᭛‌ᬑᬁ‌ᬯᬶᬖ᭄ᬦᬫᬵᬲ᭄ᬢᬸ᭛

᭛ᬲ᭄ᬭᬕ᭄ᬥᬭᬵ᭛᭝᭑᭟
‐‐‐|‐0‐|‐00|000|0‐‐|0‐‐|0‐0̲ = ᭒᭑

ᬲᬶᬗ᭄ᬕᬶᬄᬥ᭄ᬬᬓ᭄ᬱᬾᬂᬓᬮᬗ᭄ᬯᬦ᭄ᬲᬗᬗᬯᬓᬶᬮᬗᭃᬫᬹᬃᬢ᭄ᬢᬶᬲᬂᬳ᭄ᬬᬂᬫᬦᭀᬪᬹ᭞
ᬧᬹᬚᬵᬦ᭄‌ᬭᬶᬂᬧᬸᬱ᭄ᬧᬫᬸᬗ᭄ᬕ᭄ᬯᬶᬂᬲᬭᬲᬶᬚᬕᭂᬮᬋᬦ᭄ᬫᬸᬱ᭄ᬝᬶᬦᬶᬂᬓᬵᬫᬢᬦ᭄ᬢ᭄ᬭ᭞
ᬫᬗ᭄ᬓᬾᬘᬡ᭄ᬟ᭄ᬬᬵᬦᬶᬭᬾᬂᬪᬵᬱᬲᬨᬮᬓᭂᬦᬬᬦ᭄ᬤᬾᬯᬦᬶᬂᬓᬹᬂ‌ᬯᬶᬦᬶᬫ᭄ᬩ᭞
ᬆᬧᬦ᭄‌ᬭᬶᬂᬦᬶᬱ᭄ᬓᬮᬵᬦᬗ᭄ᬕᬓᬯᬸᬯᬸᬲᬦᬶᬭᬦ᭄ᬲᬂᬫᬗᭃᬯ᭄ᬭᬶᬂᬧᬮᬫ᭄ᬩᬂ᭛

ᬳ᭄ᬬᬂᬳ᭄ᬬᬂᬦᬶᬂᬓᬵᬃᬢ᭄ᬢᬶᬓᬵᬗᬫ᭄ᬩᭂᬓᬶᬓᬯᬶᬓᬓᬯᬶᬦ᭄‌ᬭᬶᬂᬧᬲᬶᬃᬧᬃᬯ᭄ᬯᬢᬵᬭᬹᬫ᭄᭞
ᬮᬷᬮᬵᬤᬦ᭄ᬤᬦ᭄ᬖᬦᬵᬧᬶᬡ᭄ᬟᬓᬭᬲᬶᬭᬍᬗᭃᬮ᭄ᬯᬶᬃᬦᬶᬓᬲ᭄ᬬᬸᬄᬓᬶᬮᬢ᭄ᬦ᭄ᬬ᭞
ᬢᬦ᭄ᬲᬄᬢᬂᬘᬶᬡ᭄ᬟᬕᬫ᭄ᬭᬶᬓ᭄ᬢᬦᬳᬶᬭᬦᬮᬗᭃᬫᬃᬡ᭄ᬦᬦᬂᬮᬗ᭄ᬯᬮᬗ᭄ᬯᬦ᭄᭞
ᬕᭂᬦ᭄ᬢᭂᬃᬮᬕ᭄ᬬᬵᬗᬢᬕ᭄ᬪᬵᬯᬦᬶᬭᬦᬗᬶᬓᭂᬢᬶᬂᬢ᭄ᬯᬲ᭄ᬦᬶᬗᭀᬦᭂᬂᬢᬶᬦᬫ᭄ᬩᬂ᭛

ᬫᬗ᭄ᬕᬮ᭄ᬬᬵᬦᬶᬗ᭄ᬳᬸᬮᬸᬦ᭄ᬥᬿᬃᬬ᭄ᬬᬲᬳᬚᬫᬓᭂᬤᭃᬫ᭄ᬭᬵᬓᬺᬢᬵᬂᬪᭀᬫᬓᬵᬯ᭄ᬬ᭞
ᬤᬾᬦᬶᬂᬲᬶᬗ᭄ᬕᬶᬄᬫᬢᬂᬦ᭄ᬬᬦ᭄ᬧᬦᬸᬮᬤᬓᬓᬯᬶᬦ᭄‌ᬦ᭄ᬤᬵᬦᬤᭀᬄ‌ᬬᬦ᭄ᬧᬦᬶᬃᬯ᭄ᬯ᭞
ᬳᬶᬫ᭄ᬧᭂᬃ‌ᬯᬶᬦ᭄ᬢᬂᬮᬯᬦ᭄ᬲᬹᬃᬬ᭄ᬬᬓᭂᬢᬕᬢᬶᬦᬶᬓᬶᬦ᭄ᬢᬡ᭄ᬟᬶᬗᭂᬦ᭄ᬓᬵᬯᬶᬤᬕ᭄ᬥᬦ᭄᭞
ᬆᬧᬦ᭄ᬢᬡ᭄ᬟᬶᬂᬮᬗᭃᬤᬹᬭᬦᬫᬮᬶᬓᬓᬭᬲ᭄‌ᬬᬦ᭄ᬓᬤᭀᬳᬦ᭄ᬢᬦᬄᬦ᭄ᬬ᭛

ᬳ᭄ᬬᬂ‌ᬯᬶᬱ᭄ᬡ᭄ᬯᬗ᭄ᬚᬦ᭄ᬫᬭᬶᬂᬫᬥ᭄ᬬᬧᬤᬫᬓᬤᬤᬶᬦ᭄ᬰ᭄ᬭᬷᬫᬳᬵᬭᬵᬚᬓᬺᬱ᭄ᬡ᭞
ᬫ᭄ᬯᬂᬲᬂᬳ᭄ᬬᬂᬩᬵᬲᬸᬓᬷᬫᬗ᭄ᬓᬦᬤᬤᬶᬩᬮᬤᬾᬯᬵᬕ᭄ᬭᬚᬰ᭄ᬭᬷᬦᬭᬾᬦ᭄ᬤ᭄ᬭ᭞
ᬓᬧ᭄ᬯᬵᬕᭃᬂ‌ᬭᬶᬂᬓᬰᬓ᭄ᬢᬶᬦ᭄ᬧ᭄ᬭᬪᬯᬦᬶᬭᬤᬸᬤᬸᬕ᭄ᬢ᭄ᬭᬸᬲ᭄ᬢᭂᬓᬾᬂᬲ᭄ᬯᬃᬕ᭄ᬕᬮᭀᬓ᭞
ᬲᬵᬓ᭄ᬱᬵᬤᬵᬤᬶᬢ᭄ᬬᬓᭂᬫ᭄ᬩᬃᬲᬶᬭᬢᬬᬤᬸᬫᭂᬎᬤᬾᬦᬶᬕᭃᬂᬦᬶᬂᬧ᭄ᬭᬢᬵᬧ᭛

ᬲᬓ᭄ᬯᬾᬄᬦᬶᬂᬰᬢ᭄ᬭᬸᬓᬵᬗ᭄ᬰᬵᬤᬶᬲᬳᬩᬮᬳᬶᬮᬂᬤᬾᬦᬶᬭᬵᬮᬄ‌ᬯᬶᬰᬷᬃᬡ᭄ᬦ᭞
ᬲ᭄ᬯᬲ᭄ᬣᬂᬭᬵᬢ᭄‌ᬗ᭄ᬓᬵᬦ᭄ᬲᬸᬪᬶᬓ᭄ᬱᬵᬳᬬᬸᬲᬳᬦᬦᬶᬓᬵᬗᬵᬰ᭄ᬭᬫᬵᬢᬶᬗ᭄ᬓᬳᬓ᭄ᬭᬫ᭄᭞
ᬲᬵᬚ᭄ᬜᬵᬲᬂᬫᬵᬦᬸᬳᬾᬢᬸᬦ᭄ᬬᬦᬧᬕᭂᬳᬶᬭᬶᬓᬂᬰᬵᬲᬦᬾᬂᬫᬵᬦᬯᬵᬤᬶ᭞
ᬫᬵᬭ᭄ᬬᬫ᭄ᬩᭂᬓ᭄ᬘ᭄ᬭᭀᬮᬶᬓᬂᬤᬸᬱ᭄ᬝᬲᬸᬫᬶᬮᬶᬳᬳᬋᬧ᭄ᬫᬸᬗ᭄ᬲᬶᬭᬾᬂᬥᬃᬫ᭄ᬫᬬᬸᬓ᭄ᬢᬶ᭛

ᬫᬗ᭄ᬕᭂᬄᬕᭃᬂᬦᬶᬂᬓᬰᬓ᭄ᬢᬶᬦ᭄‌ᬭᬶᬳᬚᬶᬲᬫᬲᬫᬫ᭄ᬯᬂᬫᬳᬵᬫᬾᬭᬸᬭᬶᬂᬢ᭄ᬯᬲ᭄᭞
ᬓᬤ᭄ᬬᬵᬟᬗ᭄ᬳᬦ᭄ᬫᬭᬾᬓᬂᬢ᭄ᬭᬶᬪᬸᬯᬦᬯᬶᬦᬯᬾᬂᬳᬲ᭄ᬢᬤᬾᬰ᭄ᬭᬷᬦᬭᬾᬦ᭄ᬤ᭄ᬭ᭞
ᬢᭀᬯᬶᬦ᭄ᬲᬫ᭄ᬧᬹᬃᬡ᭄ᬦᬰᬓ᭄ᬢᬷᬲᬶᬭᬫᬢᬶᬓᬤᬸᬫᬾᬄ‌ᬯᬷᬃᬬ᭄ᬬᬮᬸᬫ᭄ᬭᬵᬦᬶᬯᬵᬃᬬ᭄ᬬ᭞
ᬆᬧᬦ᭄ᬢᬂ‌ᬯᬷᬃᬬ᭄ᬬᬭᬶᬂᬦᬷᬢᬶᬲᬶᬭᬓᬤᬶᬘᬢᬸᬲ᭄ᬲᬵᬕᬭᬵᬮᬗ᭄ᬖᬦᬷᬬ᭛

ᬭᬫ᭄ᬬᬵᬢ᭄ᬬᬦ᭄ᬢᬵᬳᬍᬧ᭄ᬭᬵᬚ᭄ᬬᬦᬶᬭᬗᬭᬦᬶᬓᬾᬂᬤ᭄ᬯᬵᬭᬯᬢ᭄ᬬᬵᬢᬶᬰᭀᬪ᭞
ᬅᬦ᭄ᬢᬸᬓ᭄ᬦᬶᬂᬳ᭄ᬬᬂᬧᬟᬩ᭄ᬯᬢ᭄ᬧᬸᬚᬶᬯᬶᬚᬳᬢᬸᬭᬸᬦ᭄ᬓᬩ᭄ᬯᬢᬦ᭄ᬢᬦ᭄ᬳᬦᬵᬲᭀᬭ᭄᭞
ᬩᬧ᭄ᬭᬦ᭄ᬬᬵᬫᬵᬲ᭄ᬮᬯᬦ᭄ᬕᭀᬧᬸᬭᬫᬡᬶᬓᬶᬦᬸᬓᬶᬃᬧ᭄ᬭᬵᬡᬧᬹᬃᬯ᭄ᬯᬵᬧᬸᬭᬵᬕᭀ᭞
ᬳᬾᬢᬸᬦ᭄ᬬᬦ᭄ᬲ᭄ᬯᬃᬕ᭄ᬕᬭᬶᬂᬫᬾᬭᬸᬮᬶᬦᭂᬯᬶᬳᬳᬚᭃᬂᬢᬦ᭄ᬓᬢᭀᬦ᭄‌ᬗ᭄ᬓᬾᬭᬶᬮᭀᬓ᭛

ᬤᬾᬦ᭄ᬬᬓ᭄ᬯᬾᬄᬦᬶᬂᬓᬭᬂᬭᬢ᭄ᬦᬲᬨᬮᬧᬓᬶᬭᬶᬫ᭄ᬳ᭄ᬬᬂᬲᬫᬸᬤ᭄ᬭᬾᬦᬭᬾᬦ᭄ᬤ᭄ᬭ᭞
ᬧ᭄ᬭᬲ᭄ᬢᬵᬯᬦ᭄ᬬᬦ᭄ᬫᬡᬶᬓ᭄ᬭᬵᬫ᭄ᬬᬭᬘᬦᬦᬶᬗᬸᬫᬄᬫᬵᬲ᭄ᬧᬋᬫ᭄ᬧ᭄ᬯᬷᬳᬢᭂᬧ᭄ᬦ᭄ᬬ᭞
ᬲᬫ᭄ᬩᬦ᭄ᬥᬦ᭄ᬬᬧ᭄ᬭᬰᬲ᭄ᬢᬾᬂᬪᬸᬯᬦᬳᬍᬧᬶᬓᬂᬭᬵᬚ᭄ᬬᬬᬵᬢ᭄ᬬᬦ᭄ᬢᬭᬶᬂᬰ᭄ᬭᬷ᭞
ᬆᬧᬦ᭄ᬲᬂᬳ᭄ᬬᬂᬥᬦᬾᬦ᭄ᬤ᭄ᬭᬵᬗ᭄ᬳᬸᬤᬦᬶᬬᬭᬚᬝᬵᬗ᭄ᬓᭂᬦ᭄ᬧᬶᬢᬸᬂᬮᬾᬓ᭄ᬳᬸᬤᬦ᭄ᬫᬵᬲ᭄᭛

ᬭᬶᬂᬓᬲ᭄ᬢ᭄ᬭᬷᬳᬚ᭄ᬬᬦᬓ᭄ᬯᬾᬄᬕᬺᬳᬓᬦᬓᬓᬶᬦᭀᬃᬬ᭄ᬬᬦ᭄ᬫᬡᬶᬓ᭄ᬧᬤ᭄ᬫᬭᬵᬕ᭞
ᬲᭃᬂᬲᭃᬂᬦᬷᬗᭀᬱᬥᬶᬩ᭄ᬬᬓ᭄ᬢᬮᬸᬫᬭᬧᬳᬸᬮᬧ᭄ᬪᬵᬲ᭄ᬯᬭᬵᬗᭂᬡ᭄ᬟᭂᬧᭂᬡ᭄ᬟᭂᬧ᭄᭞
ᬢᭀᬯᬷᬓᬶᬦ᭄ᬢᬾᬚᬦᬶᬂᬭᬢ᭄ᬦᬧᬢᬶᬕᬲᬸᬫᭂᬦᭃᬦᬶᬢ᭄ᬬᬓᬷᬃᬡ᭄ᬦᬾᬦᬢᬃᬦ᭄ᬬ᭞
ᬳᬾᬢᬸᬦ᭄ᬬᬦ᭄ᬢᬦ᭄ᬧᭂᬢᭂᬂ‌ᬭᬶᬂ‌ᬯᭂᬗᬶᬲᬸᬫᬚᬶᬚᬸᬕᬵᬧᬜ᭄ᬚᬸᬢᬶᬂᬓᬵᬮᬲᭀᬭᬾ᭛

ᬮᬵᬯᬦ᭄ᬢᬵᬫᬦ᭄ᬬᬫᬓ᭄ᬯᬾᬄᬢᬸᬯᬸᬢᬸᬯᬸᬳᬦᬶᬓᬵᬧᬵᬤᬧᬵᬓᬫ᭄ᬩᬗᬯ᭄ᬯᬄ᭞
ᬯ᭄ᬯᬄ‌ᬭᬶᬂᬫᬵᬲᬵᬦᬸᬭᬸᬦ᭄ᬭᬹᬫ᭄‌ᬍᬗᭂᬗᬫᬶᬲᬦᬧᬦ᭄ᬢᬦ᭄ᬳᬦᬵᬕᬦ᭄ᬢᬶᬕᬦ᭄ᬢᬶ᭞
ᬦᬶᬢ᭄ᬬᬵᬗ᭄ᬚ᭄ᬭᬄᬧᬗ᭄ᬓᬚᬦ᭄ᬬᬾᬂᬢᬮᬕᬧᬶᬦᬢᬶᬕᬾᬂᬘᬦ᭄ᬤ᭄ᬭᬓᬵᬦ᭄ᬢᬧ᭄ᬭᬤᬷᬧ᭄ᬢ᭞
ᬯ᭄ᬬᬃᬣᬾᬓᬂᬧᬃᬯ᭄ᬯᬢᬫ᭄ᬯᬂᬧᬲᬶᬭᬶᬳᬦᬦᬶᬓᬦ᭄‌ᬯᬵᬄᬮᬗᭃᬭᭀᬩ᭄ᬓᬮᬗ᭄ᬯᬦ᭄᭛

ᬗ᭄ᬓᬵᬃᬡ᭄ᬦᬄᬮᬾᬃᬢᬂᬧᬗᬲ᭄ᬢ᭄ᬭ᭄ᬬᬵᬦᬦᬮᬸᬦᬮᬸᬦᬶᬳᬾᬂᬩᬚ᭄ᬭᬮᬾᬧᬦ᭄ᬬᬭᬢ᭄ᬦ᭞
ᬲᬮ᭄ᬯᬵᬦᬷᬮᬵᬯᬗᬸᬦ᭄ᬢᬸᬃᬧᬶᬦᬓᬲᬪᬲᬪᬵᬲᬂ‌ᬯᬢᭂᬓ᭄ᬬᬤ᭄ᬯᬲᬾᬯ᭞ᬋ
ᬓᬬ᭄ᬯᬦ᭄ᬬᬵᬦᬾᬓᬢᬾᬚᬦ᭄ᬬᬭᬶᬓᭂᬜᬭᬶᬲᭂᬦᭃᬦᬶᬂᬫᬡᬶᬓ᭄ᬪᬹᬱᬡᬵᬪ᭄ᬭ᭞
ᬮᬕ᭄ᬬᬗ᭄ᬤᬾᬲᬗ᭄ᬰᬬᬦ᭄‌ᬯ᭄ᬯᬦ᭄ᬢᭂᬦᬭᬯᬶᬫᬦᬸᬲᬸᬧ᭄ᬦᬵᬕᬢᬾᬂᬭᬵᬳᬸᬯᬶᬫ᭄ᬩ᭛

ᬳᬷᬗᬦ᭄ᬬᬦ᭄ᬲᬵᬭᬶᬦᬶᬂᬭᬵᬚ᭄ᬬᬢᬶᬓᬶᬳᬦᬭᬶᬓᬂᬤ᭄ᬯᬵᬭᬯᬢ᭄ᬬᬤ᭄ᬯᬶᬢᬷᬬ᭞
ᬮᬗ᭄ᬕᭂᬂᬓᬧ᭄ᬯᬾᬓᬶᬭᬵᬫ᭄ᬬᬦ᭄ᬬᬢᬸᬯᬶᬧᬟᬫᬳᬵᬫᬹᬮ᭄ᬬᬓᬵᬮᬦ᭄ᬬᬫᬓ᭄ᬯᬾᬄ᭞
ᬫᬫ᭄ᬩᭃᬕᬦ᭄ᬥᬦ᭄ᬬᬮᬸᬫ᭄ᬭᬵᬗᬲᭂᬧᬲᬯᬗᬓᬾᬢ᭄ᬫ᭄ᬭᬶᬓ᭄ᬳᬺᬩᬸᬓ᭄ᬢᬹᬢ᭄ᬳᬯᬦ᭄ᬕᭃᬂ᭞
ᬤᬃᬧ᭄ᬧᬾᬓᬵᬗᬢ᭄ᬧᬤᬵᬦᬢ᭄ᬧᬤᬫᬗᬸᬲᬶᬭᬶᬦᬓ᭄ᬳᬾᬢᬸᬓᬦ᭄ᬬᬦ᭄ᬧᭂᬦᬸᬄ‌ᬯ᭄ᬯᬂ᭛

ᬫᬗ᭄ᬓᬵᬓᬺᬧ᭄ᬦᬶᬂᬕᬺᬳᬵᬓᬡ᭄ᬝᬲᬓᬸᬯᬸᬲᬓᬸᬯᬹᬲᬾᬭᬶᬗᬶᬂᬭᬵᬚ᭄ᬬᬥᬵᬦᬶ᭞
ᬤᬾᬦ᭄ᬬᬵᬢᬶᬗ᭄ᬓᬄᬫᬳᬦ᭄ᬢᭂᬦ᭄‌ᬭᬶᬍᬩᬸᬳᬶᬓᬮᬯᬦ᭄ᬧᬜ᭄ᬘᬸᬭᬦ᭄‌ᬯᬵᬡ᭄ᬟᬶᬭᬵᬕᭃᬂ᭞
ᬮᬾᬦ᭄ᬢᬾᬓᬂᬩ᭄ᬯᬢ᭄ᬲᬎ‌ᬫ᭄ᬯᬂᬧᬢᬦᬶᬭᬶᬢᭂᬧᬶᬦᬶᬂᬫᬵᬃᬕ᭄ᬕᬭᬫ᭄ᬬᬵᬧᬧᬸᬡ᭄ᬬᬦ᭄᭞
ᬫᬸᬗ᭄ᬕ᭄ᬯᬶᬂᬤᭀᬄᬧᬗ᭄ᬳ᭄ᬬᬗᬦ᭄ᬰᬾᬮᬢᬸᬯᬶᬓᬢᬸᬮᬚᭂᬕ᭄ᬘᬡ᭄ᬟᬶᬓᬧ᭄ᬯᬵᬧᬸᬘᬓ᭄ᬫᬵᬲ᭄᭛

ᬮ᭄ᬯᬄᬲᬗ᭄ᬓᬾᬂᬚ᭄ᬭᭀᬓᬟᬢ᭄ᬯᬦ᭄ᬳᭂᬦᬶᬗᬶᬩᬜᬸᬦᬶᬓᬵᬤᬺᬲ᭄ᬳᬶᬮᬷᬦ᭄ᬬᬵᬗ᭄ᬕᬮᬸᬦ᭄ᬢᬂ᭞
ᬢᬜ᭄ᬚᬸᬂ‌ᬯᬹᬗ᭄ᬯᬵᬲᬦᬵᬰᭀᬓᬲᬸᬭᬪᬶᬓᬫᬸᬦᬶᬂᬫᬸᬗ᭄ᬕ᭄ᬯᬶᬧᬶᬗ᭄ᬕᬶᬃᬦᬶᬓᬂᬮ᭄ᬯᬄ᭞
ᬲᬶᬗ᭄ᬕ᭄ᬭᭀᬂᬲᬶᬗ᭄ᬕ᭄ᬭᭀᬗᬶᬓᬵᬭᬦ᭄ᬢᬸᬦᬦᬶᬗᬶᬯᬓᬭᬶᬂᬮᬵᬮᬦᬵᬮᬶᬡ᭄ᬟᬸᬗᬦ᭄‌ᬯ᭄ᬯᬤ᭄᭞
ᬓᭂᬫ᭄ᬩᬂᬮᬬ᭄ᬯᬦ᭄ᬓᬳᬶᬮ᭄ᬬᬗ᭄ᬤᬸᬮᬸᬭᬦᬓᬦᬓᬦ᭄ᬓᬾᬝᬓᬵᬗᬸᬫ᭄ᬩᬗᬸᬫ᭄ᬩᬂ᭛

ᬦ᭄ᬤᬵᬢᬦ᭄‌ᬤ᭄ᬯᬦ᭄ᬢᬦ᭄ᬩᭂᬲᬸᬃᬢᬂ‌ᬯ᭄ᬯᬗᬸᬫᬸᬮᬢᬶᬭᬶᬓᬵᬦ᭄ᬬᬵᬲᬫᬓ᭄ᬯᬾᬄᬢᬶᬦᭀᬦ᭄ᬢᭀᬦ᭄᭞
ᬮ᭄ᬬᬦ᭄ᬢᬾᬓᬂᬮᬓ᭄ᬯᬮᬓ᭄ᬯᬦ᭄ᬧᬭᬭᬢᬸᬦᬸᬫᬋᬓ᭄‌ᬫ᭄ᬯᬂ‌ᬯᬢᭂᬓ᭄ᬬᭀᬥᬫᬦ᭄ᬢ᭄ᬭᬷ᭞
ᬲᬗ᭄ᬓᭂᬧ᭄ᬲᬂ‌ᬯᬺᬱ᭄ᬡᬶᬯᬷᬭᬵᬦ᭄ᬥᬓᬲᬳᬧᬦᭂᬗᭂᬃᬘᬹᬟᬭᬢ᭄ᬦᬧ᭄ᬭᬤᬷᬧ᭄ᬢ᭞
ᬧᬦ᭄ᬢᭂᬲ᭄ᬧᬦ᭄ᬢᭂᬲ᭄ᬭᬭᬾᬲᬂᬬᬤᬸᬓᬸᬮᬯᬶᬦᬦᬷᬂᬧ᭄ᬭᬂᬲᭂᬟᭂᬂᬤᬃᬰ᭄ᬰᬦᬷᬬ᭛

ᬲᬵᬫ᭄ᬧᬸᬦ᭄ᬧ᭄ᬭᬵᬧ᭄ᬢᬵᬢᬢᬵᬭᬶᬂ‌ᬯᬢᬗᬦᬮᬸᬦᬮᬸᬦ᭄ᬫᬦ᭄ᬢ᭄ᬭᬶᬲᬂᬦᬵᬣᬓᬺᬱ᭄ᬡ᭞
ᬲᬳ᭄ᬬᬵᬕᬲ᭄ᬬᬓ᭄ᬫᬕᭀᬱ᭄ᬞ᭄ᬬᬵᬯᭂᬢᬸᬕᬸᬬᬸᬳᬦᬢᬵᬪᬵᬯᬓᬵᬫᬶᬡ᭄ᬟᬫᬶᬡ᭄ᬟ᭞
ᬫᬵᬭ᭄ᬬᬵᬰᬩ᭄ᬤᬵᬭᬋᬫ᭄ᬟ᭄ᬬᬫ᭄‌ᬭᬶᬯᬶᬚᬶᬮᬶᬭᬫᬳᬵᬭᬵᬚᬲᬗ᭄ᬓᬾᬂᬓᬟᬢ᭄ᬯᬦ᭄᭞
ᬓᬾᬯᬮ᭄ᬬᬵᬓᬵᬭᬲᬂᬰ᭄ᬭᬷᬦᬺᬧᬢᬶᬯᬶᬦᬸᬮᬢᬦ᭄ᬢᬦ᭄‌ᬯᬯᬂ‌ᬬᬦ᭄ᬧᬦᬵᬦ᭄ᬢ᭄ᬯ᭛

ᬦᬦ᭄ᬢᭂᬦ᭄ᬢᬧ᭄ᬯᬦ᭄ᬫᬲᭀᬯᬾᬳᬚᬶᬫᬗᬸᬮᬶᬳᬸᬮᬶᬄᬚᬕ᭄ᬟᬢᭂᬂᬲᬂᬫᬳᬵᬃᬱᬶ᭞
ᬲᬗ᭄ᬓᬾᬂᬲ᭄ᬯᬃᬕ᭄ᬕᬵᬤᬸᬮᬸᬃᬲᭀᬫ᭄ᬬᬲᬶᬭᬲᬫᬲᬫᬾᬂᬲᬶᬤ᭄ᬥᬶᬲᬷᬭᬦ᭄ᬧᬟᬳ᭄ᬬᬂ᭞
ᬓᬕ᭄ᬬᬢ᭄ᬕ᭄ᬬᬢ᭄ᬲᬂᬦᬭᬾᬦ᭄ᬤ᭄ᬭᬵᬫᬸᬮᬢᬶᬫᬸᬦᬶᬯᬭᬵᬧᬦ᭄ᬲᬯᬂ‌ᬭᬶᬂᬧᬗᬶᬧ᭄ᬬᬦ᭄᭞
ᬕᭀᬭᬯ᭄ᬬᬢ᭄ᬬᬦ᭄ᬢᬲᬂᬪᬹᬧᬢᬶᬓᬭᬡᬦᬶᬭᬦ᭄ᬢᬦ᭄ᬧᬗᬦ᭄ᬢᬷᬧᬮᬗ᭄ᬓ᭛

ᬦ᭄ᬬᬵᬧ᭄ᬯᬵᬗᬃᬕ᭄ᬖᬵᬢᬶᬰᭀᬪᬵᬦᬸᬧᬫᬲᬸᬘᬶᬫᬢᬶᬲ᭄ᬫᬸᬗ᭄ᬕᬸᬭᬶᬂᬓᬸᬫ᭄ᬪᬭᬢ᭄ᬦ᭞
ᬬᬾᬓᬵᬲᬵᬫ᭄ᬧᬸᬦ᭄ᬧᬦᬸᬗ᭄ᬲᬸᬂᬦᬭᬧᬢᬶᬭᬶᬫᬳᬵᬧᬡ᭄ᬟ᭄ᬬᬢᬸᬱ᭄ᬝᬧ᭄ᬭᬳᬃᬱ᭞
ᬮᬵᬯᬦ᭄ᬢᬾᬓᬂᬧᬮᬗ᭄ᬓᬵᬰᬬᬦᬬᬳᬸᬫᬟᬂᬲᬗ᭄ᬕ᭄ᬭᬳᬾᬲᬂᬢᬧᬲ᭄ᬯᬷ᭞
ᬋᬧᬺᬧᬺᬧᬺᬧ᭄ᬫᬮᬸᬗ᭄ᬕᬸᬄᬫᬸᬦᬶᬯᬭᬭᬶᬢᭂᬮᬲ᭄‌ᬇᬂᬫᬰᬵᬦ᭄ᬢᬷᬦᬭᬾᬦ᭄ᬤ᭄ᬭ᭛

ᬫᭀᬚᬃᬲᬂᬦᬵᬣᬟᬹᬪᬵᬕ᭄ᬬᬢᭂᬓᬫᬸᬦᬶᬯᬭᬧ᭄ᬭᬵᬧ᭄ᬢᬭᬶᬂᬤᬾᬰᬰᬹᬦ᭄ᬬ᭞
ᬳᭀᬧᭂᬦ᭄ᬢᬾᬓᬂᬧᬸᬭᬷᬬᬦ᭄ᬕᬢᬭᬲᬧᬶᬦᬭᬦ᭄ᬢᬦ᭄ᬳᬦᬾᬦᬸᬗ᭄ᬲᬶᬭᬸᬗ᭄ᬲᬶᬭ᭄᭞
ᬫᬗ᭄ᬓᬾᬦ᭄ᬓᬫ᭄ᬩᬄᬢᭂᬓᬧ᭄ᬲᬂᬧ᭄ᬭᬯᬭᬳᬦᬕᬫᬦ᭄ᬢᬦ᭄ᬬᬫᬗ᭄ᬕᬶᬄᬧᬯᬶᬢ᭄ᬭ᭞
ᬆᬧᬦ᭄ᬲᬂᬧᬡ᭄ᬟᬶᬢᬵᬗ᭄ᬤᬾᬳᬬᬸᬳᬸᬫᬶᬮᬗᬓᭂᬦ᭄‌ᬓ᭄ᬮᬾᬰᬦᬶᬂᬚᬦ᭄ᬫᬪᬹᬫᬶ᭛

ᬅᬲ᭄ᬢᬫ᭄ᬭᬵᬦᬓ᭄ᬫᬳᬵᬧᬡ᭄ᬟ᭄ᬬᬓᬤᬶᬯᬶᬳᬶᬓᬦᬶᬂᬲ᭄ᬯᬃᬕ᭄ᬕᬬᬦ᭄ᬢᭀᬦ᭄ᬫᬳᬵᬃᬱᬶ᭞
ᬲᬶᬗ᭄ᬕᬶᬄ‌ᬬᬦ᭄ᬪᬵᬕ᭄ᬬᬫᬦ᭄ᬢᬗ᭄ᬳᬸᬮᬸᬦᬧᬢᬓᬸᬦᬂᬓᬵᬃᬬ᭄ᬬᬭᬶᬂᬧᬹᬃᬯ᭄ᬯᬚᬦ᭄ᬫ᭞
ᬦᬶᬢ᭄ᬬᬵᬰᬗ᭄ᬓ᭄ᬯᬵᬫᬗᬸᬦ᭄ᬥᬃᬫ᭄ᬫᬓᬭᬶᬓᬫᬗᬶᬧᬸᬓ᭄ᬬᬚ᭄ᬜᬵᬗᬹᬦ᭄ᬬᬵᬦᬦᭂᬫ᭄ᬲᭀᬂ᭞
ᬦ᭄ᬤᬄᬬᬾᬓᬶᬦ᭄ᬭᬓ᭄ᬯᬫᬗ᭄ᬓᬾᬨᬮᬦᬶᬓᬭᬶᬟᬢᭂᬂᬲᬂᬧᬗᭂᬫ᭄ᬧ᭄ᬯᬦ᭄ᬧᬭᬗ᭄ᬓᬾ᭛

‌ᬑᬫ᭄‌ᬑᬫ᭄‌ᬑᬫ᭄‌ᬲᬵᬚ᭄ᬜᬲᬂᬰ᭄ᬭᬷᬦᬺᬧᬢᬶᬓᬸᬤᬗᬶᬓᬾᬲᬗ᭄ᬳᬸᬮᬸᬦ᭄ᬲᬶᬤ᭄ᬥᬬᭀᬕᬷ᭞
ᬫᬗ᭄ᬓᬾᬦ᭄ᬲᬵᬫ᭄ᬧᬸᬦ᭄ᬓᬢᭀᬦ᭄ᬩ᭄ᬬᬓ᭄ᬢᬭᬶᬤᬤᬶᬪᬕᬯᬵᬦ᭄‌ᬯᬾᬱ᭄ᬡᬯᬰ᭄ᬭᬷᬦᬭᬾᬦ᭄ᬤ᭄ᬭ᭞
ᬲᬓ᭄ᬯᬾᬄᬲᬂᬲᬶᬤ᭄ᬥᬬᭀᬕᬷᬰ᭄ᬯᬭᬓᬶᬢᬰᬭᬡᬦ᭄ᬬᬾᬓᬶᬫᬸᬗ᭄ᬕ᭄ᬯᬶᬂᬲ᭄ᬯᬘᬶᬢ᭄ᬢ᭞
ᬅᬗ᭄ᬳᬶᬂᬲᬶᬄᬢᬦ᭄ᬲᬶᬦᬵᬥ᭄ᬬᬵᬗ᭄ᬮᭂᬧᬲᬓᭂᬦᬲᬭᬵᬢ᭄‌ᬭᬶᬂᬧᬤᬵᬦᬶᬦ᭄ᬤ᭄ᬬᬚᬵᬢᬶ᭛

ᬟᬹᬢᬦ᭄ᬫᬗ᭄ᬓᬵᬧ᭄ᬯᬤᬾᬲᬂᬬᬢᬶᬯᬭᬫᬗᬸᬘᬧ᭄‌ᬭᬶᬗ᭄ᬳᬸᬮᬸᬦ᭄ᬳᬷᬦᬩᬸᬤ᭄ᬥᬶ᭞
ᬦᬦ᭄ᬢᭂᬦ᭄ᬤᬾᬦ᭄ᬬᬂ‌ᬯᬭᬵᬦᬸᬕ᭄ᬭᬳᬫᬗᬸᬤᬂᬗᬸᬤᬂᬲᬂᬫᬳᬃᬱᬷᬂᬓᬤᬶᬗ᭄ᬯᬂ᭞
ᬦ᭄ᬤᬜ᭄ᬚᬵᬢᬶᬦ᭄ᬬᬦ᭄ᬧᬸᬭᬶᬄᬲᬂᬲᬸᬚᬦᬚᬸᬕᬫᬳᬵᬗᬲ᭄ᬢᬯᬵᬗ᭄ᬤᬾᬧ᭄ᬭᬳᬃᬱ᭞
ᬮ᭄ᬯᬶᬃᬧ᭄ᬭᬵᬧ᭄ᬢᬾᬂᬩ᭄ᬭᬳ᭄ᬫᬮᭀᬓᬗ᭄ᬯᬗᬳᬯᬦᬯᬸᬯᬸᬲ᭄ᬤᬾᬫᬳᬵᬧᬡ᭄ᬟ᭄ᬬᬫᭀᬚᬭ᭄᭛

ᬦ᭄ᬤᬄᬓ᭄ᬱᬵᬦ᭄ᬢᬩ᭄ᬬᬗ᭄ᬳᬸᬮᬸᬦ᭄ᬢᭀᬄᬲᬳᬸᬭᬶᬢᬜᬭᬦᬓ᭄ᬲᬂᬫᬳᬃᬱᬷᬬᬢᬷᬦ᭄ᬤ᭄ᬭ᭞
ᬦ᭄ᬤ᭄ᬬᬵᬦᬸᬂᬲᬗ᭄ᬓᬦ᭄ᬧᬭᬦ᭄‌ᬦ᭄ᬤᭀᬦ᭄ᬲᬗᬧᬲᬶᬭᬗᬭᬦ᭄ᬲᬂᬬᬢᬶᬗ᭄ᬯᬂᬢᬸᬭᬸᬂ‌ᬯ᭄ᬭᬸᬄ᭞
ᬦᬵᬮᬶᬂᬲᬂᬦᬵᬣᬓᬺᬱ᭄ᬡᬵᬢᬜᬯᬯᬗᬯᬭᬄᬤᭀᬦᬶᬭᬾᬲᬂᬦᬭᬾᬦ᭄ᬤ᭄ᬭ᭞
ᬲᬶᬗ᭄ᬕᬶᬄᬲᬶᬗ᭄ᬕᬶᬄ‌ᬯᬸᬯᬸᬲ᭄ᬢᬾᬓᬫᬶᬮᬓᬶᬫᬚᬭᬾᬢᬶᬗ᭄ᬓᬢᬶᬗ᭄ᬓᬄᬫᬳᬵᬃᬱᬶ᭛

ᬗᬹᬦᬶᬧ᭄ᬯᬔ᭄ᬬᬵᬢᬶᬲᬂᬳ᭄ᬬᬂᬦᬭᬳᬭᬶᬫᬓᬲᬵᬥ᭄ᬬᬵᬓᬳᬬ᭄ᬯᬵᬦᬶᬓᬂᬭᬵᬢ᭄᭞
ᬧᬹᬚᬵᬪ᭄ᬬᬵᬲᬾᬂ‌ᬯᬶᬥᬶᬩ᭄ᬯᬢ᭄ᬓ᭄ᬭᬫᬲᬶᬭᬲᬢᬢᬵᬫᬺᬤ᭄ᬥ᭄ᬬᬓᭂᬦ᭄ᬰᬶᬱ᭄ᬬᬲᬗ᭄ᬖ᭞
ᬦᬵᬳᬦ᭄ᬲᬂᬧᬡ᭄ᬟ᭄ᬬᬰᬶᬱ᭄ᬬᬵᬢᬸᬳᬢᬶᬦᬸᬳᬓᭂᬦᬶᬂᬓᬳ᭄ᬬᬗᬦ᭄ᬤᬾᬪᬝᬵᬭ᭞
ᬰᬸᬤ᭄ᬥᬲ᭄ᬣᬵᬦᬵᬥᬶᬓᬦ᭄ᬤᬄᬧᬦᭂᬫᬸᬦᬶᬭᬫᬳᬵᬥ᭄ᬬᬵᬢ᭄ᬫᬶᬓᬵᬭᬾᬄᬧ᭄ᬭᬮᬷᬦ᭛

ᬦ᭄ᬤᬵᬦ᭄ᬤᬵᬲᬶᬗ᭄ᬕᬶᬄᬧ᭄ᬯᬬᬵᬢ᭄ᬬᬦ᭄ᬢᬳᬍᬧᬶᬭᬳᬸᬯᬸᬲ᭄ᬧᬹᬃᬡ᭄ᬦᬭᬶᬂ‌ᬚ᭄ᬜᬵᬦᬲᬦ᭄ᬥᬶ᭞
ᬲᬃᬯ᭄ᬯᬚ᭄ᬜᬫ᭄ᬯᬂᬢᬶᬓᬵᬗᬱ᭄ᬝᬕᬸᬡᬧᬟᬳᬦᬾᬲᬂᬋᬲᬶᬩ᭄ᬬᬓ᭄ᬢᬲᬶᬤ᭄ᬥ᭞
ᬢᭂᬓ᭄ᬯᬦ᭄ᬢᬾᬓᬂᬓᬫᬵᬳᬵᬢ᭄ᬫ᭄ᬬᬦᬶᬭᬲᬫᬮᬯᬦ᭄ᬳ᭄ᬬᬂᬧ᭄ᬭᬚᬵᬧᬢ᭄ᬬᬦᬶᬦ᭄ᬤ᭄ᬬ᭞
ᬦᬶᬃᬯᬶᬖ᭄ᬦᬵᬲ᭄ᬢᬸᬲ᭄ᬯᬪᬵᬯᬗ᭄ᬳᬗᭂᬦᬗᭂᬦᬶᬲᬶᬭᬦ᭄ᬲᬵᬫ᭄ᬧᬸᬦᬶᬂ‌ᬯᬓ᭄ᬢ᭄ᬭᬰᭀᬘ᭛

ᬦᬵᬮᬶᬂᬲᬂᬧᬡ᭄ᬟ᭄ᬬᬢᬦ᭄ᬮᬾᬦ᭄ᬗᬭᬦᬶᬭᬪᬕᬯᬵᬦᬗ᭄ᬕᬶᬭᬵᬢ᭄ᬬᬦ᭄ᬢᬯᬵᬕ᭄ᬫᬷ᭞
ᬲᬂᬲᬵᬓ᭄ᬱᬵᬢ᭄ᬳ᭄ᬬᬂ‌ᬯᬶᬥᬷᬰᬩ᭄ᬤᬲᬓᬮᬗᬸᬦᬶᬯᬾᬄᬰᬵᬭᬡᬾᬗᬵᬤᬶᬓᬵᬯ᭄ᬬ᭞
ᬭᬶᬂᬓᬿᬰ᭄ᬯᬭ᭄ᬬᬦ᭄ᬢᬦᭀᬭᬵᬫᬟᬦᬲᬶᬭᬬᬦᬶᬂᬲᬃᬯ᭄ᬯᬬᭀᬕᬧ᭄ᬭᬬᭀᬕ᭞
ᬰ᭄ᬭᬷᬬᬵᬢ᭄ᬫᬵᬰᬸᬤ᭄ᬥᬩᬸᬤ᭄ᬥᬶᬧ᭄ᬭᬢᬸᬳᬸᬢᬸᬳᬸᬓᬯᬷᬦ᭄ᬤ᭄ᬭᬵᬤᬶᬲᬶᬤ᭄ᬥᬵᬦ᭄ᬢᬰᬵᬲ᭄ᬢ᭄ᬭ᭛

ᬲᬵᬫ᭄ᬧᬸᬦ᭄ᬢᬾᬓᬶᬦ᭄‌ᬯᬭᬄᬦᬶᬗ᭄ᬳᬸᬮᬸᬦᬶᬳᬚᬶᬓᬸᬦᬂᬤᭀᬦ᭄ᬫᬳᬃᬱᬷᬦᬭᬾᬦ᭄ᬤ᭄ᬭ᭞
ᬧᬗ᭄ᬭᬓ᭄ᬱᬦ᭄ᬢᬾᬂᬢ᭄ᬭᬶᬮᭀᬓᭀᬤᬲᬶᬦᬦᬶᬭᬭᬶᬲᬂᬦᬵᬣᬫᬗ᭄ᬓᬾᬦ᭄ᬧᬭᬗ᭄ᬓᬾ᭞
ᬅᬢ᭄ᬬᬦ᭄ᬢᬾᬂᬪᬹᬃᬪᬸᬯᬄᬲ᭄ᬯᬄᬓᬶᬦᬯᬰᬓᭂᬦᬶᬓᬂᬭᬵᬓ᭄ᬱᬲᬵᬓ᭄ᬯᬾᬄᬧ᭄ᬭᬓᬷᬃᬡ᭄ᬦ᭞
ᬯᬤ᭄ᬯᬵᬦ᭄ᬬᬾᬂᬤᬵᬦᬯᬵᬦᬵᬫᬦᬭᬓᬧᭂᬦᬸᬳᬶᬂᬤᬶᬓ᭄ᬯᬶᬤᬶᬓ᭄ᬢᬦ᭄ᬧᬳᬷᬗᬦ᭄᭛

ᬰᬷᬃᬡ᭄ᬦᬂᬲ᭄ᬯᬃᬕ᭄ᬕᬵᬮᬶᬮᬂᬢᬂᬧᬢᬧᬦᬧᬦᬶᬓᬂᬭᬵᬓ᭄ᬱᬲᬵᬗ᭄ᬭᬫ᭄ᬧᬭᬫ᭄ᬧᬓ᭄᭞
ᬮᬸᬗ᭄ᬳᬵᬲᬂᬢᬵᬧᬲᬵᬢᬶᬗ᭄ᬕᬮᬮᬭᬤᬦᬤᭀᬄᬲᬵᬭᬶᬲᬵᬭᬶᬦ᭄ᬢᬶᬦᬸᬫ᭄ᬧᬸ᭞
ᬮᬾᬦ᭄ᬢᬂ‌ᬯᬵᬳ᭄ᬯᬵᬗ᭄ᬮᬯᬦ᭄ᬓᬧ᭄ᬯᬫᬢᬶᬕᬶᬦᬭᬩᬕ᭄ᬓᬵᬲᬶᬳᬦ᭄‌ᬬᬂᬤᬭᬶᬤ᭄ᬭ᭞
ᬯᬗ᭄ᬓᬬ᭄ᬦ᭄ᬬᬵᬗ᭄ᬮᬄᬮᬳᬶᬂᬫᬡ᭄ᬟᬮᬲᬳᬤᬮᬸᬯᬂᬓᬡ᭄ᬟᬶᬓᬡ᭄ᬟᬶᬦ᭄ᬬᬓᭀᬦ᭄ᬢᬮ᭄᭛

ᬢᬷᬟᬓ᭄ᬟᬷᬓᭃᬢᬳ᭄ᬯᬶ
᭛ᬯᬶᬓᬺᬢᬶ᭛᭝᭒᭟
0‐0|00‐|0‐0|00‐|000|000|‐0‐|00̲ = ᭒᭓

ᬓᬸᬦᬂᬧ᭄ᬯᬳᬚᬶᬢᬢ᭄ᬯᬲᬂᬦᬭᬓᬋᬗ᭄ᬯᬓᭂᬦᬢᬶᬓᬶᬢᭂᬓᬧ᭄ᬦᬭᬾᬰ᭄ᬯᬭ᭞
ᬪᬝᬵᬭᬳᬭᬶᬧᬤ᭄ᬫᬬᭀᬦᬶᬲᬶᬭᬢᬵᬗᬸᬘᬧᬸᬘᬧᬸᬮᬳᬶᬂᬓᬤᬶᬕ᭄ᬚᬬᬦ᭄᭞
ᬢᬦᭀᬭᬮᬶᬗᬶᬭᬵᬫᬟᬵᬦᬭᬶᬓᬰᬓ᭄ᬢᬶᬦᬶᬭᬧᬶᬲᬦᬶᬗᬹᬳᬦᬂ‌ᬍᬯᬶᬄ᭞
ᬬᬳᬾᬢᬸᬦᬶᬭᬫᬵᬦᬓᬵᬃᬬ᭄ᬬᬦᬶᬭᬮᬶᬂᬦᬶᬭᬲᬳᬦᬦᬶᬓᬂᬚᬕᬢ᭄ᬢ᭄ᬭᬬ᭛

ᬲᭂᬟᭂᬂᬦᬶᬭᬫᬕᭀᬱ᭄ᬞᬶᬚᬕ᭄ᬳᬦᬢᬮᬶᬗ᭄ᬕᬫᬡᬶᬓᬗᬤᭂᬕᬶᬂᬧᬳᬷᬗᬦᬦ᭄᭞
ᬤᬯᬵᬦ᭄ᬬᬫᬦᭂᬳᭂᬃᬓᬢᭀᬦ᭄ᬤᬤᬶᬲᬶᬭᬵᬗ᭄ᬮᬶᬗᬧᬢᬶᬓᬶᬓᬢᭀᬦᬲᬫ᭄ᬪᬯ᭞
ᬫᬦᬄᬦᬶᬭᬯᬯᬂᬢᭂᬓᬵᬦᬢᬧᬮᬶᬗ᭄ᬕᬯᬳᬸᬫᬬᬢᬶᬓᬂᬢᬗᬦ᭄ᬓᬶᬯ᭞
ᬉᬫᬶᬡ᭄ᬟᬸᬳᬸᬭᬶᬓᬂᬫᬡᬶᬓ᭄ᬲ᭄ᬨᬝᬶᬓᬮᬶᬗ᭄ᬕᬲᬤᭂᬤᭂᬕᬶᬭᬶᬓᬵᬦ᭄ᬢᬶᬦᬶᬗ᭄ᬳᬮᬦ᭄᭛

ᬓᬧᬹᬳᬦᬗᭂᬝᭂᬓ᭄ᬪᬝᬵᬭᬫᬗᬤᭂᬕ᭄ᬧᬟᬫᬗᬬᬸᬳᬶᬧᬸᬜ᭄ᬘᬓᬶᬂᬫᬡᬶᬓ᭄᭞
ᬲᬫᬗ᭄ᬓᬦᬢᬶᬓᬂᬫᬡᬶᬓ᭄ᬫᬓᬶᬦᬸᬫᬶᬡ᭄ᬟᬸᬳᬸᬭᬫᬢᭂᬗᬳᬶᬂᬦᬪᬲ᭄ᬢᬮ᭞
ᬬᬢᬵᬫᬗᬸᬦᬓᭂᬦ᭄ᬕᭂᬍᬂ‌ᬭᬶᬲᬶᬭᬲᬂ‌ᬭ᭄ᬯᬫᬫᬭᬶᬪᬯᬫᬗ᭄ᬤᭂᬳᬵᬗ᭄ᬤᭂᬤᭂᬮ᭄᭞
ᬧᬟᬵᬗ᭄ᬕᬺᬕᬸᬢᬜᬓ᭄ᬭᬢᬦ᭄ᬳᬦᬚᬸᬕᬵᬫ᭄ᬬᬢᬶᬯᬭᬬᬗᬶᬭᬵᬯᬮᬸᬬ᭄ᬯᬮᬸᬬ᭄᭛

ᬓᬗᬾᬮᬦᬲᬸᬯᬾᬪᬝᬵᬭᬳᬭᬶᬓᬾᬰᬯᬫᬸᬯᬳᬶᬭᬶᬓᬵᬗ᭄ᬤᬤᬓ᭄ᬪᬯ᭞
ᬦᭂᬳᭂᬃᬫᬢᭂᬫᬳᬦ᭄‌ᬯᬭᬵᬳᬲᬯᬸᬓᬶᬃᬳᬶᬫᬯᬦᬶᬓᬶᬲᬶᬭᬵᬦ᭄ᬯᬩᬶᬂ‌ᬍᬫᬄ᭞
ᬧ᭄ᬭᬬᭀᬚᬦᬓᬢᭂᬫ᭄ᬯᬩᬸᬗ᭄ᬓᬳᬶᬓᬦᬂᬫᬡᬶᬓᬸᬮᬳᬸᬮᬳᭂᬦ᭄ᬫᬭᬦ᭄ᬋᬩᬄ᭞
ᬍᬧᬲ᭄ᬢᭂᬓᬭᬶᬲᭀᬃᬓᬟᬵᬳᬲᬶᬭᬢᬦ᭄ᬧᬮᬘᬮᬘᬯᭂᬓᬲ᭄ᬦᬶᬓᬂᬫᬡᬶᬓ᭄᭛

ᬧ᭄ᬭᬚᬵᬧᬢᬶᬲᬶᬭᬵᬢᬾᬫᬄᬫᬦᬸᬓᬸᬮᬸᬂ‌ᬯᭂᬓᬲᬦᬢᬧ᭄ᬧᬸᬘᬓ᭄ᬦᬶᬓᬂᬫᬡᬶᬓ᭄᭞
ᬳᬸᬯᬸᬲ᭄ᬢᭂᬓᬲᬶᬭᬾᬓᬟᬵᬳᬓᬦᬶᬓᬾᬭᬸᬳᬸᬭᬶᬓᬩᬶᬦᭂᬮᬄᬦᬶᬭᬾᬂᬳᭂᬮᬭ᭄᭞
ᬍᬧᬲ᭄ᬧ᭄ᬯᬲᬶᬭᬢᬦ᭄ᬓᬢᭀᬦ᭄‌ᬯᭂᬓᬲᬶᬓᬂᬫᬡᬶᬓᬭᬸᬳᬸᬭᬤᭀᬄᬲᬫᬃ‌ᬍᬬᭂᬧ᭄᭞
ᬢᬸᬳᬸᬦ᭄ᬩᬜᬸᬦᬶᬗᬃᬡ᭄ᬦᬯᬵᬦᭂᬟᬸᬦᬶᬪᬹᬃᬪᬸᬯᬳᬶᬦᬸᬲᬶᬭᬧᬦ᭄ᬘᬢᬸᬃᬫ᭄ᬫᬸᬔ᭛

ᬓᭂᬩᭂᬓ᭄ᬧ᭄ᬯᬓᬍᬩᬹᬢᬗᬡ᭄ᬟᬪᬸᬯᬦᬵᬃᬡ᭄ᬦᬯᬓᬤᬶᬫᬸᬯᬳᬾᬓᬢᬸᬗ᭄ᬕᬮ᭞
ᬫᬸᬯᬄᬲᬳᬦᬲᬂᬳ᭄ᬬᬗᬗ᭄ᬳ᭄ᬬᬗᬶᬪᬝᬵᬭᬳᬭᬶᬫᬭᬶᬫᬭᬹᬧᬲᬹᬓᬭ᭞
ᬲᬫᬦ᭄ᬢᬭᬪᬝᬵᬭᬯᬶᬱ᭄ᬡᬸᬳᬸᬫᭂᬦᭂᬂᬧᬶᬦᭂᬓᬸᬮᬶᬭᬚᬸᬕᬂᬚᬕᬢ᭄ᬢ᭄ᬭᬬ᭞
ᬳᬸᬯᬸᬲ᭄ᬧ᭄ᬯᬫᬲᬫᬵᬥᬶᬧᬹᬃᬡ᭄ᬦᬢᬶᬓᬗᬡ᭄ᬟᬪᬸᬯᬦᬓᬤᬶᬗᬹᬦᬶᬢᬫ᭄ᬩᬬᬦ᭄᭛

ᬫᬦᭀᬦ᭄ᬢᬲᬶᬭᬤᬾᬯᬢᬷᬳ᭄ᬬᬗᬶᬓᬦᬂ‌ᬍᬫᬳᬢᬶᬰᬬᬭᬶᬂᬕᬸᬡᬵᬳᬬᬸ᭞
ᬲᬳᬃᬱᬲᬶᬭᬢᬦ᭄‌ᬤ᭄ᬯᬲᬵᬳᬲᬫᬫᬗ᭄ᬓ᭄ᬯᬓᭂᬦᬦᬸᬘᬸᬮᬶᬲᬦ᭄ᬥᬶᬦᬶᬂᬢᬧᬶᬄ᭞
ᬓᬸᬦᬂᬧ᭄ᬯᬲᬶᬭᬲᬂᬓᬶᬦᭀᬮ᭄ᬦᬶᬭᬬᬢᬵᬓ᭄ᬭᬓᬦᬗᬶᬲᬦᬸᬮᬓ᭄ᬲᬶᬭᬵᬓᭂᬢᭂᬭ᭄᭞
ᬫᬶᬗᬾᬓᬯᬯᬫᬹᬃᬘ᭄ᬙᬫᬾᬮᬶᬓᬶᬪᬝᬵᬭᬫᬶᬢᬸᬢᬸᬭᬶᬲᬶᬭᬦ᭄‌ᬯᬭᬵᬳᬶᬓ᭛

ᬇᬮᬶᬓ᭄ᬦᬶᬭᬯᬲᬸᬦ᭄ᬥᬭᬷᬫ᭄ᬯᬗᬶᬓᬶᬭᬵᬕᬦᬶᬭᬲᬶᬭᬪᬝᬵᬭᬓᬾᬰᬯ᭞
ᬢᬶᬦᬹᬢᬶᬧᬗᬶᬟᬫ᭄ᬦᬶᬭᬾᬂ‌ᬓ᭄ᬱᬶᬢᬶᬲᬸᬢᬂᬭᬲᬢᬮᬧᬶᬦᬓᬗ᭄ᬕ᭄ᬯᬦᬶᬂᬭᬭᬾ᭞
ᬮᬯᬲ᭄ᬦᬶᬭᬯᬲᬸᬦ᭄ᬥᬭᬵᬫᭂᬢᭂᬗᬓᭂᬦ᭄ᬢᭂᬓᬢᬳᬸᬦᬶᬓᬲᬾᬯᬸᬢᬦ᭄ᬓᬸᬭᬂ᭞
ᬫᬶᬚᬶᬮ᭄ᬧ᭄ᬯᬢᬦᬬᬦ᭄ᬪᬝᬵᬭᬫᬥᬸᬲᬹᬥᬦᬬᬢᬶᬓᬫᬭᬹᬧᬤᬵᬦᬯ᭛

ᬧ᭄ᬭᬚᬵᬧᬢᬶᬲᬶᬭᬵᬯᭂᬮᬲ᭄ᬫᬗᬦᬸᬫᭀᬤᬲᬶᬭᬢᭂᬳᭂᬭᬯᬾᬳᬦᬸᬕ᭄ᬭᬳ᭞
ᬲᬶᬭᬵᬗᬭᬦᬶᬭᬶᬂᬭᬭᬾᬲᬶᬦᬭᬓᬵᬲ᭄ᬢᬸᬚᬬᬯᬶᬚᬬᬮᬶᬂᬦᬶᬭᬵᬗ᭄ᬕᬫᭂᬮ᭄᭞
ᬭᬶᬦᬢ᭄ᬯᬓᭂᬦᬶᬭᬾᬓᬲᬂ‌ᬓ᭄ᬱᬶᬢᬶᬲᬸᬢᬧ᭄ᬯᬫᬓᬳᬸᬮᬸᬦᬶᬓᬂᬚᬕᬢ᭄ᬢ᭄ᬭᬬ᭞
ᬭᬶᬕᭃᬗᬶᬲᬶᬳᬶᬭᬾᬓᬶᬳᭂᬦ᭄ᬓᬫᬮᬬᭀᬦᬶᬓᬭᬡᬦᬶᬫᬳᬷᬲᬸᬢᬵᬜ᭄ᬚᬬ᭛

ᬢᭂᬮᬲ᭄ᬦ᭄ᬬᬦᬶᬦᬦᬸᬕ᭄ᬭᬳᬦ᭄ᬘᬶᬳᬘᬶᬳᬵᬧ᭄ᬭᬗᬚᬸᬕᬓᬳᬋᬧ᭄ᬦ᭄ᬬᬢᬦ᭄‌ᬯᬦᬾᬄ᭞
ᬫᬶᬚᬶᬮ᭄ᬢᬬᬫᬭᬾᬂᬲᬫᬸᬤ᭄ᬭᬲᬳᬲᬜ᭄ᬚᬢᬤᬶᬦᬸᬮᬸᬭᬶᬓᬂᬩᬮᬵᬲᬸᬭ᭞
ᬫᬦᬸᬗ᭄ᬕᬗᬶᬗᬶᬯᬓ᭄ᬮᬶᬫᬦ᭄‌ᬯᬶᬚᬯᬶᬚᬄᬲᬳᬩᬮᬦᬶᬓᬭᬵᬫ᭄ᬬᬢᬹᬢ᭄ᬳᬯᬦ᭄᭞
ᬳᬦᬦ᭄ᬚᭂᬦᭂᬓᬮᬶᬗ᭄ᬕᬶᬳᬶᬂᬓᬭᬗᬗᬸᬗ᭄ᬓᬸᬮᬶᬳᬮᬸᬦᬶᬲᬸᬭᬸᬤ᭄ᬦᬶᬓᬂᬩᬜᬸ᭛

ᬭ᭄ᬬᬸᬮᬶᬄᬦ᭄ᬬᬲᬓᬭᬶᬂᬲᬫᬸᬤ᭄ᬭᬢᬤᬦᬦ᭄ᬢᬭᬫᬗᬗᭂᬦᬗᭂᬦ᭄ᬢᬬᬵᬧ᭄ᬭᬗ᭞
ᬥᬦᬾᬰ᭄ᬯᬭᬲᬶᬭᬾᬓᬮᬶᬂᬦ᭄ᬬᬬᬢᭂᬓᬵᬦᬦᬕᬭᬦᬶᬭᬭᬓ᭄ᬯᬭᬫ᭄ᬧᬲᭂᬦ᭄᭞
ᬉᬫᬗ᭄ᬓᬢᬳᬯᬦ᭄ᬳᬗᬶᬦ᭄ᬲᬳᬩᬮᬦ᭄ᬬᬓᬸᬫᬸᬓᬸᬲᬤᬸᬮᬸᬃᬫᬳᬵᬦᬮ᭞
ᬢᭂᬓᬵᬗ᭄ᬕᭂᬲᭂᬗᬶᬭᬵᬚ᭄ᬬᬫᬸᬦ᭄ᬢᬩᬶᬕᭂᬍᬂᬦ᭄ᬬᬢᬶᬦᬳᭂᬦᬶᬓᬫᬗ᭄ᬓᬶᬦᬸᬚ᭄ᬯᬮ᭛

ᬓᬢᬶᬗ᭄ᬕᬮᬶᬓᬦᬂ‌ᬯᬶᬫᬵᬦᬫᬡᬶᬧᬸᬱ᭄ᬧᬓᬢᭂᬓᬧᬶᬭᬲᬂᬥᬦᬾᬰ᭄ᬯᬭ᭞
ᬬᬢᬾᬦᬮᬧᬶᬓᬂᬫᬳᬷᬲᬸᬢᬫᬦᬸᬗ᭄ᬕᬗᬢᭂᬳᭂᬭᬸᬫᬸᬮᬶᬄᬲᬓᬾᬂᬭᬡ᭞
ᬇᬓᬵᬗᬲᬸᬭᬲᬗ᭄ᬖᬬᬵᬗᬤᭂᬕᬓᭂᬦ᭄ᬓᬸᬝᬦᬶᬦᬭᬓᬫᬸᬗ᭄ᬕᬸᬭᬶᬂᬤᬸᬮᭀᬭ᭄᭞
ᬅᬫᬸᬫ᭄ᬧᬸᬦᬦᬧᬰ᭄ᬘᬶᬫᭀᬢ᭄ᬢᬭᬲᬤᬾᬰᬩᬭᬸᬡᬓᬮᬯᬦ᭄ᬥᬦᬵᬥᬶᬧ᭛

ᬢᭂᬮᬲ᭄ᬦ᭄ᬬᬫᬕᬯᬾᬓᬸᬝᬵᬤ᭄ᬪᬸᬢᬲᬫᬗ᭄ᬓᬦᬫᬭᬯᬰᬭᬶᬂᬢᬧᭀᬯᬦ᭞
ᬦᬶᬳᬦ᭄ᬢᬶᬓᬶᬦᬶᬫᬶᬢ᭄ᬢᬲᬂᬋᬱᬶᬲᬫᬵᬦᬲᬶᬧᬫᬳᬬᬸᬲᬂᬦᬭᬾᬰ᭄ᬯᬭ᭞
ᬦᬭᬾᬦ᭄ᬤ᭄ᬭᬚᬸᬕᬬᬵᬦ᭄ᬢᬓᬵᬦᬶᬗᬲᬸᬭᬵᬥᬶᬧᬧᬯᭂᬓᬲᬶᬭᬳ᭄ᬬᬗᭀᬰ᭄ᬯᬭ᭞
ᬫᬢᬂᬦ᭄ᬬᬦᬗᬸᬲᬶᬃ‌ᬯᭂᬮᬲ᭄‌ᬗ᭄ᬳᬸᬮᬸᬦᬶᬲᬂᬧ᭄ᬭᬪᬸᬢᬸᬫᬟᬳᬗᬵᬰ᭄ᬭᬬᬾᬳᬚᬶ᭛

ᬦᬳᬦ᭄‌ᬯᬸᬯᬸᬲᬶᬲᬂᬋᬱᬶᬧ᭄ᬭᬯᬭᬦᬵᬭᬤᬫᬯᬭᬯᬭᬄ‌ᬭᬶᬲᬂᬧ᭄ᬭᬪᬸ᭞
ᬯᬢᭂᬓ᭄ᬋᬱᬶᬓᬩᬾᬄᬲᬸᬫᭃᬂ‌ᬭᬶᬫᬸᬔᬤᬸᬳ᭄ᬔᬦᬶᬭᬮᬸᬫᬸᬳᬗᭂᬫ᭄ᬩᭂᬗᬶᬂᬫᬢ᭞
ᬦᬭᬾᬦ᭄ᬤ᭄ᬭᬯᭂᬓᬲᬦ᭄ᬢᬸᬫᬸᬦ᭄ᬢᭂᬦᬢᬶᬬᬢ᭄ᬦᬫᬗᬦᬸᬫᬢᬤᭀᬦ᭄ᬫᬳᬵᬬᬢᬶ᭞
ᬫᭂᬳᬄᬲᬶᬭᬫᭂᬗᭂᬲ᭄‌ᬯᬯᬂ‌ᬯᭂᬢᬸᬦᬶᬮᬸᬄᬦᬶᬭᬫᬫᬋᬗᬶᬮᬸᬄᬫᬳᬵᬫᬸᬦᬶ᭛

ᬫᬰᬩ᭄ᬤᬦᬭᬦᬵᬣᬲᬶᬲ᭄ᬓᬤᬶᬮᬶᬦᬵᬤ᭄ᬳᬢᬶᬦᬶᬭᬦᬓᬶᬭᬫ᭄ᬧᬸᬫᬗᬺᬗᭃ᭞
ᬦᬶᬳᬦ᭄‌ᬗ᭄ᬳᬸᬮᬸᬦᬢᭀᬳᬚᬷᬯᬶᬢᬭᬸᬫᬓ᭄ᬱᬲᬳᬦᬳᬦᬭᬶᬂᬢᬧᭀᬯᬦ᭞
ᬢᬸᬳᬸᬦ᭄ᬫᬓᬲᬶᬮᬸᬗ᭄ᬮᬸᬗᬂᬬᬰᬚᬸᬕᬗ᭄ᬳᬸᬮᬸᬦᬫᬳᬬᬸᬪᬹᬫᬶᬫᬡ᭄ᬟᬮ᭞
ᬅᬦᬸᬕ᭄ᬭᬳᬫᬳᬵᬃᬱᬶᬭᬶᬗ᭄ᬳᬸᬮᬸᬦᬘᬡ᭄ᬟ᭄ᬬᬭᬶᬧᬕᭂᬳᬦᬶᬓᬂᬚᬕᬤ᭄ᬥᬶᬢ᭛

ᬦ᭄ᬤᬬᬾᬓᬶᬲᬶᬧᬶᬪᬵᬕ᭄ᬬᬦᬶᬂᬢᬧᬲᬸᬔᬗ᭄ᬳᬸᬮᬸᬦᬶᬦᬸᬪᬬᬤᬾᬦᬭᬾᬰ᭄ᬯᬭ᭞
ᬓᬸᬦᬂᬧ᭄ᬯᬫᬧᬤᬵᬬᬲᬂᬧ᭄ᬭᬪᬸᬫᬧᬾᬓᬶᬳᬶᬗᭂᬢᬶᬗᭂᬢᬶᬲᬂᬦᬭᬵᬥᬶᬧ᭞
ᬓᬸᬦᭂᬂ‌ᬭᬶᬧᬦᬸᬓᬹᬫᬳᬷᬲᬸᬢᬫᬭᬾᬗᬫᬭᬧᬸᬭᬤᬸᬫᭀᬦ᭄ᬲᬸᬭᬾᬰ᭄ᬯᬭ᭞
ᬓᭂᬦᭀᬄᬦᬶᬓᬶᬩᬮᬦ᭄ᬬᬳᭂᬦ᭄ᬢ᭄ᬬᬓᭂᬦᬲᬶᬂᬓᬯᭂᬓᬲᬫᬭᬶᬪᬹᬢᬭᬶᬂ‌ᬯᬶᬓᬸ᭛

ᬲ᭄ᬬᬧᬾᬓᬳᬶᬦᬸᬢᬸᬲ᭄ᬦᬭᬵᬥᬶᬧᬭᬸᬫᬓ᭄ᬱᬭᬶᬧᬭᬋᬱᬶᬭᬶᬂᬳᬶᬫᬵᬮᬬ᭞
ᬓᬧᬕ᭄ᬯᬓᭂᬦᬢᬦ᭄ᬳᭂᬍᬫ᭄ᬳᭂᬍᬫᭂᬦᬵᬧᬦᬯᭂᬤᬶᬲᬶᬭᬭᬶᬂᬩᬮᬵᬲᬸᬭ᭞
ᬓ᭄ᬱᬫᬵᬓᭂᬦᬫᬭᬾᬓᬶᬰᬩ᭄ᬤᬦᬶᬗᬫᬶᬦ᭄ᬢᬰᬭᬡᬓᬤᬶᬢᬦ᭄ᬧᬗᬦ᭄ᬢ᭄ᬬᬓᭂᬦ᭄᭞
ᬲ᭄ᬯᬪᬵᬯᬦᬶᬓᬗᬵᬰ᭄ᬭᬬᬵᬫᬶᬘᬭᬡᬵᬰ᭄ᬭᬬᬓᬋᬲᬶᬓᬬᬵᬗ᭄ᬕᬺᬫᭂᬢ᭄ᬕᬺᬫᭂᬢ᭄᭛

ᬬᬢᭀᬚᬭᬶᬭᬲᬂᬋᬱᬶᬧ᭄ᬭᬯᬭᬦᬵᬭᬤᬯᬯᬗᬲᬳᬸᬃᬦᬭᬾᬰ᭄ᬯᬭ᭞
ᬢᬢᬦ᭄ᬲᬶᬕᬶᬲᬶᬕᬶᬦ᭄ᬓᬸᬦᭂᬂ‌ᬯᭂᬢᬸᬦᬶᬲᬗ᭄ᬳᬸᬮᬸᬦᬗᬸᬢᬸᬲᬬᭀᬕ᭄ᬬᬭᬓ᭄ᬱᬓᬵ᭞
ᬳᬦᬾᬓᬶᬧᬶᬦᬓᬵᬕ᭄ᬭᬦᬶᬂᬲ᭄ᬯᬢᬦᬬᬾᬓᬕᬢᬶᬦᬶᬓᬶᬢᭂᬮᬲ᭄ᬓᬺᬢᬵᬬᬸᬥ᭞
ᬮᬸᬫᬓ᭄ᬯᬫᬭᬭᬶᬂᬢᬧᭀᬯᬦᬲᬸᬫᬧ᭄ᬯᬦᬗᬲᬸᬭᬲᬸᬓᭂᬢ᭄ᬦᬶᬗᬵᬰ᭄ᬭᬫ᭛

ᬅᬦᬦ᭄ᬢᬭᬟᬢᭂᬂᬢᬲᬵᬫ᭄ᬩᬳᬸᬫᬢᬸᬃᬤᬤᬶᬢᬶᬦᬸᬤᬸᬳᬓᭂᬦ᭄‌ᬭᬶᬲᬂᬋᬱᬶ᭞
ᬲᭂᬟᭂᬂ‌ᬯᭂᬋᬯᭂᬋᬄᬓᬢᭀᬦ᭄ᬭᬭᬲᬶᬭᬦ᭄ᬮᬶᬢᬸᬳᬬᬸᬬᬫᬯᭀᬃᬕᬸᬡᬵᬥᬶᬓ᭞
ᬓᬧᬹᬳᬦᬗᭂᬝᭂᬓ᭄ᬫᬳᬵᬫᬸᬦᬶᬫᬸᬮᬢ᭄ᬧ᭄ᬭᬲᬫᬢᭂᬳᭂᬭᬦᬃᬓ᭄ᬓᬮᬶᬂ‌ᬇᬭ᭞
ᬦ᭄ᬬᬫᬵᬂᬢᬧᬶᬢᬧᬷᬂᬕᬶᬭᬷᬭᬸᬫᬭᬲᬶᬂᬧᬶᬗᬸᬮᬳᬦᬢᬸᬫᬶᬗ᭄ᬳᬮᬾᬲᬶᬭ᭛

ᬭᬶᬲᬫ᭄ᬧᬭᬦᬶᬭᬂ‌ᬯᬢᭂᬓ᭄ᬋᬱᬶᬓᬩᬾᬄ‌ᬯᬶᬳᬶᬓᬦᬲᬶᬭᬲᬂ‌ᬦᬺᬧᬵᬢ᭄ᬫᬚ᭞
ᬢᭂᬮᬲ᭄ᬧᬶᬦᬭᬶᬧᭀᬱᬶᬢᬵᬦᬭᬶᬫᬦᬵᬦᬲᬶᬭᬧᬟᬫᬰᬵᬦ᭄ᬢᬶᬲᬂᬧ᭄ᬭᬪᬸ᭞
ᬳᬸᬫᬦ᭄ᬢᬸᬓᬳᬯᬦ᭄ᬢᬯᬂᬲᬶᬭᬳᬦᬾᬂᬚᬮᬤᬚᭂᬦᭂᬓᬗᭃᬩ᭄ᬲᬫᬃᬲᬫᬭ᭄᭞
ᬳᬦᬦ᭄ᬓᬤᬶᬯᬬᬂᬓᬢᭀᬦ᭄ᬓᬶᬦᭂᬮᬶᬭᬦ᭄ᬧᬸᬢᬶᬧᬸᬢᬶᬳᬤᬫᬃᬢ᭄ᬭᬗᬶᬂᬭᬯᬶ᭛

ᬩ᭄ᬬᬢᬷᬢᬕᬢᬶᬲᬂ‌ᬯᬢᭂᬓ᭄ᬋᬱᬶᬦᬭᬾᬦ᭄ᬤ᭄ᬭᬲᬶᬭᬢᬶᬓᬶᬕᬸᬫᬦ᭄ᬢᬶᬯᬃᬡ᭄ᬦᬦᭂᬦ᭄᭞
ᬧ᭄ᬭᬬᭀᬚᬦᬫᬳᬵᬃᬱᬶᬫᬸᬗ᭄ᬕᬸᬭᬶᬫᬦᬄᬦᬶᬭᬬᬢᬶᬓᬳᬶᬦᭃᬫ᭄ᬦᬶᬭᬵᬗ᭄ᬤᬤᬓ᭄᭞
ᬲᬗᬸᬤ᭄ᬥᬯᬲᬶᬭᬵᬯᬸᬯᬸᬲ᭄ᬧ᭄ᬭᬪᬸᬓᭂᬦᭀᬄᬮᬭᬶᬲᬓᭂᬦᬗᬸᬧᬵᬬᬤᬾᬳᬚᬶ᭞
ᬦᬭᬾᬦ᭄ᬤ᭄ᬭᬲᬸᬢᬲᬵᬫ᭄ᬩᬫᬗ᭄ᬓᬢᬮᬯᬦ᭄ᬲᬓᬢᬸᬤᬸᬳᬢᬸᬫᬹᬢᬭᬓ᭄ᬱᬓ᭛

ᬬᬤᬶᬦ᭄ᬢᬦᬮᬳᬵᬩ᭄ᬯᬢᬂᬫᬸᬲᬸᬳᬢᬫ᭄ᬩᭂᬳᬳᬦᬚᬸᬕᬫᬵᬚᬭᬾᬳᬚᬶ᭞
ᬯᬢᭂᬓ᭄ᬬᬤᬸᬯᬦᬾᬄᬫᬸᬯᬄᬢᬸᬫᬸᬮᬸᬗᬾᬦᬺᬧᬲᬸᬢᬢᬸᬫᬸᬮᬸᬬ᭄‌ᬭᬶᬗᬵᬰ᭄ᬭᬫ᭞
ᬓᬳᬶᬦ᭄ᬬᬦᬓᭂᬟᬶᬓ᭄ᬫᬭᬾᬓᬩᬮᬦᬶᬂᬦᬭᬓᬧᬟᬫᬭᬾᬂᬓᬤᬾᬯᬢᬦ᭄᭞
ᬅᬮᬄᬦ᭄ᬬᬦᬶᬬᬢᬦ᭄ᬬᬳᬬ᭄ᬯᬓᬧᬮᬂᬧᬍᬓᬲᬦᬶᬭᬲᬂ‌ᬦᬺᬧᬵᬢ᭄ᬫᬚ᭛

ᬓᬸᬦᬂᬳᬮᬦᬶᬓᬶᬂᬳᭂᬍᬫ᭄ᬳᭂᬍᬫᬤᬾᬦᬭᬧᬢᬶᬫᬗᬸᬧᬵᬬᬭᬶᬂᬫᬸᬲᬸᬄ᭞
ᬳᬶᬮᬂᬬᬰᬦᬭᬾᬦ᭄ᬤ᭄ᬭᬲᬂᬬᬢᬶᬧᬟᬵᬲᬲᬭᬦᬮᬭᬤᬦ᭄ᬫᬭᬾᬂ‌ᬯᬦᬾᬄ᭞
ᬇᬓᬂᬫᬸᬲᬸᬳᬕᭃᬂ‌ᬬᬤᭀᬦ᭄ᬬᬢᭂᬫᬳᬦ᭄ᬫᬶᬮᬗᬓᭂᬦᬶᬰᬭᬷᬭᬲᬂᬧ᭄ᬭᬪᬸ᭞
ᬅᬧᬸᬬ᭄‌ᬲᬸᬫᭂᬮᬧᬶᬂᬳᬢᭂᬧ᭄ᬗᬭᬦᬶᬓᬵᬳᭂᬦᭂᬗᬓᭂᬦᬕᬢᬶᬦ᭄ᬬᬤᬾᬳᬚᬶ᭛

ᬦᬶᬳᬦ᭄ᬧᬗᬸᬧᬫᬦ᭄ᬬᬭᬓ᭄ᬯᬳᬦᬢᬯ᭄ᬯᬗᬲᬯᬲᬯᬳᬶᬂ‌ᬍᬫᬄᬋᬦᭂᬓ᭄᭞
ᬲᬦᬶᬰ᭄ᬘᬬᬢᬬᬾᬂᬧᬭᬶᬦ᭄ᬬᬬᬦᬳᬬ᭄ᬯᬫᬭᬡᬢᬸᬯᬶᬢᬦ᭄ᬳᬦᬵᬗᬧ᭞
ᬳᬦᬧ᭄ᬯᬭᬶᬍᬫᭂᬄᬦᬶᬓᬵᬫᬢᬸᬦᬳᬾᬢᬸᬦᬶᬤᬸᬓᬸᬢᬶᬲᬯᬄᬦᬶᬓᬵᬭᬸᬳᬸᬭ᭄᭞
ᬅᬮᬶᬢ᭄‌ᬯᭂᬢᬸᬦᬶᬓᬂᬧᬭᬶᬦ᭄ᬓᬭᬳᬩᬦ᭄‌ᬯᬮᬶᬗᬶᬬᬳᬮᬦᬶᬂᬧᬍᬄᬧᬍᬄ᭛

ᬧ᭄ᬭᬓᬵᬰᬫᬭᬓᬷᬃᬢ᭄ᬢᬶᬲᬂᬧ᭄ᬭᬪᬸᬢᭂᬮᬲ᭄ᬧᬶᬦᬓᬲᬸᬮᬸᬳᬶᬓᬂᬧ᭄ᬭᬚᬵᬳᬶᬢ᭞
ᬯᬸᬮᬦ᭄ᬯᬸᬮᬦᬶᬭᬂᬫᬳᬵᬚᬦᬢᬦᭀᬭᬮᬸᬫᭂᬯᬶᬳᬦᬰᭀᬪᬶᬢᬵᬩᬸᬗᬄ᭞
ᬓᬢᭀᬦ᭄ᬓᬍᬯᬶᬳᬦ᭄‌ᬭᬶᬓᬵᬦᬸᬔᬦᬶᬲᬗ᭄ᬓᬭᬶᬯᭂᬢᬸᬦᬶᬓᬗᬫ᭄ᬩᭂᬓᬸᬢ᭄ᬢᬫ᭞
ᬧ᭄ᬭᬶᬳᭂᬦ᭄ᬢᭂᬫᭂᬦᬶᬓᬂᬓᬭᬓ᭄ᬱᬦᬶᬓᬤᬾᬦᬺᬧᬢᬶᬫᬓᬨᬮᬵᬂᬚᬕᬤ᭄ᬥᬶᬢ᭛

ᬋᬲᭂᬧ᭄ᬭᬲᬦᬶᬰᬩ᭄ᬤᬭᬓ᭄ᬭ᭄ᬬᬦᬧᬢᬶᬄᬧᬶᬦᬢᬶᬳᬶᬭᬦᬭᬾᬦ᭄ᬤ᭄ᬭᬭᬶᬂᬦᬬ᭞
ᬯᭂᬢᬸᬦ᭄ᬬᬗᬸᬧᬧᬢ᭄ᬢᬶᬬᬸᬓ᭄ᬢᬶᬬᬢᬫᬸᬔ᭄ᬬᬦᬶᬗᬬᬸᬦᬶᬗᬸᬧᬵᬬᬤᬾᬳᬚᬶ᭞
ᬫᬦᬄᬧ᭄ᬭᬯᬭᬯᬷᬭᬳᬃᬱᬭᬸᬫᭂᬗᭃᬯᬘᬦᬦᬶᬭᬲᬗᬸᬤ᭄ᬥᬯᬾᬂᬲᬪᬵ᭞
ᬳᬢᬸᬃᬲᬮᬕᬓᬵᬗᬶᬦᬦ᭄ᬓᬧᬦᬲᬦ᭄ᬲᬸᬫᭂᬓᬭᬶᬢᭂᬓᬦᬶᬂᬳᬸᬤᬦ᭄‌ᬯᭂᬗᬶ᭛

ᬯᬯᬂ‌ᬦᬺᬧᬢᬶᬓᬺᬱ᭄ᬡᬫᬦ᭄ᬢᬸᬓᬶᬤᬍᬫ᭄ᬦᬕᬭᬭᬶᬧᬭᬳᬲ᭄ᬬᬦᬶᬂᬤᬗᬹ᭞
ᬦᬭᬾᬦ᭄ᬤ᭄ᬭᬲᬸᬢᬲᬵᬫ᭄ᬩᬲᬵᬫ᭄ᬧᬸᬦᬰᬶᬮᬾᬳᬋᬧᬶᬭᬧᬶᬦᬧᬓ᭄‌ᬯᬶᬦᬾᬄᬲᭂᬧᬄ᭞
ᬢᭂᬜᬸᬄᬢ᭄ᬯᬲᬶᬭᬰᬷᬃᬡ᭄ᬦᬭᬓ᭄ᬯᬤᬤᬶᬮᬸᬄᬤ᭄ᬭᬯᬭᬶᬫᬢᬦᬶᬭᬦ᭄ᬧᬭᬫ᭄ᬩᭂᬳᬦ᭄᭞
ᬧᬦᬫ᭄ᬧᭂᬢᬦᬶᬭᬦ᭄ᬢᬗᬶᬲ᭄ᬫᬭᬫᬭᬄ‌ᬦᬺᬧᬲᬸᬢᬭᬶᬬᬲᬶᬄᬦᬶᬭᬵᬗᬺᬲᭂᬧ᭄᭛

ᬢᬸᬳᬦ᭄ᬓᬸᬩᬧᬢᬦ᭄ᬲᬓᬾᬮᬮᬶᬲᬶᬓᬶᬗ᭄ᬳᬸᬮᬸᬦᬸᬫᬸᬢᬸᬲᬶᬫᬵᬲ᭄ᬓᬸᬭᬶᬂᬪᬬ᭞
ᬅᬲᬶᬄᬓᬸᬭᬶᬓᬶᬢᬾᬓᬶᬳᬬ᭄ᬯᬢᬓᬶᬢᬵᬦᬮᬳᬶᬟᭂᬧᬶᬲᬩᬸᬤ᭄ᬥ᭄ᬬᬦᬶᬗ᭄ᬳᬸᬮᬸᬦ᭄᭞
ᬧ᭄ᬭᬲᬶᬤ᭄ᬥᬳᬸᬭᬶᬧᬶᬗ᭄ᬳᬸᬮᬸᬦ᭄ᬓᬶᬢᬫᬢᬂᬦ᭄ᬬᬓᬧᬦᬯᭂᬦᬗᬵᬓᬸᬦᬶᬱ᭄ᬞᬸᬭ᭞
ᬓᬤᬶᬕ᭄ᬚᬬᬦᬶᬓᬾᬓᬢᭃᬦ᭄ᬓᬸᬭᬶᬯᭂᬓᬗ᭄ᬓ᭄ᬯᬶᬲᬗᬦᬸᬮᬸᬲᬦᭂᬫ᭄ᬯᬓᬧ᭄ᬭᬪᬸᬦ᭄᭛

ᬓᬶᬢᬧ᭄ᬯᬳᬶᬦᬋᬧ᭄ᬳᬋᬧ᭄ᬓᬸᬰᬭᬡᬗ᭄ᬓ᭄ᬯᬫᬕᭂᬳᬓᭂᬦᬥᬃᬫ᭄ᬫᬦᬶᬗ᭄ᬳᬸᬮᬸᬦ᭄᭞
ᬢᬓᬷᬃᬢ᭄ᬢᬶᬢᬗᬸᬲᬶᬃᬕᬸᬡᬵᬥᬶᬓᬢᬸᬳᬦ᭄ᬓᬸᬮᬓᬶᬢᬗᬶᬧᬸᬓᬫ᭄ᬩᭂᬓᬶᬂᬚᬕᬢ᭄᭞
ᬅᬫᬾᬢᬓᬚᬦᬧ᭄ᬭᬶᬬᬦ᭄ᬢᬓᬶᬢᬯᬸᬗ᭄ᬲᬸᬳᬯᬦᬦᬶᬟᬢᭂᬂᬦᬶᬓᬂᬳᬬᬸ᭞
ᬦᬶᬳᬦ᭄‌ᬗ᭄ᬳᬸᬮᬸᬦᬘᬡ᭄ᬟ᭄ᬬᬫᬵᬲ᭄ᬓᬸᬲᬨᬮᬵᬗᬸᬲᬶᬭᬧᬕᭂᬳᬦᬶᬂᬚᬕᬤ᭄ᬥᬶᬢ᭛

ᬮᬦᬵᬫᬮᬫᬮᬃ‌ᬗ᭄ᬳᬸᬮᬸᬦ᭄ᬩᬧᬫᬦᭂᬫ᭄ᬯᬨᬮᬦᬶᬗᬯᭂᬓᬵᬤᬶᬰᬓ᭄ᬢᬶᬫᬵᬦ᭄᭞
ᬢᬦᬵᬭᬶᬫᬲᬫᬵᬥᬶᬭᬶᬂᬭᬳᬶᬦᬭᬶᬂ‌ᬯᭂᬗᬶᬲᬳᬚᬧᬥᬷᬭᬲᬸᬩ᭄ᬭᬢ᭞
ᬓᬶᬢᬾᬓᬶᬲᬗᬶᬦᬶᬱ᭄ᬝᬶᬦᬶᬂᬢ᭄ᬯᬲᬶᬬᬬᬄᬢᬮᬓᬶᬓᭂᬓᭂᬲᬓᭂᬦ᭄ᬢᬭᬶᬂᬳᬢᬶ᭞
ᬯᭂᬮᬲ᭄ᬮᬭᬧᬦᬶᬂᬲᬶᬳᬶᬗ᭄ᬯᬗᬯᭂᬓᬵᬧᬸᬦᬕᬶᬫᬳᬋᬧᬶᬂᬢᭂᬓᬾᬂᬧᬭᬦ᭄᭛

ᬧᬚᬵᬢ᭄ᬬᬦᬶᬭᬲᬂᬫᬓᬵᬦᬓᬥᬶᬫᬸᬔ᭄ᬬᬧᬶᬢᬸᬳᬸᬦᬶᬗᬦᬓ᭄ᬫᬭᬦ᭄ᬲᬸᬔ᭞
ᬓᬤᬸᬳ᭄ᬔᬦᬶᬭᬬᬦ᭄ᬓᬢᭀᬦᬧᬢᬶᬢᬂᬢᬦᬬᬦᬶᬭᬘᬮᬵᬦᬦᬾᬂᬲᬭᬵᬢ᭄᭞
ᬓᬤᬸᬃᬬ᭄ᬬᬰᬦᬶᬓᬂᬫᬧᬸᬢ᭄ᬭᬯᬶᬧᬭᬷᬢᬓᬯᭂᬤᬶᬦᬶᬓᬬᬦ᭄ᬧᬫᬷᬟᬦ᭞
ᬳᬮᬶᬩ᭄ᬳᬍᬧᬶᬭᬵᬦᬓᬧ᭄ᬭᬢᬶᬢᬪᬓ᭄ᬢᬶᬫᬕᭂᬍᬫᬦᭂᬦᭂᬩ᭄ᬯᬫᬾᬢ᭄ᬕᬸᬡ᭛

ᬳᬦᬾᬓᬶᬧᬯᬭᬄᬦᬶᬭᬵᬤᬶᬧᬸᬭᬸᬱᬵᬫᬶᬦᭂᬓᭂᬢᬶᬭᬶᬗᬸᬮᬄ‌ᬫ᭄ᬯᬗᬶᬂᬕᬢᬶ᭞
ᬬᬢᬾᬓᬓᬶᬦᭂᬓᭂᬲ᭄ᬓᬸᬭᬶᬂᬢ᭄ᬯᬲᬩᬸᬗᬄᬫᬓᬲᬸᬮᬸᬳᬶᬗᬫᬾᬢ᭄ᬧ᭄ᬭᬬᭀᬚᬦ᭞
ᬓᬧᬗ᭄ᬕᬶᬳᬦᬶᬓᬂᬚᬦᭀᬢ᭄ᬢᬫᬯᬶᬰᬾᬱᬓᬢᭂᬯᬲᬢᭂᬓᬧ᭄ᬦ᭄ᬬᬢᬦ᭄ᬳᬶᬮᬂ᭞
ᬫᬡᬶᬓ᭄ᬫᬡᬶᬓᬶᬗᬗ᭄ᬕᭂᬕᭃᬓᬶᬭᬓᬶᬭᬵᬗᬮᬳᬓᭂᬦᬧᬢᬡ᭄ᬟᭂᬕᬶᬂᬫᬸᬲᬸᬄ᭛

ᬯᭂᬓᬧ᭄ᬯᬲᬗᬗᬸᬗ᭄ᬲᬶᬳᬬ᭄ᬯᬦᬶᬬᬬᬄᬳ᭄ᬬᬸᬦᬶᬓᬬᬢᬓᬬᬸᬓ᭄ᬢ᭄ᬬᬦᬶᬂ‌ᬯᭂᬓ᭞
ᬕᬯᬾᬦᬶᬗᬢᬸᬳᬧ᭄ᬯᬦᬶᬢ᭄ᬬᬕᬯᬬᭂᬦ᭄‌ᬬᬫᬓᬮᬭᬧᬦᬢ᭄ᬯᬗᬶᬂᬩᬧ᭞
ᬓᬤᬂᬲᬸᬔᬢᭂᬓᬧ᭄ᬦ᭄ᬬᬭᬓ᭄ᬯᬳᬶᬦᬶᬟᭂᬧ᭄ᬦ᭄ᬬᬯᬭᬶᬗᬶᬦᬶᬲᬫᬷᬧᬦᬶᬂᬳᭂᬦᬹ᭞
ᬤᬸᬤᬹᬧᬫᬸᬚᬶᬦᬶᬂᬲᬭᬵᬢ᭄‌ᬭᬶᬲᬕᬸᬡᬦ᭄ᬬᬲᬨᬮᬧᬶᬦᬮᬃᬧᬗᭃᬩᬦ᭛

ᬓᬮᬷᬗᬦᬶᬗᬸᬚᬃᬓᬸᬫᬵᬲ᭄ᬓᬸᬲᬨᬮᬗ᭄ᬯᬗᬯᭂᬓᬕᬸᬡᬯᬵᬦ᭄ᬲᬸᬮᬓ᭄ᬱᬡ᭞
ᬇᬓᬂᬨᬮᬭᬶᬬᬚ᭄ᬜᬲᬵᬢᬸᬲᬧᬶᬢᭀᬯᬶᬢᬦᬫᬟᬓᬲᭀᬃ‌ᬬᬤᬾᬦᬶᬓᬵ᭞
ᬧᬸᬢᬸᬲ᭄ᬦᬶᬗᬢᬶᬪᬵᬕ᭄ᬬᬫᬦ᭄ᬢᬲᬶᬭᬲᬂᬧᬶᬦᬶᬢᬸᬳᬸᬦᬶᬗᬦᬓ᭄ᬫᬧᬾᬢ᭄ᬳᬬᬸ᭞
ᬫᬢᬂᬦ᭄ᬬᬓᬫᬶᬢᬸᬳ᭄ᬯᬳᬬ᭄ᬯᬢᬫᬦᬄᬢᬘᬮᬬᬰᬦᬶᬢᬗ᭄ᬳᬸᬮᬸᬦ᭄ᬢᬸᬳᬦ᭄᭛

᭛ᬚᬕᬤ᭄ᬥᬶᬢ᭛᭝᭓᭟
‐‐‐|00‐|0‐0|00‐|000|000|‐0‐|00̲ = ᭒᭓

ᬦᬵᬮᬶᬂᬲᬂᬦᬭᬦᬵᬣᬫᭀᬚᬭᬶᬦᬭᬾᬦ᭄ᬤ᭄ᬭᬢᬦᬬᬫᬫᬦᬶᬲ᭄‌ᬯᬸᬯᬸᬲ᭄ᬦᬶᬭ᭞
ᬲᬂᬲᬵᬫ᭄ᬩᬵᬤᬭᬢᬦ᭄ᬲᬳᬸᬃᬢᬸᬳᬸᬦᬦᭂᬫ᭄ᬩᬳᬫᬸᬳᬸᬦᬶᬓᬶᬭᬓ᭄ᬯᬫᬗ᭄ᬓᬢ᭞
ᬫᬗ᭄ᬓᬶᬦ᭄ᬲᭃᬓ᭄ᬳᬢᬶᬲᬂᬦᬭᬾᬦ᭄ᬤ᭄ᬭᬫᬫᭂᬮᬲ᭄ᬭ᭄ᬬᬦᬓᬶᬭᬯᬳᬸᬯᬳ᭄ᬯᬫᬗ᭄ᬓᬦ᭞
ᬤᬾᬦᬶᬂᬲᬶᬄᬧᬶᬦᭂᬕᬢ᭄ᬫᬢᬂᬦ᭄ᬬᬦᬸᬫᬶᬮᬷᬩᬜᬸᬦᬶᬫᬢᬦᬶᬭᬦ᭄ᬳᬯᬦ᭄ᬧᬶᬧᬶ᭛

ᬗ᭄ᬓᬵᬦᬾᬚ᭄ᬭᭀᬦᬕᬭᬾᬓᬶᬲᬂ‌ᬦᬺᬧᬲᬸᬢᬵᬫᬸᬳᬸᬦᬢᬸᬫᬫᬓᬃᬯ᭄ᬯᬧᬯ᭄ᬯᬳᬦ᭄᭞
ᬤᬾᬯᬷᬚᬵᬫ᭄ᬩᬯᬢᬷᬯᬯᬂᬲᬶᬭᬓᬢᬗ᭄ᬕᬫᬭᬶᬢᭂᬓᬦᬭᬾᬰ᭄ᬯᬭᬵᬢ᭄ᬫᬚ᭞
ᬳᬃᬱᬵᬦᬦ᭄ᬢ᭄ᬯᬧᬭᬦ᭄ᬢᬓᬵᬃᬬ᭄ᬬᬦᬶᬯᭂᬓᬗ᭄ᬓᬸᬫᬧᬓᬶᬢᬤᬶᬗᬭ᭄ᬬᬦᬗ᭄ᬮᬯᬤ᭄᭞
ᬫᬗ᭄ᬓᬾᬦ᭄ᬧ᭄ᬭᬵᬧ᭄ᬢᬓᬶᬢᬾᬗ᭄ᬳᬸᬮᬸᬦ᭄ᬓᬤᬶᬳᬜᬃᬤᬶᬦᬤᬓᬧᬢᬶᬓᬂᬧ᭄ᬭᬬᭀᬚᬦ᭛

ᬲᬶᬗ᭄ᬕᬶᬄᬮᬶᬂᬭᬩᬶᬩᬷᬗ᭄ᬳᬸᬮᬸᬦ᭄ᬩᬶᬩᬶᬳᬚᬷᬦᬸᬢᬸᬲᬶᬭᬦᬭᬦᬵᬣᬫᬗ᭄ᬓᬢ᭞
ᬦ᭄ᬤᬵᬦ᭄‌ᬗ᭄ᬓᬵᬦᬾᬂᬳᬶᬫᬯᬵᬦ᭄ᬢᬧᬃᬯ᭄ᬯᬢᬢᭂᬳᭂᬃᬧᬭᬫᬋᬱᬶᬲᬶᬭᬾᬓᬭᬓ᭄ᬱᬦᭂᬦ᭄᭞
ᬅᬕ᭄ᬬᬾᬓᬶᬗ᭄ᬳᬸᬮᬸᬦᬶᬦ᭄ᬤᬸᬗᭀᬮᬶᬳᬬᬰᬵᬦᭂᬫᬸᬳᬓᬯᬶᬚᬬᬦ᭄‌ᬗ᭄ᬯᬗᬶᬂᬭᬡ᭞
ᬤᬾᬦ᭄ᬬᬵᬲᬗ᭄ᬯᬧᬢᬶᬗ᭄ᬯᬗᬫ᭄ᬭᬶᬳᬓᭂᬦᬶᬂ‌ᬦᬺᬧᬢᬶᬧᬫᬸᬳᬓᬾᬂᬳᬸᬢᬂᬳᬸᬭᬶᬧ᭄᭛

ᬦ᭄ᬤᬵᬦᬫ᭄ᬯᬷᬢᬮᬸᬫᬫ᭄ᬧᬳᬗ᭄ᬯᬗᬶᬩᬸᬳᬾᬢᬸᬫᬗᬸᬪᬬᬳᬶᬢᬵᬫ᭄ᬩᭂᬓᬶᬗ᭄ᬳᬸᬮᬸᬦ᭄᭞
ᬳᬬ᭄ᬯᬵᬰᭀᬓᬧᬚᬵᬢ᭄ᬬᬦᬶᬂᬧᬶᬦᬓᬧᬸᬢ᭄ᬭᬧᬦᬸᬮᬸᬬᬦᬥᬃᬫ᭄ᬫᬦᬶᬂᬬᬬᬄ᭞
ᬗ᭄ᬳᬶᬂᬧᬶᬦ᭄ᬢᬗ᭄ᬓ᭄ᬯᬶᬧᬦᬫ᭄ᬩᭂᬳᬦ᭄ᬢᬧᬯᭂᬓᬲ᭄ᬯᭂᬓᬲᬗᬶᬦᬓᬦᬾᬢ᭄ᬯᬲᬶᬗ᭄ᬳᬸᬮᬸᬦ᭄᭞
ᬧ᭄ᬭᬂᬓᬳ᭄ᬬᬸᬦ᭄ᬓ᭄ᬯᬶᬩᬸᬮᬾᬦ᭄ᬓᬲᬶᬗ᭄ᬳᬦᬶᬗᬬᬸᬦ᭄ᬧᬓᬳᬯᬦᬶᬬᬲᬶᬄᬦᬭᬾᬰ᭄ᬯᬭ᭛

ᬊᬟᬹᬫᬗ᭄ᬓᬦᬓᬧ᭄ᬯᬫᬵᬲ᭄ᬓᬸᬢᬓᬯᬾᬄ‌ᬗ᭄ᬳᬸᬮᬸᬦᬶᬓᬶᬢᬮᬸᬫᬓ᭄ᬯᬫᬧ᭄ᬭᬗ᭞
ᬏᬯᭂᬄ‌ᬭᬶᬂᬕᬶᬡᬰᬹᬭᬭᬶᬂᬭᬡᬗᬭᬦ᭄ᬬᬓᬳᬮᬶᬳᬮᬶᬦᬶᬗ᭄ᬳᬸᬮᬸᬦ᭄ᬢᬸᬳᬦ᭄᭞
ᬆᬧᬦ᭄ᬫᬃᬫ᭄ᬫᬤᬳᬢ᭄ᬭᬭᬾᬡᬦᬶᬯᭂᬓᬗ᭄ᬓᬸᬫᬧᬢᬯᭂᬦᬗᬦ᭄ᬢᬢᬗ᭄ᬕ᭄ᬯᬦ᭞
ᬢᬗ᭄ᬳᬾᬭᬧ᭄ᬯᬳᬸᬯᬸᬲ᭄‌ᬯᭂᬓᬗ᭄ᬓᬸᬓᬶᬢᬳᬬ᭄ᬯᬫᬫᬶᬢᬸᬳᬸᬭᬶᬲᬂᬦᬭᬾᬰ᭄ᬯᬭ᭛

ᬯ᭄ᬭᬸᬄᬢᬗ᭄ᬯᬂᬫᬦᬳᬵᬗ᭄ᬕᬕᬧ᭄ᬫᬦᬳᬶᬲᬂᬦᬭᬧᬢᬶᬢᬦᬲᬶᬄᬦᬶᬭᬾᬗ᭄ᬳᬸᬮᬸᬦ᭄᭞
ᬫᬗ᭄ᬓᬾᬯ᭄ᬬᬓ᭄ᬢᬶᬦᬶᬢᬦ᭄ᬳᬋᬧ᭄ᬦᬶᬭᬦᬶᬳᬦ᭄ᬢᬓᬶᬢᬩᬧᬓᬶᬦᭀᬦ᭄ᬫᬭᬾᬂᬫᬸᬲᬸᬄ᭞
ᬲᬶᬲ᭄ᬫᬶᬮ᭄ᬯᬵᬦᬓᬸᬢᬦ᭄ᬲᬶᬦᬦ᭄ᬫᬢᬦᬭᬾᬦ᭄ᬤ᭄ᬭᬓᬶᬢᬩᬧᬫᬓᬾᬩᬸᬭᬶᬗ᭄ᬳᬸᬮᬸᬦ᭄᭞
ᬆᬧᬦ᭄ᬗᬹᬦᬶᬭᬶᬭᬶᬲ᭄ᬦᬶᬭᬾᬗ᭄ᬳᬸᬮᬸᬦᬕᭃᬂᬟᬸᬫᬯᬸᬳᬶᬓᬢᬸᬫᬸᬲ᭄ᬢᭂᬓᬾᬂᬓᬶᬢ᭛

ᬢᬦ᭄ᬫᬗ᭄ᬓᬾᬓᬶᬦᬤᬾᬫᬦᬫ᭄ᬧᭂᬢᬦᬓᬵᬃᬬ᭄ᬬᬧᬗᬸᬢᬸᬲᬶᬭᬲᬂᬦᬭᬾᬰ᭄ᬯᬭ᭞
ᬆᬚ᭄ᬜᬵᬦᬶᬂᬕᬸᬭᬸᬢᬾᬓᬶᬢᬦ᭄ᬤᬤᬶᬮᬶᬦᬗ᭄ᬖᬦᬦᬶᬩᬸᬧᬗᬢᬷᬢᬭᬶᬗ᭄ᬳᬸᬮᬸᬦ᭄᭞
ᬬᬤ᭄ᬬᬦ᭄ᬫᬵᬢ᭄ᬬᬲᬤᬾᬦ᭄ᬬᬓᬧ᭄ᬯᬲᬳᬪᬓ᭄ᬢᬶᬭᬶᬳᬚᬶᬫᬓᬲᭀᬗᬦᬶᬗ᭄ᬳᬸᬮᬸᬦ᭄᭞
ᬪᬵᬕ᭄ᬬᬦ᭄‌ᬬᬦ᭄ᬫᬳᬸᬭᬶᬧ᭄ᬲᬶᬯᬶᬮ᭄ᬧᬮᬭᬦᭂᬫ᭄ᬯᬯᬶᬪᬯᬲᬶᬳᬶᬲᬂᬳ᭄ᬬᬗᬶᬗ᭄ᬳᬸᬮᬸᬦ᭄᭛

ᬲᬂ‌ᬓ᭄ᬱᬾᬧᬦ᭄ᬬᬮᬸᬫᬫ᭄ᬧᬳᬗ᭄ᬳᬸᬮᬸᬦᬫᬾᬢᬳᬯᬦᬦᬶᬗᬓᬷᬃᬢ᭄ᬢ᭄ᬬᬭᬶᬂᬚᬕᬢ᭄᭞
ᬢᬦ᭄ᬲᬗ᭄ᬓᬾᬂᬧᬫᬶᬳᬂᬲᬳᬸᬃᬓ᭄ᬓ᭄ᬯᬶᬓᬶᬢᬘᬶᬳ᭄ᬦᬦᬶᬗᬕᬸᬡᬓᬲᬶᬗ᭄ᬳᬯᬶᬓ᭄ᬭᬫᬦ᭄᭞
ᬚᬵᬢᬶᬓ᭄ᬱᬢ᭄ᬭᬶᬬᬢᬦ᭄ᬧᬦᭀᬮᬶᬳᬓᬤᬂᬓᬸᬮᬩᬧᬩᬶᬩᬶᬬᬵᬯᬢᬶᬂᬭᬡ᭞
ᬓᬲ᭄ᬢᬸᬢ᭄ᬬᬦ᭄ᬓᬚᬬᬦ᭄ᬮᬯᬦ᭄ᬲᬸᬔᬦᬶᬓᬂᬪᬸᬯᬦᬓᬳᬋᬧᬶᬗ᭄ᬯᬗᬫ᭄ᬭᬶᬳ᭛

‌ᬑᬫ᭄‌ᬧᬸᬢ᭄ᬭᬵᬧᬮᬶᬗᬦ᭄ᬬᬭᬾᬡᬦᬶᬯᭂᬓᬗ᭄ᬓᬸᬧᬲᬬᬸᬢᬶᬓᬢᬦ᭄‌ᬯᭂᬦᬂᬓᭂᬤᭃ᭞
ᬦ᭄ᬤᬵᬲᬵᬫ᭄ᬧᬸᬦ᭄ᬫᬧᬢᭀᬚᬭᬗ᭄ᬓᬸᬭᬶᬓᬶᬢᬵᬦᬓᬸᬳᬮᬶᬳᬮᬶᬦᬗ᭄ᬓᬸᬦᬶᬂ‌ᬯᭂᬓ᭞
ᬦᬵᬳᬦ᭄ᬢᬂᬧᬗᬦᬸᬕ᭄ᬭᬳᬗ᭄ᬓ᭄ᬯᬶᬢᬦᬬᬦ᭄ᬫᬫᬶᬓᬯᬘᬫᬡᬶᬓ᭄ᬦ᭄ᬬᬪᬵᬲ᭄ᬯᬭ᭞
ᬮᬵᬯᬦ᭄ᬪᬹᬱᬦᬲᬃᬯ᭄ᬯᬭᬢ᭄ᬦᬚᬬᬰᬢ᭄ᬭᬸᬢᬓᬶᬢᬩᬧᬤᬾᬦ᭄ᬬᬭᬶᬂᬭᬡ᭛

ᬤᬾᬯᬷᬫᬃᬫ᭄ᬫᬲᬶᬭᬾᬦᬭᬾᬦ᭄ᬤ᭄ᬭᬲᬸᬢᬲᬵᬫ᭄ᬩᬓᬶᬦᬯᬘᬦᬶᬭᬾᬓᬶᬳᬶᬦ᭄ᬬᬲᬦ᭄᭞
ᬲᬓ᭄ᬯᬾᬄᬦᬶᬂᬫᬡᬶᬪᬹᬱᬡᬵᬃᬚ᭄ᬚᬓᬶᬦᭂᬦᬵᬓᭂᬦᬶᬭᬢᭂᬳᭂᬭᬶᬲᬂ‌ᬦᬺᬧᬵᬢ᭄ᬫᬚ᭞
ᬢᬸᬱ᭄ᬝᬵᬫ᭄ᬩᭂᬓ᭄ᬦᬶᬭᬲᬂᬦᬭᬾᬦ᭄ᬤ᭄ᬭᬤᬬᬶᬢᬵᬫᬸᬮᬢᬶᬗᬦᬓᬸᬫᬗ᭄ᬓᬢᬵᬧ᭄ᬭᬗ᭞
ᬘᭂᬢ᭄ᬫᭀᬖᬵᬲᬾᬫᬸᬋᬲ᭄ᬢᬶᬓᬂᬢ᭄ᬯᬲᬦᬳᬵᬂᬧᬢᬶᬓᬭᬡᬦᬶᬮᬸᬄᬦᬶᬭᭀᬫᬶᬚᬶᬮ᭄᭛

ᬮᬫ᭄ᬮᬫ᭄ᬢᬦ᭄ᬧᬯᬍᬃᬳᬍᬧ᭄‌ᬦᬺᬧᬢᬶᬧᬸᬢ᭄ᬭᬲᬯᬗᬶᬭᬢᬯᬂᬢᭂᬗᬄ‌ᬯᭂᬗᬶ᭞
ᬅᬪ᭄ᬭᬵᬯᬵᬫᬗᭂᬟᬧ᭄ᬫᬡᬶᬓ᭄ᬦᬶᬭᬲᬯᬶᬦ᭄ᬢᬗᬧᬸᬧᬸᬮᬶᬳᬶᬭᬶᬂᬦᬶᬓᬂᬮᬗᬶᬢ᭄᭞
ᬮᬾᬦ᭄ᬢᬂᬳᬶᬦ᭄ᬢᭂᬦᬶᬭᬾᬂᬓᬧᭃᬓᬸᬫᭂᬜᬭᬗ᭄ᬕ᭄ᬬᬢᬓᬶᬮᬢᬳᬸᬮᬧ᭄ᬢᬶᬦᬶᬗ᭄ᬳᬮᬦ᭄᭞
ᬲᬵᬓ᭄ᬱᬵᬤ᭄ᬳᬦ᭄ᬤᬭᬸᬢᬾᬚᬦᬶᬂᬓᬯᬘᬪᬵᬲ᭄ᬯᬭᬮᬕᬶᬢᬶᬦᬳᬵᬦ᭄ᬧᬦᬸᬦ᭄ᬯᬦ᭛

ᬭ᭄ᬬᬗ᭄ᬓᬢ᭄ᬲᬂ‌ᬦᬺᬧᬧᬸᬢ᭄ᬭᬲᬗ᭄ᬓᬭᬶᬤᬍᬫ᭄ᬦᬕᬭᬤᬶᬦᬸᬮᬸᬭᬶᬂᬳᬸᬮᬢ᭄ᬫᬮᬶᬂ᭞
ᬮᬷᬮᬵᬢᬜ᭄ᬚ᭄ᬭᬶᬳᬶᬧᬗ᭄ᬳᬟᬂᬦᬶᬗᬓᬶᬭᬾᬢᬸᬭᬶᬤᬦᬶᬭᬦᬮᬶᬡ᭄ᬟᬸᬗᬜ᭄ᬘᬺᬫᬶᬦ᭄᭞
ᬢᬦ᭄ᬲᬾᬗᭂᬄ‌ᬭᬶᬦᭂᬩᬸᬢ᭄‌ᬭᬶᬗᬫ᭄ᬩᭂᬓᬶᬗᬓᬹᬂᬓᬋᬲᭂᬧᬦᬫᬓᭀᬮᬶᬳᬾᬲᬶᬭ᭞
ᬫᬃᬫ᭄ᬫᬵᬗ᭄ᬤᬾᬓᭂᬢᭂᬭᬶᬂᬢ᭄ᬯᬲᬲ᭄ᬭᬶᬗᬯᬮᬸᬬ᭄ᬮᬶᬭᬶᬗᬶᬭᬬᬦᬦᬫ᭄ᬩᬗᬶᬂᬮᬶᬭᬶᬂ᭛

ᬘᬾᬝᬷᬓᬵᬃᬯ᭄ᬯᬢᬸᬳᬦ᭄ᬫᬳᬵᬗᬸᬘᬧᬸᬘᬧ᭄ᬢᬸᬭᬶᬤᬦᬶᬓᬭᬶᬲᬂ‌ᬦᬺᬧᬵᬢ᭄ᬫᬚ᭞
ᬫᬸᬗ᭄ᬕ᭄ᬯᬷᬲᬡ᭄ᬟᬶᬗᬶᬓᬂᬳᬯᬦ᭄‌ᬭᬶᬳᬮᬶᬯᬢ᭄‌ᬦᬺᬧᬲᬸᬢᬲᬳᬚᬵᬫᬶᬋᬗ᭄ᬯᬓᭂᬦ᭄᭞
ᬮᬶᬂᬦ᭄ᬬᬵᬦ᭄ᬢᭂᬦ᭄ᬓᬸᬍᬯᭃᬲ᭄ᬮᬗᭃᬲᬗᬲᬯᬂ‌ᬯᬸᬮᬦᬭᬭᬲᬦᬹᬓ᭄ᬱ᭄ᬫᬓᭂᬦ᭄ᬮᬸᬮᬸᬢ᭄᭞
ᬭᬵᬫ᭄ᬬᬗ᭄ᬯᬂᬢᬸᬫᬸᬢᬵᬗ᭄ᬤᬸᬮᬸᬃᬓᬤᬶᬯᬸᬮᬜ᭄ᬚᬭᬗᬶᬭᬶᬫᬗᭂᬦᭀᬄᬲᬸᬫᬡ᭄ᬟᬶᬗ᭛

ᬲᬂᬮᬸᬗ᭄ᬳᬵᬲᬶᬳᬤᬾᬢᬸᬳᬦ᭄ᬓᬸᬩᬧᬢᬶᬗ᭄ᬳᬮᬶᬕᬢᬶᬦᬶᬗᬓᬹᬂᬓᭂᬦᬾᬗᬸᬦᭂᬂ᭞
ᬢᭀᬮᬶᬄᬕ᭄ᬭᬶᬂᬦ᭄ᬬᬓᬓᬶᬗ᭄ᬓᬶᬗᬦ᭄ᬓᬭᬓᭂᬢᬦ᭄ᬲᬶᬳᬗᬸᬲᬧᬶᬭᬶᬮᬸᬄᬦ᭄ᬬᬫᬾᬄᬢᬶᬩᬵ᭞
ᬳᬬ᭄ᬯᬵᬦᭂᬗ᭄ᬕᬳᬶᬯᭂᬄᬲᬶᬦᬫ᭄ᬩᬢᬶᬗᬧᬶᬦ᭄ᬢᬰᬬᬦᬢᬸᬮᬸᬗᭂᬦ᭄ᬢᬭᬶᬂᬚᬶᬦᭂᬫ᭄᭞
ᬢᬫ᭄ᬩᬵᬦᬦ᭄ᬢᬢᭂᬫᭂᬦ᭄ᬢᬶᬓᬶᬦ᭄ᬮᬭᬫᬢᬦ᭄ᬬᬓᬮᬶᬮᬶᬧᭂᬦᬶᬫᬵᬲ᭄ᬓᬸᬢᬦ᭄ᬮᬶᬧᬸᬭ᭄᭛

ᬢᬸᬲ᭄ᬢᬸᬲ᭄ᬦᬶᬂᬫᬥᬸᬲᬵᬭᬶᬦᬶᬂᬓᬸᬲᬸᬫᬲᬂᬟᬶᬦᬯᬸᬳᬦᬶᬫᬦᬄᬢᬬᬓ᭄ᬫᬗᭃ᭞
ᬦᬶᬢ᭄ᬬᬵᬯᬲ᭄ᬢᬸᬫᬦᬶᬲ᭄ᬦᬶᬭᬵᬦᬮᬕᬭᬶᬂᬫᬸᬔᬢᭂᬮᬲᬧᭂᬦᭂᬤ᭄ᬲᬶᬦᬸᬓ᭄ᬱᬸᬓᬦ᭄᭞
ᬅᬮ᭄ᬯᬂᬓᬹᬂᬭᬭᬲᬶᬂᬫᬦᬸᬫ᭄ᬩᭂᬭᬳᬯᬜ᭄ᬚᬭᬸᬫᬦᬳᬸᬭᬸᬲᬦ᭄ᬫᬯᬾᬄᬝᬶᬓᬵ᭞
ᬫᬗ᭄ᬓᬾᬗ᭄ᬯᬂᬢᬸᬭᬶᬤᬵᬮᬭᭀᬦᭂᬗᬶᬓᬶᬳᬾᬢᬸᬦᬶᬗᬯᬭᬳᬓᭀᬦ᭄ᬢᬸᬫᬶᬗ᭄ᬳᬮ᭛

ᬦᬵᬦ᭄ᬢᭂᬦ᭄ᬢᬾᬓᬶᬳᬚᭃᬂᬦ᭄ᬬᬓᬵᬭᬶᬭᬶᬗᬲᬗ᭄ᬯᬓᬸᬗᬸᬫᬸᬮᬢᬶᬢᬧ᭄ᬯᬦᬶᬂᬕᬢᬶ᭞
ᬬᬦ᭄ᬫᬸᬗ᭄ᬕ᭄ᬯᬶᬂᬓᬓᬯᬶᬦ᭄ᬫᬦᬶᬲ᭄ᬦ᭄ᬬᬧᬶᬦᬓᬵᬦ᭄ᬢ᭄ᬬᬫᬫᬸᬢᬸᬲᬶᬢᭂᬓᬧ᭄‌ᬇᬗᬗᬺᬗᭃ᭞
ᬓᬾᬧ᭄ᬯᬦ᭄ᬭᬹᬫ᭄ᬦ᭄ᬬᬬᬦᬶᬂᬧᬸᬟᬓ᭄ᬤᬤᬶᬳᬦᬾᬂᬓᬭᬲᬳᬯᬦᬶᬢᬸᬗ᭄ᬢᬸᬗᬶᬂᬢᬦᬄ᭞
ᬭᬵᬳᬲ᭄ᬬᬵᬪᬬᬦᬶᬂᬭᬲᬦ᭄ᬬᬲᬨᬮᬵᬭᬲᬦᬢᬫᬓᭂᬦᬾᬂᬧᬲᬗ᭄ᬕᬫᬦ᭄᭛

ᬦᬵᬳᬦ᭄ᬮᬶᬂᬦ᭄ᬬᬯᬦᬾᬄᬤᬸᬤᬹᬲᬗᬗᬭᬂᬲᬸᬫᭂᬫᬸᬲᭂᬫᬸᬋᬗᬹᬦ᭄ᬬᬬᬦ᭄ᬮᬶᬭᬶᬂ᭞
ᬭᬶᬗ᭄ᬭᬂᬳᬃᬱᬭᬶᬫᬂᬭᬶᬫᬂᬦ᭄ᬬᬦᬮᬭᬵᬯᬶᬗᬶᬢᬗᭂᬲᬳᬯᬃᬡ᭄ᬦᬓᬲᬺᬧᬦ᭄᭞
ᬫᬃᬫ᭄ᬫᬦ᭄ᬬᬦ᭄ᬧᬢᬸᬭᬹᬬᬢᬵᬦᬫᬭᬍᬂᬍᬗᬭᬸᬭᬸᬩᬲᬦᬵᬳᬸᬍᬲ᭄ᬕᬟᬸᬂ᭞
ᬓᬤ᭄ᬬᬵᬗᬶᬧ᭄ᬬᬫᬭᬾᬂᬲ᭄ᬫᬭᬵᬮᬬᬫᬳᭂᬦ᭄ᬯᬍᬬᭂᬧᬶᬓᬸᬓᬸᬲᬶᬂᬳᬺᬩᬸᬓ᭄ᬫᬶᬗᬶᬂ᭛

ᬯ᭄ᬯᬦ᭄ᬢᭂᬦ᭄ᬪ᭄ᬭᬵᬦ᭄ᬢᬓᭂᬤᭃᬫᬦᬹᬢᬓᭂᬦᬸᬦᭂᬂᬦ᭄ᬬᬓᬭᬓᭂᬢᬦᬫᬶᬦ᭄ᬢᬲᬦ᭄ᬫᬢ᭞
ᬢᬫ᭄ᬢᬫ᭄ᬭ᭄ᬬᬫ᭄ᬩᭂᬓᬶᬓᬵᬗᬚᬧ᭄ᬫᬶᬤᭂᬭᬭᬶᬂ‌ᬯᬸᬓᬶᬭᬫᬲᬳᬓᬹᬂᬦ᭄ᬬᬭᬶᬂᬧᬲᬶᬭ᭄᭞
ᬫᬗ᭄ᬓᬶᬦ᭄‌ᬍᬂᬍᬗᬢᭃᬦ᭄ᬕᭂᬋᬄᬭᬭᬲᬶᬭᬹᬫ᭄ᬦ᭄ᬬᬦᬗᬶᬤᬦᬶᬮᬗᭃᬦᬶᬓᬂ‌ᬭᬶᬫᬂ᭞
ᬚᬜ᭄ᬚᬦ᭄ᬘᬶᬢ᭄ᬢᬦᬶᬓᬶᬦ᭄ᬢᬦᬾᬗᭂᬢᬶᬲᭂᬓᬃᬦ᭄ᬬᬢᬦᬢᬸᬢᬸᬭᬶᬮᬸᬗ᭄ᬲᬸᬭᬶᬂᬕᭂᬮᬸᬂ᭛

ᬅᬓ᭄ᬯᬾᬄᬢᬂᬧᬭᬶᬘᬵᬭᬶᬓᬵᬫᭂᬓᬸᬮᬓᭂᬦ᭄ᬮᬸᬮᬸᬢᬶᬓᬭᬶᬦᬭᬾᬰ᭄ᬯᬭᬵᬢ᭄ᬫᬚ᭞
ᬢᬸᬗ᭄ᬢᬸᬂᬦᬶᬂᬢᬸᬭᬶᬤᬦ᭄ᬬᬭᬓ᭄ᬯᬭᬶᬗᬯᬓ᭄ᬦ᭄ᬬᬲᬶᬦᬳᬚᬯᬶᬦᬶᬗ᭄ᬓᬶᬲᬶᬂᬮᬗᭃ᭞
ᬮᬾᬦ᭄ᬓᬶᬗ᭄ᬓᬶᬂᬮᬭᬓᬹᬂᬫᬗᭂᬦ᭄ᬳᬗᭂᬦᬶᬓᬂᬋᬡᬧᬫᬯᬦᬸᬦᭂᬂᬭᬭᬲ᭄ᬳᬢᬶ᭞
ᬋᬲ᭄ᬭᬹᬫ᭄ᬭᬹᬫᬶᬮᬶᬭᬶᬂᬦ᭄ᬬᬳᬃᬱᬧᬫᬮᬦ᭄ᬤᬦᬶᬓᬯᬶᬦᬯᬦᬵᬫᬢᬦ᭄ᬫᬢᬦ᭄᭛

ᬲᬵᬫ᭄ᬧᬸᬦ᭄ᬧ᭄ᬭᬵᬧ᭄ᬢᬭᬶᬳᬾᬂᬦᬭᬾᬦ᭄ᬤ᭄ᬭᬢᬦᬬᬧ᭄ᬭᬡᬢᬭᬶᬲᬶᬭᬲᬂᬳᬮᬵᬬᬸᬥ᭞
ᬅᬫ᭄ᬯᬷᬢ᭄ᬫᬗ᭄ᬓᬢᬫᬵᬃᬫᬦᬵᬦ᭄ᬢ᭄ᬯᬫᬯᭂᬮᬲ᭄‌ᬭᬶᬲᬶᬭᬢᭂᬳᭂᬭᬯᬾᬄ‌ᬯᬭᬵᬬᬸᬥ᭞
ᬦ᭄ᬤᬵᬢᬧ᭄ᬯᬦ᭄ᬫᬲᬸᬯᬾᬫᬸᬯᬄᬲᬶᬭᬫᬭᬾᬦᬭᬧᬢᬶᬳᬭᬶᬫᬹᬃᬢ᭄ᬢᬶᬭᬶᬂᬲᬪᬵ᭞
ᬦ᭄ᬤᬵᬦᬫ᭄ᬯᬷᬢᬫᬸᬯᬄᬮᬯᬦ᭄ᬧᬶᬦᭂᬓᭂᬢᬦ᭄ᬕᬢᬶᬦᬶᬭᬳᬦᬭᬶᬂᬳᬶᬫᬵᬮᬬ᭛

ᬦ᭄ᬤᬵᬦ᭄ᬲᬂᬰ᭄ᬭᬷᬦᬺᬧᬓᬺᬱ᭄ᬡᬫᬵᬃᬳᬢᬶᬦᬶᬭᬦ᭄ᬫᬸᬮᬢᬶᬗᬦᬓᬸᬫᬗ᭄ᬓᬢᬵᬮᬕ᭞
ᬯᬲ᭄ᬧᬵᬕᬵᬢ᭄ᬭᬤᬶᬦᬾᬳᬲᬶᬄᬦᬶᬭᬲᬶᬦᬫ᭄ᬩᬬᬦᬓᬸᬮᬶᬗᬶᬭᬵᬗ᭄ᬕᬫᭂᬮ᭄ᬢᬗᬦ᭄᭞
ᬫᬃᬫ᭄ᬫᬾᬂᬧᬸᬢ᭄ᬭᬫᬰᬩ᭄ᬤᬫᬦ᭄ᬤᬯᭂᬓᬲᬦ᭄ᬢᬫᬦᬗᬶᬲᬲᭂᬓᭂᬮ᭄ᬦᬭᬾᬰ᭄ᬯᬭ᭞
ᬭᬫ᭄ᬬᬵᬭᬹᬫ᭄ᬓᬋᬗᭃᬓᬸᬦᭂᬂᬧᭂᬬᭂᬳᬶᬓᬂᬲ᭄ᬯᬭᬓᬤᬶᬕᭂᬋᬳᬶᬂᬮᬩᬸᬄᬓᬧᬢ᭄᭛

ᬦ᭄ᬤᬵᬧᬸᬢ᭄ᬭᬗ᭄ᬓᬸᬲᬸᬥᬷᬭᬓᭂᬦ᭄ᬲᬧᬗᬸᬢᬸᬲ᭄ᬓᬸᬤᬸᬫᬫᭂᬮᬓᭂᬦᬶᬂᬧ᭄ᬭᬚᬵᬳᬶᬢ᭞
ᬳᬬ᭄ᬯᬾᬯᭂᬄᬧᬶᬦᬓᬵᬰ᭄ᬭᬬᬵᬫ᭄ᬩᭂᬓᬯᬶᬮᬵᬲᬗᬫᬮᬓᬸᬧᬭᬵᬰ᭄ᬭᬬᬾᬓᬶᬢ᭞
ᬚ᭄ᬜᬵᬦᬵᬓᬲ᭄ᬧᬸᬭᬸᬱᭀᬢ᭄ᬢᬫᬦ᭄ᬢᬫᬓᬩᬸᬤ᭄ᬥᬶᬦᬶᬭᬲᬗᬥᬶᬓᬵᬭᬭᬓ᭄ᬱᬓ᭞
ᬫᬢ᭄ᬬᬵᬫᬢ᭄ᬬᬚᬬᬦ᭄ᬢᬢᬦ᭄ᬫᬸᬧᬓᬭᬾᬂᬧᬶᬦᬳᬬᬸᬦᬶᬭᬯᬷᬭᬢᬦ᭄ᬲᬸᬭᬸᬤ᭄᭛

ᬲᬂᬰᬹᬭᬧ᭄ᬭᬢᬶᬲᬵᬭᬭᬶᬂᬭᬡᬲᬶᬭᬵᬧᬕᭂᬳᬫᬕᭂᬳᬶᬯᬷᬭᬰᬵᬲᬦ᭞
ᬢᬦ᭄ᬧᬫ᭄ᬪᬕ᭄ᬦᬓᭂᬦᬾᬂᬳᬋᬧ᭄ᬳᬋᬧᬶᬗᬢ᭄ᬬᬫᬮᬓᬸᬰᬭᬡᬵᬢᬶᬤᬸᬳ᭄ᬔᬶᬢ᭞
ᬲᬶᬗ᭄ᬕᬶᬄᬚᬦ᭄ᬫᬯᬶᬰᬾᬱᬓᬧ᭄ᬯᬲᬶᬭᬬᭀᬕ᭄ᬬᬧᬶᬦᬭᬦᬶᬦᬸᬲᬶᬃᬦᬶᬗᬢ᭄ᬧᬤ᭞
ᬢᬸᬗ᭄ᬕᬮ᭄ᬢᬸᬗ᭄ᬕᬮᬓᬲ᭄ᬢᬯᬦ᭄ᬧ᭄ᬭᬓᬰᬶᬢᬵᬥᬶᬧᬢᬶᬗᬭᬦᬶᬭᬜ᭄ᬚᬬᬾᬂᬭᬡ᭛

ᬬᬦ᭄ᬩ᭄ᬯᬢ᭄‌ᬓ᭄ᬱᬢ᭄ᬭᬶᬬᬥᬃᬫ᭄ᬫᬦᬶᬂᬬᬤᬸᬓᬸᬮᬵᬓ᭄ᬭᬮᬦᬸᬮᬸᬗᬶᬓᬳᬬ᭄ᬯᬦᬶᬂᬧ᭄ᬭᬚᬵ᭞
ᬰᬹᬭᬵᬓᭀᬮ᭄‌ᬍᬗᭂᬦᬗ᭄ᬳᬮᬂᬳᬮᬗᬶᬰᬢ᭄ᬭᬸᬢᭂᬓᬢᬦᬯᭂᬤᬷᬂᬧᬭᬗ᭄ᬫᬸᬔ᭞
ᬩ᭄ᬬᬓ᭄ᬢᬵᬩ᭄ᬬᬓ᭄ᬢᬓᬲᬶᬗ᭄ᬳᬦᭀᬮᬶᬳᬦᬢᬧ᭄ᬰᬶᬭᬳᬶᬗᬭᬶᬓᬧᭃᬓᬦᬶᬂᬭᬣ᭞
ᬮᬕ᭄ᬬᬵᬰᭀᬘᬭᬶᬮᬸᬄᬦᬶᬓᬂᬖᬭᬶᬡᬶᬦᬶᬂᬫᬸᬲᬸᬳᬫᬮᬓᬸᬫᬶᬮ᭄ᬯᬧᬢ᭄ᬬᬦ᭛

ᬦ᭄ᬤᬄᬫᬗ᭄ᬓᬾᬧ᭄ᬯᬓᬶᬦᭀᬦ᭄ᬓᬸᬦᬫ᭄ᬭᬶᬳᬓᭂᬦᬂᬧᬭᬋᬱᬶᬳᭂᬍᬫᬶᬂᬳᬶᬫᬵᬮᬬ᭞
ᬳᬬ᭄ᬯᬵᬚᬷᬯᬶᬢᬬᬤ᭄ᬬᬧᬷᬪᬬᬫᬭᬾᬓᬧᭂᬚᬳᬢᬸᬯᬶᬳᬬ᭄ᬯᬲᬗ᭄ᬰᬬ᭞
ᬓᬲ᭄ᬢᬸᬢ᭄ᬬᬦ᭄ᬢᬨᬮᬦ᭄ᬬᬕᭃᬗᬓᭂᬦᬤᬾᬦᬶᬗᬗᬸᬮᬢᬶᬍᬓᬲ᭄ᬢᬭᬓ᭄ᬱᬓ᭞
ᬬᬾᬓᬓ᭄ᬱᬢ᭄ᬭᬶᬬᬥᬃᬫ᭄ᬫᬢᬦ᭄ᬤᬤᬶᬲᬸᬭᬸᬤ᭄ᬢᬸᬫᬸᬮᬸᬗᬭᬶᬲᬤᬸᬳ᭄ᬔᬦᬶᬂᬧᬭ᭛

ᬚᬷᬯᬵᬚᬷᬯᬦᬶᬲᬂᬫᬳᬵᬧᬸᬭᬸᬱᬤᭀᬦ᭄ᬬᬤᬤᬳᬭᬶᬓᬳᬬ᭄ᬯᬦᬶᬂᬚᬕᬢ᭄᭞
ᬓᬷᬃᬢ᭄ᬢ᭄ᬬᬵᬓᬷᬃᬢ᭄ᬢ᭄ᬬᬦᬶᬲᬂᬳᬸᬯᬸᬲ᭄ᬓᬺᬢᬬᬰᬵᬫᬸᬮᬶᬫᬸᬮᬶᬳᬯᬶᬰᬷᬃᬡ᭄ᬦᬦᬶᬂᬧ᭄ᬭᬚᬵ᭞
ᬥᬃᬫ᭄ᬫᬵᬥᬃᬫ᭄ᬫᬭᬶᬲᬶᬂᬧᬶᬦᬡ᭄ᬟᬶᬢᬫᬳᬵᬃᬤ᭄ᬥᬶᬓᬧᬶᬦᬓᬧᬢᬷᬃᬣᬦᬶᬂᬲᬭᬵᬢ᭄᭞
ᬧᬸᬢ᭄ᬭᬵᬧᬸᬢ᭄ᬭᬢᬸᬫᬶᬃᬯ᭄ᬯᬓᬵᬃᬬ᭄ᬬᬦᬶᬭᬲᬂ‌ᬯ᭄ᬯᬗᬢᬸᬳᬮᬓᬶᬬᭀᬕ᭄ᬬᬢᬹᬢᬓᭂᬦ᭄᭛

ᬬᬦ᭄‌ᬯ᭄ᬯᬂᬰᬓ᭄ᬢᬶᬢᬦᬳ᭄ᬬᬸᬦᬶᬂᬬᬰᬳᬤᬾᬓᬶᬦᬭᬚᬓᭂᬦᬰᬓ᭄ᬢᬶᬭᬶᬂᬧᬭ᭞
ᬫᬗ᭄ᬓᬵᬯ᭄ᬯᬂᬫᬧᬶᬭᬓ᭄ᬬᬤᬶᬦ᭄ᬓᬧᬦᬢᬦ᭄ᬧᬫᬶᬭᬓᬦᬲᬭᬵᬢ᭄‌ᬬᬢᬦ᭄ᬧᬤᭀᬦ᭄᭞
ᬯ᭄ᬬᬃᬣᬂᬓᬵᬃᬬ᭄ᬬᬬᬢᬦ᭄ᬧᬓᬵᬃᬬ᭄ᬬᬳᬬᬸᬢᬦ᭄ᬤᬫᭂᬮᬓᭂᬦᬢᭂᬓᬧ᭄ᬫᬳᬵᬚᬦ᭞
ᬢᬜ᭄ᬚᬷᬯᬵᬦᬶᬓᬚᬷᬯᬦᬶᬂ‌ᬯᬶᬫᬸᬔᬭᬶᬂᬳᬬᬸᬓᬤᬶᬓᬤᬶᬚᬷᬯᬦᬶᬂᬓᭂᬦᬲ᭄᭛

ᬭ᭄ᬯᬾᬓᬂᬓᬵᬃᬬ᭄ᬬᬭᬶᬮᭀᬓᬬᭀᬕ᭄ᬬᬕᬯᬬᭂᬦ᭄ᬓᬦᭂᬓᭂᬢᬓᭂᬦᬬᭀᬕ᭄ᬬᬤᬃᬰ᭄ᬰᬦᬦ᭄᭞
ᬦ᭄ᬬᬵᬂᬓᬵᬃᬬ᭄ᬬᬵᬥᬶᬧᬭᬢ᭄ᬭᬢᬾᬓᬶᬭᬶᬗᬓᬵᬃᬬ᭄ᬬᬲᭂᬟᭂᬗᬶᬓᬳᬦᬦ᭄ᬬᬲᬵᬥᬦ᭞
ᬫ᭄ᬯᬂᬓᬵᬃᬬ᭄ᬬᬵᬫᬸᬳᬭᬧ᭄ᬭᬲᬶᬤ᭄ᬥᬳᬬᬸᬬᬾᬓᬓᬢᭂᬫᬸᬭᬶᬗᬶᬳᬢ᭄ᬭᬤᭀᬦᬶᬓᬵ᭞
ᬓᬵᬃᬬ᭄ᬬᬵᬓᬵᬃᬬ᭄ᬬᬓᭂᬦᬦ᭄ᬢᬓᬵᬃᬬ᭄ᬬᬲᬨᬮᬵᬫᬸᬳᬭᬓᬲᬸᬨᬮᬦ᭄ᬢᬭᬶᬂᬚᬕᬢ᭄᭛

ᬲᬂᬦᬶᬱ᭄ᬓᬵᬃᬬ᭄ᬬᬭᬶᬲᬂ‌ᬓ᭄ᬱᬶᬦᬢ᭄ᬭᬶᬬᬢᬦᭀᬭᬳᬶᬦᬮᬶᬯᬢᬦᬶᬗ᭄ᬳᬸᬮᬸᬦ᭄ᬓᬩᬾᬄ᭞
ᬮᬵᬯᬦ᭄ᬧ᭄ᬭᬂ‌ᬯᬶᬦᬸᬯᬸᬲ᭄ᬓᬢᭃᬦ᭄ᬓᬸᬭᬶᬓᬯᬶᬱ᭄ᬝᬶᬦᬶᬗᬧᬸᬮᬶᬳᬶᬢᬦ᭄ᬤᬗᬶᬂᬫᬸᬲᬸᬄ᭞
ᬓᬤ᭄ᬬᬤ᭄ᬬᬸᬲ᭄ᬘᬸᬭᬶᬕᬦ᭄ᬬᬓᬵᬫ᭄ᬩᬸᬮᬦᬫᬹᬓ᭄ᬢᭂᬳᭂᬭᬫᭂᬚᬳᬶᬰᬢ᭄ᬭᬸᬭᬶᬂᬭᬡ᭞
ᬬᬾᬓᬵᬯᬷᬃᬬ᭄ᬬᬗᬭᬦ᭄ᬬᬭᬶᬂᬭᬡᬲᬪᬵᬫᬸᬮᬶᬳᬶᬦᬶᬭᬶᬗᬢᬫ᭄ᬧᬓᬦ᭄ᬰᬶᬭᬄ᭛

ᬬᬢ᭄ᬦᬾᬓᬷᬓᬶᬢᬲᬵᬢᬶᬭᬸᬦ᭄ᬬᬓᬸᬕᬸᬫᬦ᭄ᬢ᭄ᬬᬦᬦᬲᬸᬔᬫᬭᬦ᭄ᬧ᭄ᬯᬬᬵᬩᬸᬗᬄ᭞
ᬧᭃᬂᬧᭃᬂᬬᭀᬯᬦᬰᬓ᭄ᬢᬶᬫᬦ᭄ᬢᬓᬶᬢᬲᬗ᭄ᬳᬸᬮᬸᬦᬦᬓᬸᬍᬯᬲ᭄ᬧᬗᬵᬰ᭄ᬭᬬᬦ᭄᭞
ᬰᬹᬭᬾᬂᬧ᭄ᬭᬂᬧᬸᬭᬶᬳᬶᬂᬧ᭄ᬭᬯᬷᬭᬢᬸᬫᬸᬮᬤ᭄ᬕᬸᬡᬦᬶᬬᬬᬳᬶᬓᬵᬕᬯᬾᬲᬸᬔ᭞
ᬫᬵᬭ᭄ᬬᬵᬯᬾᬳᬓᬗᬾᬮᬦᬾᬗᬢᬸᬳᬓᬧ᭄ᬯᬓᬳᬍᬧᬦᬶᬓᬂᬢᭂᬓᬾᬂᬢᭂᬓᬦ᭄᭛

ᬯ᭄ᬯᬦ᭄ᬢᭂᬦ᭄ᬰᬩ᭄ᬤᬦᬶᬭᬂᬋᬱᬶᬧ᭄ᬭᬯᬭᬦᬵᬭᬤᬭᬶᬓᬶᬢᬭᬶᬓᬵᬦᬓᬾᬗᭂᬢᬶ᭞
ᬢᬦ᭄‌ᬯ᭄ᬯᬂᬮᬾᬦ᭄ᬓᬶᬢᬭᬓ᭄ᬱᬓᬵᬮᬶᬗᬶᬭᬭᬶᬂᬳᬶᬫᬕᬶᬭᬶᬰᬭᬡᬵᬫᬳᬵᬬᬢᬶ᭞
ᬦᬵᬳᬦ᭄ᬢᬂᬮᬭᬲᬸᬢ᭄ᬢᬫᬵᬢᬶᬰᬬᬰᬓ᭄ᬢᬶᬦᬶᬓᬬᬢᬧᬯᬾᬳᬦᬶᬗ᭄ᬳᬸᬮᬸᬦ᭄᭞
‌ᬑᬫ᭄‌ᬲ᭄ᬯᬲ᭄ᬣᬵᬢᬦᬬᬗ᭄ᬓᬸᬫᬵᬲ᭄ᬓᬸᬚᬬᬰᬢ᭄ᬭᬸᬢᬓᬶᬢᬩᬧᬭᬶᬂᬳᬶᬫᬵᬮᬬ᭛

ᬢᭀᬄᬢᬗ᭄ᬓᬢ᭄ᬳᬭᬧᭃᬗᬓᭂᬦ᭄ᬳᬬᬸᬦᬶᬓᬂᬤᬶᬯᬲᬫᬓᬨᬮᬵᬂᬓᬤᬶᬕ᭄ᬚᬬᬦ᭄᭞
ᬦᬵᬳᬦ᭄ᬮᬶᬂᬦᬶᬭᬦᬵᬣᬓᬺᬱ᭄ᬡᬢᬸᬫᬸᬮᬸᬬ᭄‌ᬦᬺᬧᬲᬸᬢᬦᬸᬫᬸᬲᬧ᭄‌ᬭᬶᬚᭃᬂᬧ᭄ᬭᬪᬸ᭞
ᬲᬵᬫ᭄ᬧᬸᬦ᭄ᬫᬗ᭄ᬓᬦᬰᬷᬖ᭄ᬭᬬᬦ᭄‌ᬯᬶᬚᬶᬮᬶᬳᬾᬂᬲᬶᬭᬓᬢᭂᬫᬸᬢᬶᬓᬂᬩᬮᬵᬥᬶᬓ᭞
ᬫᬸᬗ᭄ᬕᬄ‌ᬭᬶᬂᬭᬣᬭᬓ᭄ᬢᬯᬃᬡ᭄ᬦᬲᬶᬭᬤᬵᬭᬸᬓᬶᬧᬶᬦᬓᬲᬸᬭᬓ᭄ᬱᬦᬶᬂᬭᬣ᭛

ᬯ᭄ᬯᬦ᭄ᬢᭂᬦ᭄ᬤᬃᬰ᭄ᬰᬦᬶᬬᬾᬂᬭᬭᬲ᭄‌ᬯ᭄ᬯᬗᬧᬗᬸᬲ᭄ᬧ᭄ᬭᬯᬮᬗᬭᬦᬶᬓᬂᬓᬤᬂᬳᬚᬶ᭞
ᬅᬦ᭄ᬯᬫ᭄ᬧᬦ᭄ᬢᭂᬲᬫᬗ᭄ᬓᬸᬧᬯ᭄ᬯᬳᬦᬶᬭᬂ‌ᬦᬺᬧᬲᬸᬢᬫᬦᬸᬮᬸᬲ᭄‌ᬯᬶᬘᬓ᭄ᬱᬡ᭞
ᬢᭀᬯᬶᬦ᭄‌ᬯᬵᬳᬸᬥᬦᬸᬃᬤ᭄ᬥᬭᬵᬗᬚᬶᬓᬮᬵᬖᬯᬦᬶᬓᬭᬶᬦᬭᬾᬰ᭄ᬯᬭᬵᬢ᭄ᬫᬚ᭞
ᬦᬵᬳᬦ᭄ᬳᬾᬢᬸᬦᬶᬓᬵᬦ᭄ᬢᬸᬫᬹᬢᬳᬋᬧᬧ᭄ᬭᬗᬮᬶᬳᬢᬦᬤᬾᬦᬺᬧᬵᬢ᭄ᬫᬚ᭛

ᬫᬗ᭄ᬓᬢ᭄ᬲᬂ‌ᬦᬺᬧᬧᬸᬢ᭄ᬭᬓᬾᬭᬶᬗᬲᬬᭀᬥᬦᬶᬭᬧᬟᬯᬶᬦᬵᬦᬶᬭᬶᬂᬭᬡ᭞
ᬢᬦ᭄ᬫᬓ᭄ᬯᬾᬄᬤᬳᬢᭂᬦ᭄ᬮᬶᬫᬂᬧᬸᬮᬸᬳᬶᬓᬂᬧ᭄ᬭᬚᬸᬭᬶᬢᬶᬗᬥᬶᬲᬵᬥᬸᬦᬷᬢᬶᬫᬦ᭄᭞
ᬲᬗ᭄ᬓᭂᬧ᭄ᬤᬾᬦ᭄ᬬᬫᬦᬸᬗ᭄ᬕᬗᬶᬂᬭᬣᬲᬫᬵᬗ᭄ᬳᬍᬧᬶᬓᬶᬦᬯᬘᬦ᭄ᬧᬟᬵᬭᬭᬲ᭄᭞
ᬢᬦ᭄ᬓᬦ᭄ᬢᬸᬦ᭄ᬢᬭᬓᬾᬂᬚᬸᬭᬸᬤ᭄ᬬᬳᬳᬭᬦ᭄ᬲᬳᬚᬳᬍᬧᬦᬸᬗ᭄ᬕᬗᬶᬂᬭᬣ᭛

ᬮᬫ᭄ᬧᬄᬦᬶᬂᬭᬣᬭᬵᬫ᭄ᬬᬭᬶᬂ‌ᬍᬩᬸᬳᬢᬹᬢ᭄ᬧᬮᬶᬧᬶᬭᬦᬶᬳᬋᬧ᭄ᬦᬶᬓᬂᬢᭂᬧᬲ᭄᭞
ᬫᬫ᭄ᬩᭃᬯᬵᬮᬸᬓᬤᬾᬦ᭄ᬬᬓᬾᬭᬶᬭᬶᬲᬶᬭᬶᬃᬦᬶᬗᬦᬶᬮᬫᬧᬸᬮᬂᬮᬯᬦ᭄ᬳᬺᬩᬸᬓ᭄᭞
ᬧᬗ᭄ᬳ᭄ᬭᬶᬓ᭄ᬦᬶᬂᬓᬸᬤᬯᬃᬡ᭄ᬦᬫᬲ᭄ᬬᬗᬸᬫᬭᬾᬗᬘᬮᬤᬸᬫᬸᬮᬸᬭᬾᬦᬺᬧᬵᬢ᭄ᬫᬚ᭞
ᬕ᭄ᬭᬶᬢ᭄ᬦᬶᬂᬘᬓ᭄ᬭᬦᬶᬓᬂᬭᬣᬵᬲᭂᬫᬸᬲᬸᬭᬓ᭄ᬧᬶᬦᬋᬗᬦᬶᬕᭂᬋᬄᬫᬸᬦᬷᬤᬸᬮᭀᬭ᭄᭛

ᬫᬵᬲᬧ᭄ᬯᬾᬓᬭᬶᬭᬶᬲ᭄ᬭᬶᬭᬶᬲ᭄ᬳᬮᬶᬢᬯᭀᬃᬳᬗᬶᬦᬦᬶᬭᬶᬭᬓᭂᬦ᭄ᬲᭂᬓᬃ‌ᬍᬯᬲ᭄᭞
ᬫᬾᬖᬵᬩᬵᬂᬫᬳᬶᬋᬂ‌ᬯᬦᬾᬳᬲᭂᬫᬸᬭᬶᬗ᭄ᬭᬶᬗᬦᬯᭂᬗᬶᬳᬶᬭᬶᬂᬦᬶᬓᬂᬮᬗᬶᬢ᭄᭞
ᬓᬸᬦ᭄ᬢᬸᬮ᭄ᬫᭃᬭᬤᬸᬮᬸᬃᬜᬫᬸᬢ᭄ᬜᬫᬸᬢᬯᬃᬡ᭄ᬦᬫᭂᬦᬸᬭᬮᬸᬜᬸᬢᬶᬂᬕᭂᬮᬸᬂᬮᬸᬓᬭ᭄᭞
ᬫᬦ᭄ᬤ᭄ᬭᬵᬮᭀᬦ᭄ᬓᭂᬢᭂᬭᬶᬂᬧᬢᭂᬃᬓᬤᬶᬢᬗᬶᬲ᭄ᬦᬶᬗᬳᬬᬸᬓᬯᭂᬓᬲ᭄ᬳᬦᬾᬂᬚᬶᬦᭂᬫ᭄᭛

ᬮᬸᬗ᭄ᬳᬵᬲᬵᬫ᭄ᬧᬸᬦᬤᭀᬄᬳᬸᬮᬶᬄ‌ᬦᬺᬧᬢᬶᬧᬸᬢ᭄ᬭᬳᬸᬫᬮᬶᬯᬢᬶᬤᬾᬰᬦᬶᬂᬧᬸᬭ᭞
ᬫᬵᬃᬕ᭄ᬕᬵᬕᭃᬂ‌ᬍᬫᬳᬗ᭄ᬕᭂᬕᭂᬃᬳᬯᬦᬶᬭᬵᬕᬭᬶᬳᬸᬮᬶᬲᬍᬲᭂᬓ᭄ᬦᬶᬓᬂ‌ᬯᬢᬸ᭞
ᬢᭂᬓ᭄ᬯᬦ᭄ᬓᭀᬗᬗᬶᬓᬂᬧᬲᬶᬃᬲᬪᬲᬪᬵᬦᬶᬓᬗᬗᬧᬶᬮᬗᭃᬓᬲᬗ᭄ᬳᬸᬩᬦ᭄᭞
ᬢᬸᬗ᭄ᬳᬵᬦᬶᬂᬧᬭᬗᬦ᭄‌ᬍᬗᭃᬂᬳᬦᬯᬸᬭᬸᬂᬯᬸᬭᬸᬗᬦ᭄ᬦᬶᬗᬢᬦᬄᬓᬭᬷᬂᬰᬶᬮᬵ᭛

ᬧᬡ᭄ᬟᬦ᭄ᬭᬗ᭄ᬓᬗᬢᬸᬦ᭄ᬢᬸᬦᬦ᭄‌ᬭᬶᬢᭂᬧᬶᬦᬶᬂᬧᬲᬶᬭᬲᬶᬭᬲᬶᬭᬦ᭄ᬓᬭᬂᬮᬶᬫᬦ᭄᭞
ᬓᬤ᭄ᬬᬗ᭄ᬮᬗ᭄ᬳᬸᬬᬭᬶᬗ᭄ᬕᭂᬓᬦ᭄‌ᬭᬶᬢᭂᬓᬦᬶᬂᬩᬜᬸᬧᬲᬗᬫᬢᭂᬫ᭄ᬯᬓᭂᬦ᭄ᬳᬭᬸᬲ᭄᭞
ᬓᭂᬫ᭄ᬩᬂᬮᬬ᭄ᬯᬦᬯᭀᬃᬓᬭᬫ᭄ᬓᬫᬧᬸᬮᬂᬮᬕᬶᬓᬭᬯᬶᬢᬶᬭᭀᬓ᭄ᬦ᭄ᬬᬓᬭ᭄ᬬᬓᬦ᭄᭞
ᬅᬃᬚ᭄ᬚᬵᬕᬵᬢ᭄ᬭᬦᬶᬓᬂᬧᬸᬟᬓ᭄ᬧᬸᬟᬓᬘᬶᬳ᭄ᬦᬓᬓᬯᬶᬦᬶᬗᬓᬹᬂᬓᬢᬸᬗ᭄ᬳᬧᬦ᭄᭛

ᬲ᭄ᬢ᭄ᬭᬷᬯᬵᬳ᭄ᬯᬵᬤᬮᬸᬯᬂᬢᬶᬕᬂᬲᬶᬓᬶᬓᬧᬗ᭄ᬕᬶᬳᬦᬫᬸᬦᬶᬧᬭᬲ᭄ᬦ᭄ᬬᬭᬶᬂᬧᬶᬮᬶᬲ᭄᭞
ᬦ᭄ᬤᬦ᭄ᬭᬓ᭄ᬯᬾᬓᬫᬭᬵᬗᬶᬭᬶᬫ᭄‌ᬭᬶᬲᬗᬤᬶᬳ᭄ᬬᬗᬫᬯᬭᬶᬲᬓᬵᬧ᭄ᬢᬶᬲᬂᬧᭂᬚᬄ᭞
ᬢᬫ᭄ᬧᬶᬂᬲᬶᬜ᭄ᬚᬸᬗᬶᬓᬵᬭᬭᬲ᭄ᬚᬶᬦᬫᬗᬦ᭄ᬲᬳᬚᬧᬲᬚᬶᬢᬶᬗ᭄ᬳᬮᬶᬂᬫᬸᬮᬢ᭄᭞
ᬩ᭄ᬬᬃᬓᭂᬩ᭄ᬬᬃᬲᬶᬦᬶᬭᬶᬃᬲᬶᬭᬶᬃᬦᬶᬗᬗᬶᬦᬾᬤᬶᬓᬤᬶᬲᭂᬫᬶᬧᬫᬶᬗ᭄ᬓᬶᬲᬦ᭄ᬧᬸᬟᬓ᭄᭛

ᬑᬮᬄᬦᬶᬂ‌ᬬ᭄ᬬᬃᬓᬮᬸᬫ᭄ᬩᬮᬸᬫ᭄ᬩᬫᬗᬸᬲᬶᬃᬧᬭᬗᬢᭂᬧᬶᬕᬸᬳᬵᬮᬶᬯᬂᬮᬶᬯᬸᬂ᭞
ᬮ᭄ᬯᬶᬃᬓᬸᬗ᭄ᬓᬂᬓᬋᬗᭃᬲ᭄ᬯᬭᬦ᭄ᬬᬚᭂᬫᬸᬭᬶᬂᬧᬭᬗᬦᬭᬕᬶᬫᬦ᭄ᬤ᭄ᬭᬓᬵᬗᬶᬦᬦ᭄᭞
ᬳᬶᬫ᭄ᬧᭂᬃᬳᬶᬦ᭄ᬢᭂᬦᬯᭀᬃᬧᬯᬮ᭄ᬲᬶᬭᬲᬶᬭᬢ᭄ᬦ᭄ᬬᬭᬶᬧᬧᬸᬧᬸᬮᬶᬓᬂᬲᬳᬶᬂᬲᬳᬶᬂ᭞
ᬓᬤ᭄ᬬᬵᬧᬾᬢ᭄ᬓᬮᬗᭃᬦ᭄ᬓᬢᭀᬦᬸᬯᬸᬭᬸᬯᬸᬃᬦᬶᬓᬓᬭᬓᭂᬢᬶᬤᬸᬗ᭄ᬳᬸᬲᬶᬂᬓᬭᬂ᭛

ᬦᬹᬲᬵᬦᬸᬗ᭄ᬕᬮᬓᭂᬦ᭄ᬮᬗᭃᬍᬗᭂᬗᬶᬓᬵᬳ᭄ᬬᬸᬦᬦᬭᬸᬓᬳᬭᬵᬫ᭄ᬬᬦᬶᬂᬧᬲᬶᬭ᭄᭞
ᬦ᭄ᬤᬦ᭄ᬧᬓ᭄ᬱᬵᬫᬤᬦᬵᬰ᭄ᬭᬫᬾᬓᬭᬶᬦᭂᬕᭂᬧ᭄ᬦ᭄ᬬᬦᬗᬸᬲᬶᬭᬧᬭᬦ᭄ᬢ᭄ᬬᬦᬶᬂᬫᬗᭃ᭞
ᬋᬧ᭄ᬲᬹᬓ᭄ᬱ᭄ᬫᬵᬳᬮᬶᬗᬦ᭄ᬮᬶᬫᬸᬢ᭄ᬓᬤᬶᬳᬸᬫᭃᬢᬓᭂᬦᬶᬓᬭᬶᬫᬦᬄᬦᬶᬗᬗ᭄ᬮᭂᬗᭃᬂ᭞
ᬘᭃᬢ᭄ᬲᬶᬤ᭄ᬥ᭄ᬬᬵᬦᬶᬮᬸᬫᬦ᭄ᬓᬢᭀᬦ᭄ᬓᬓᭂᬜᬭᬦ᭄ᬭᬯᬶᬍᬬᭂᬧᬚᬫᬂᬓᬸᬯᬸᬂᬓᬸᬯᬸᬂ᭛

ᬗ᭄ᬓᬵᬦᬾᬂᬮᭀᬤ᭄ᬳᬦᬢᬧ᭄ᬮᬯᬵᬦᬶᬓᬗᬫᬜ᭄ᬘᬶᬗᬧᬭᬳᬸᬚᬸᬓᬸᬂᬧᬦᬸᬗ᭄ᬕᬮᬦ᭄᭞
ᬭᬹᬧᬦ᭄ᬬᬵᬧᬸᬢᬶᬳᬗ᭄ᬳᬸᬮᬧ᭄ᬳᬸᬮᬧᬧᬦ᭄ᬮᬸᬫᬭᬧᬶᬮᬭᬧᬶᬂ‌ᬯ᭄ᬯᬬᬶᬂᬢᬲᬶᬓ᭄᭞
ᬯᬃᬡ᭄ᬦᬵᬧᬶᬡ᭄ᬟᬫᬦᬸᬗ᭄ᬕᬗᬶᬂᬓᬸᬤᬲᬸᬫᭂᬗ᭄ᬓᬢᬸᬫᬸᬭᬸᬦᬶᬩᬗᭂᬢ᭄ᬦᬶᬓᬂᬳᬮᬸᬦ᭄᭞
ᬫᬸᬫ᭄ᬩᬸᬮ᭄ᬧ᭄ᬯᬂᬕᬚᬫᬷᬦᬓᬵᬭᬡᬦᬶᬓᬵᬦ᭄ᬧᬗᭂᬘᭂᬧᬸᬓᬯᭂᬮᬄᬫᬭᬾᬂᬢᭂᬧᬶ᭛

᭛ᬰᬶᬔᬭᬶᬡᬷ᭛᭝᭔᭟
0‐‐|‐‐‐|000|00‐|‐00|00̲ = ᭑᭗

ᬲᬯᬂᬓᬦ᭄ᬬᬵᬮ᭄ᬯᬶᬃᬦᬶᬂᬧᬲᬶᬲᬶᬭᬶᬳᬮᬶᬦ᭄ᬢᬂ‌ᬦᬺᬧᬲᬸᬢ᭞
ᬍᬗᭃᬂ‌ᬯᬃᬡ᭄ᬦᬦ᭄ᬬᬵᬳ᭄ᬬᬲ᭄ᬫᬧᬢᬧᬢᬳᬦ᭄ᬢᬂ‌ᬬ᭄ᬬᬃᬓᬮᬗᭃ᭞
ᬮᬬᬃᬦᬶᬂᬩᬡ᭄ᬬᬵᬕᬵᬦᬸᬲᬸᬦᬸᬲᬸᬓᬢᭀᬦ᭄ᬫᬦ᭄ᬤᬢᬦᬯᬵᬲ᭄᭞
ᬮᬶᬫᬸᬢ᭄ᬦᬶᬂ‌ᬯ᭄ᬯᬬ᭄‌ᬫᬵᬯ᭄ᬭᬵᬲᭂᬫᬸᬲᭂᬫᬸᬧᬸᬧᬸᬃᬧᬶᬗ᭄ᬳᬬᬶᬧᬶᬧᬶ᭛

ᬳᬸᬯᬸᬲ᭄ᬮᬸᬗ᭄ᬳᬵᬤᭀᬄᬲᬂ‌ᬦᬺᬧᬲᬸᬢᬢᭂᬓᬾᬂ‌ᬯᬦ᭄ᬯᬫᬲᭂᬦᭂᬢ᭄᭞
ᬅᬮᬲ᭄ᬮᭀᬃᬓᬸᬮ᭄ᬯᬦ᭄‌ᬯᬾᬢᬦᬶᬓᬫᬋᬦᭂᬩ᭄ᬢᬷᬃᬣᬫᬧᬋᬓ᭄᭞
ᬧᬸᬘᬂ‌ᬫ᭄ᬯᬂᬦ᭄ᬬᬹᬫᬓᬺᬧ᭄‌ᬯᬮᬳᬭᬶᬓᬢᬹᬩᬦ᭄ᬬᬕᬸᬫᬸᬭᬸᬄ᭞
ᬫᬓᭂᬫ᭄ᬧᭀᬂᬓᭂᬫ᭄ᬧᭀᬂᬢᬂᬧᬮᬸᬤᬮᬸᬯᬗᬲ᭄ᬭᬂᬫᬲᬯᬸᬭᬦ᭄᭛

ᬢᭂᬗᬄ‌ᬗ᭄ᬯᬾᬫᬦ᭄ᬢᬸᬓ᭄ᬢᬂᬢᬸᬳᬩᬸᬭᬸᬧᬟᬵᬗ᭄ᬮᬶᬄᬓᬧᬦᬲᬦ᭄᭞
ᬭᬭᬾᬫᬗ᭄ᬳ᭄ᬯᬦ᭄ᬲᬗ᭄ᬓᬾᬂᬢᬮᬕᬲᬳᬓᬜ᭄ᬘᬸᬃᬧᬟᬢᭂᬍᬲ᭄᭞
ᬓᬓᬶᬫ᭄ᬧ᭄ᬯᬗ᭄ᬳ᭄ᬯᬦ᭄ᬕᭀᬄᬓᬧ᭄ᬯᬧᬶᬚᭂᬭᬦᬸᬓᭂᬢ᭄ᬓᬵᬯᬦᬦᬗᭃᬩ᭄᭞
ᬫᬸᬮᬶᬄᬫᬃᬫ᭄ᬫᬵᬫᬓ᭄ᬧᬓ᭄ᬫᬗᬫᭂᬭᬶᬲᬧᬶᬦ᭄ᬬᬦ᭄ᬲᬧᬶᬟᬬᬂ᭛

ᬅᬭᬵᬃᬬ᭄ᬬᬦ᭄ᬲᬂᬦᬵᬣᬵᬢ᭄ᬫᬚᬲᬓᬋᬗᬶᬂ‌ᬯᬵᬡ᭄ᬟᬶᬭᬢᬭᬸ᭞
ᬅᬮᬶᬗ᭄ᬕᬶᬄ‌ᬭᬶᬂ‌ᬯᬢ᭄ᬯᬃᬚ᭄ᬚᬰᬸᬫᬬᬦᬓᬵᬮᬶᬄᬧᬫᬸᬘᬗᬦ᭄᭞
ᬢᬶᬦᬗ᭄ᬓᬶᬮ᭄ᬤᬾᬦᬶᬂᬪᬺᬢ᭄ᬬᬦᬶᬭᬢᬦᬤᭀᬄᬭᬵᬓᬶᬲᬳᬚ᭞
ᬢᭂᬓᬵᬦᬵᬦ᭄ᬢ᭄ᬯᬵᬫᬲ᭄ᬯᬵᬕᬢᬢᭂᬳᭂᬭᬲᬸᬘ᭄ᬬᬵᬲᬚᬶᬢᬟᬄ᭛

ᬭᬭᬵᬦᭀᬦ᭄ᬢᭀᬦ᭄ᬦᭀᬦ᭄ᬢᭀᬦ᭄‌ᬯᬶᬚᬯᬶᬚᬳᬭᬫ᭄ᬧᬓ᭄ᬧᬟᬭᬭ᭞
ᬕᬶᬭᬳ᭄ᬬᬵᬲᭂᬦ᭄ᬤᬾᬲᬂᬮᬶᬢᬸᬳᬬᬸᬫᬕᬸᬧ᭄ᬬᬦ᭄ᬟᬭᬟᬭᬦ᭄᭞
ᬕᬸᬬᬸᬦ᭄ᬬᬵᬲ᭄ᬭᬶᬂᬧᬾᬤᬦ᭄ᬲᬧᬸᬢᬶᬭᬶᬓᭂᬫᬸᬮ᭄ᬦ᭄ᬬᬵᬬᬢᬬᬢᬦ᭄᭞
ᬅᬤᬾᬮᬶᬂᬦ᭄ᬬᬦ᭄ᬲᬶᬦ᭄ᬬᬂᬫᬸᬮᬶᬳᬧᬶᬚᭂᬭᬳ᭄ᬬᬸᬦ᭄ᬲᬮᬳᬶᬟᭂᬧ᭄᭛

ᬮᬸᬫᬶᬗ᭄ᬲᬶᬃᬲᬂᬳ᭄ᬬᬂ‌ᬯᬾᬦᬺᬧᬲᬸᬢᬦᬸᬫᬗ᭄ᬓᬢ᭄ᬲᬶᬭᬫᬸᬯᬄ᭞
ᬫᬢᬹᬢ᭄‌ᬭᬶᬫ᭄ᬩᬂᬦᬶᬂᬧᬃᬯ᭄ᬯᬢᬤᬶᬦᬸᬮᬸᬭᬶᬂᬋᬫ᭄ᬲᬳᬭᬶᬭᬶᬲ᭄᭞
ᬫᬗᭃᬤᬾᬦ᭄ᬬᬫ᭄ᬩᭃᬦᬶᬂᬓᬸᬲᬸᬫᬢᬳᭂᬦᬃᬯ᭄ᬯᬦ᭄ᬟᬭᬟᬭᬦ᭄᭞
ᬍᬗᭃᬂᬮᬷᬮᬵᬦᭀᬦ᭄ᬮᬸᬗ᭄ᬮᬸᬗᬦᬗᭂᬮᬶᬳᬾᬜ᭄ᬚᬸᬄᬓᬧᬯᬦᬦ᭄᭛

ᬩᬕᬜ᭄ᬚᬶᬂ‌ᬭᬶᬜ᭄ᬘᬸᬂᬲᬵᬓ᭄‌ᬍᬯᬲᬢᬸᬳᬲᬵᬫ᭄ᬧᬸᬦ᭄ᬓᬭᬬᬧᬦ᭄᭞
ᬅᬗᬦ᭄ᬢᬷᬢᬸᬗ᭄ᬳᬵᬦᬶᬂᬧᬭᬗᬦᬗᬸᬗᬂᬕ᭄ᬭᭀᬂ‌ᬯ᭄ᬯᬬᬤᬍᬫ᭄᭞
ᬓᬮᬸᬲ᭄ᬬᬦ᭄ᬢᬫ᭄ᬩᬶᬂᬭᬸᬦ᭄ᬢᬸᬳᬶᬳᬢᭂᬧᬶᬓᬵᬯᬃᬡ᭄ᬦᬓᬯᬸᬤᬦ᭄᭞
ᬫᬦᬫ᭄ᬩᬶᬂᬦᬫ᭄ᬩᬶᬂ‌ᬮ᭄ᬯᬶᬃᬫᬬᬢᬮᬩᬸᬳᬾᬂᬭᭀᬗᬳᬜᬸᬢᬦ᭄᭛

ᬭᬶᬳᬶᬫ᭄ᬩᬂᬳᬶᬫ᭄ᬩᬂᬦᬶᬂᬕᬶᬭᬶᬯᬦᬳᬦᬵᬰᭀᬓᬫᬋᬦᭂᬩ᭄᭞
ᬇᬲᭀᬃᬓᭂᬫ᭄ᬩᬂᬮᬬ᭄ᬯᬦ᭄ᬲᭂᬧᬳᬕᭂᬦᭂᬢᬶᬂ‌ᬯᬢ᭄ᬯᬗᬮᬲ᭞
ᬯᬶᬦᬗ᭄ᬯᬂᬯᬗ᭄ᬯᬂᬭᬦ᭄ᬢᬸᬦᬦᬶᬗᬳᬜᬂ‌ᬯᬵᬳ᭄ᬯᬶᬗᬮᬧᬦ᭄᭞
ᬧᬗᬵᬤᬾᬰᬵᬲᬫ᭄ᬩᬢ᭄ᬓᬯᭂᬓᬲᬶᬮᬯᭃᬦᬶᬂᬧᬸᬟᬓᬭᬹᬫ᭄᭛

ᬳᬦᬾᬓᬶᬦ᭄ᬓᬃᬯ᭄ᬯᬾᬲ᭄ᬢ᭄ᬭᬷᬯᭂᬟᬶᬳᬦᬶᬓᬭᬕ᭄ᬬᬦ᭄‌ᬯᬳᬸᬍᬲᭂᬄ᭞
ᬭᬩᬶᬦ᭄ᬬᬵᬤᭀᬤᭀᬢ᭄ᬚᬶᬗ᭄ᬕᬲᬶᬦᬸᬳᬸᬦᬶᬓᬶᬦ᭄ᬫᬾᬲᬶᬓᬧᬶᬧᬶ᭞
ᬧᬶᬮᬶᬄᬫᬦ᭄ᬢᬸᬓ᭄ᬲᬗ᭄ᬓᬾᬂᬲᬯᬸᬗᬶᬓᬭᬭᬲ᭄ᬦ᭄ᬬᬵᬚᭂᬦᬸᬳᬶᬚᭀ᭞
ᬫᬸᬘᬧ᭄ᬫᬦ᭄ᬢᬸᬦ᭄ᬬᬵᬫ᭄ᬯᬂᬧᬦᬗᬶᬲᬶᬧᬸᬢᬸᬦ᭄ᬬᬦ᭄ᬧᬓᬶᬮᬬᬹ᭛

ᬳᬦᬯ᭄ᬯᬂᬧᬢ᭄ᬧᬢ᭄‌ᬯᬶᬚ᭄ᬬᬤᬸᬮᬸᬭᬧᬬᬸᬂᬢᬾᬓᬗᬶᬳᬋᬧ᭄᭞
ᬢᬶᬓᬂᬫᬸᬗ᭄ᬕ᭄ᬯᬷᬯᬸᬦ᭄ᬢᬢ᭄ᬫᬫᬶᬓᬸᬫᬶᬓᬸᬮᬩ᭄ᬯᬢ᭄ᬩᬭᬶᬩᬭᬶ᭞
ᬧᬶᬮᬶᬄ‌ᬯᬃᬕ᭄ᬕᬾᬩᬸᬫ᭄ᬯᬂᬲᬓᬭᬶᬓᬫᬶᬦᬷᬦ᭄ᬢᬧ᭄ᬯᬫᬭᬶᬓᬵ᭞
ᬉᬮᬄᬟᬂᬳ᭄ᬬᬂᬲᬂᬦᬵᬬᬓᬘᬶᬦᬭᬶᬢᬦ᭄ᬬᬦ᭄ᬓᬧᬦᬲᬦ᭄᭛

ᬢᬺᬩᬶᬲ᭄‌ᬯᬶᬱ᭄ᬝᬶᬮ᭄ᬯᬶᬃᬦᬶᬂᬓᬳᬯᬦᬲᬫᬷᬧᬵᬮᬲᬮᬗᭃ᭞
ᬧᬭᬂᬕ᭄ᬭᭀᬂᬕ᭄ᬭᭀᬂᬭᭀᬂᬦᬶᬂᬚᬸᬭᬗᬶᬳᬶᬭᬶᬗᬦ᭄ᬬᬵᬫᬸᬯᬸᬳᬶᬋᬲ᭄᭞
ᬕᬟᬸᬂᬫᭀᬡ᭄ᬟᬸᬂᬫᭂᬡ᭄ᬟᬸᬄᬲᬶᬮᬸᬓᬶᬓᬲᬸᬕᬦ᭄ᬥᬵᬗ᭄ᬭᬭᬲᬓᭂᬦ᭄᭞
ᬓᬧᬦ᭄ᬢᭂᬲ᭄ᬦ᭄ᬬᬲ᭄ᬣᬵᬦᬵᬦᬶᬗᬫᬯᬢᬦᬄᬓᬃᬯ᭄ᬯᬍᬧᬶᬳᬦ᭄᭛

ᬅᬭᬶᬫ᭄ᬩᬶᬢ᭄ᬓᬫ᭄ᬩᬂ‌ᬭᬶᬫ᭄ᬩᬗᬶᬗᬘᬮᬭᬹᬫ᭄ᬦ᭄ᬬᬵᬫᬸᬯᬸᬳᬶᬓᬹᬂ᭞
ᬲᬳᬃᬱᬵᬦᬵᬦ᭄ᬢ᭄ᬯᬾᬓᬶᬂᬧ᭄ᬭᬯᬮᬭᬶᬲᬶᬭᬂᬓᬺᬱ᭄ᬡᬢᬦᬬ᭞
ᬢᬸᬳᬦ᭄ᬭᬓ᭄ᬭ᭄ᬬᬦ᭄ᬢᭀᬦ᭄ᬢᭀᬦ᭄ᬢᬭᬭᬲᬶᬓᬸᬘᬸᬧ᭄ᬦᬶᬂᬢᬭᬳᬸᬤᬦ᭄᭞
ᬲᬯᬂᬳᬲ᭄ᬢᬵᬦᬶᬂ‌ᬲ᭄ᬢ᭄ᬭ᭄ᬬᬵᬮᬸᬭᬸᬲᬓᬸᬧᬶᬓᬗ᭄ᬕ᭄ᬬᬢ᭄ᬫᬦᬸᬤᬸᬳᬶ᭛

ᬳ᭄ᬬᬲᬦ᭄‌ᬗ᭄ᬕᬵᬦ᭄ᬬᬾᬓᬶᬂᬧᬃᬯ᭄ᬯᬢᬬᬧᬶᬦᬓᬾᬦ᭄ᬤᬄᬤᬮᬦᬶᬓᬵ᭞
ᬓᬲᬶᬦ᭄ᬬᬵᬲᬸᬓ᭄ᬱᬸᬓ᭄‌ᬭᬶᬂᬢᬧᬓᬦᬧᭂᬦᭂᬤ᭄ᬲᬵᬫ᭄ᬧᬸᬦᬭᬢ᭞
ᬤᬸᬓᬸᬢ᭄‌ᬭᬶᬂᬲᭂᬗ᭄ᬓᬦ᭄‌ᬮ᭄ᬯᬶᬃᬮᬶᬮᬶᬢᬕᭂᬦᭂᬢᬯ᭄ᬬᬂᬫᭂᬢᬸᬯᬸᬭᬸᬂ᭞
ᬢᬸᬳᬸᬦ᭄ᬓᬫ᭄ᬩᬂᬮᬬ᭄ᬯᬦ᭄ᬧᬗᬶᬲᬶᬦᬶᬭᬭᬲ᭄ᬦ᭄ᬬᬦ᭄‌ᬯᬶᬦᬸᬮᬢᬦ᭄᭛

ᬮᬶᬭᬂᬭᬫ᭄ᬬᬵᬚᬗ᭄ᬚᬂᬧᬶᬦᬦᬸᬮᬶᬗᬓᭂᬦ᭄ᬤᬾᬦᬶᬓᬗᭂᬧᬶᬂ᭞
ᬧᬓᬶᬲ᭄ᬤᬤ᭄ᬯᬵᬦ᭄ᬯᬫ᭄ᬲᬶᬜ᭄ᬚᬗᬶᬓᬲᭂᬓᬭᬶᬂᬚᬗ᭄ᬕᬫᬦᭂᬟᭂᬂ᭞
ᬫᬭᬶᬗ᭄ᬕᬹᬭᬶᬗ᭄ᬕᬹᬓᬵᬗᬶᬦᬦᬗᬸᬘᬧᬶᬢ᭄ᬭᭀᬦ᭄ᬬᬫᬗᬯᬾ᭞
ᬓᬸᬲᬸᬄᬦᬶᬂ‌ᬯ᭄ᬯᬾᬭᬶᬚ᭄ᬭᭀᬚᬸᬭᬗᬶᬓᬶᬦᬋᬲ᭄ᬬᬵᬓᭂᬋᬘᭂᬓᬦ᭄᭛

ᬢᬗᬾᬄ‌ᬬᬦ᭄‌ᬯᬃᬡ᭄ᬦᬦ᭄ᬭᬵᬫ᭄ᬬᬦᬶᬓᬩᬧᬲᬵᬫ᭄ᬧᬸᬦ᭄ᬓᬸᬍᬫᬸᬲᭂᬦ᭄᭞
ᬦ᭄ᬤᬶᬢᬾᬓᬵᬦᬸᬂᬬᭀᬕ᭄ᬬᬦ᭄ᬧᬓᬸᬍᬫᬦᬫᬗ᭄ᬓᬾᬦ᭄ᬮᬶᬳᬢᬦ᭞
ᬲᬯᬵᬢᬦ᭄ᬮᬵᬯᬦ᭄ᬧᬵᬚᬭᬦᬣᬯᬬᬦ᭄‌ᬯᬦ᭄ᬯᬓᬭᬶᬓ᭞
ᬲᬓᬳ᭄ᬬᬸᬦ᭄ᬭᬓ᭄ᬭ᭄ᬬᬦ᭄ᬧᬗ᭄ᬳᬶᬦᭂᬧᬦᬧᬟᬵᬋᬫ᭄ᬪᬦᬶᬬᬢ᭛

ᬦᬳᬦ᭄ᬮᬶᬂᬭᬵᬓᬷᬲᬂᬧ᭄ᬭᬯᬮᬫᬢᬜᬾᬲᬂ‌ᬦᬺᬧᬲᬸᬢ᭞
ᬲᬸᬫᭂᬗ᭄ᬓᬵᬭᬓ᭄ᬯᬾᬗᬵᬰ᭄ᬭᬫᬫᬦᬳᬶᬭᬂᬓᬺᬱ᭄ᬡᬢᬦᬬ᭞
ᬦᬳᬾᬢᬸᬦ᭄ᬬᬦ᭄ᬢᬦ᭄ᬮᬵᬮᬦᬮᬭᬶᬦᬶᬓᬂᬲ᭄ᬬᬦ᭄ᬤᬦᬓᬩᬾᬄ᭞
ᬓᬮᬮ᭄ᬯᬦ᭄‌ᬯᬦ᭄ᬯᬵᬓ᭄ᬯᬾᬄᬧᬶᬭᬧᬶᬭᬓᬸᬦᬂᬧᬵᬃᬰ᭄ᬰ᭄ᬯᬓᬳᬯᬦ᭄᭛

ᬢᬸᬫᬸᬗ᭄ᬕᬂᬰᬿᬮᬳ᭄ᬬᬂᬤᬶᬦᬓᬭᬲᬸᬫᭃᬂᬫᬦ᭄ᬤᬢᬦᬯᬵᬲ᭄᭞
ᬮᬶᬫᬸᬢ᭄ᬫᬸᬗ᭄ᬕ᭄ᬯᬷᬗᬕ᭄ᬭᬵᬭᬭᬲᬲᭂᬫᬸᬲᭀᬗ᭄ᬲᭀᬂᬤᬤᬸᬩᬜᬸ᭞
ᬫᬸᬦᬶᬂᬘᬸᬗ᭄ᬕᬾᬭᬾᬭᬾᬢ᭄ᬮ᭄ᬬᬦᭂᬧᬶᬗᬭᬭᬲ᭄‌ᬫ᭄ᬯᬂᬳᬬᬫᬮᬲ᭄᭞
ᬓᬶᬤᬂᬰᬷᬖ᭄ᬭᬵᬫᬗ᭄ᬲᬸᬮ᭄ᬫᬯᬭᬳᬶᬓᬓᬶᬳ᭄ᬬᬂᬫᬢᬫᬸᬬᬦ᭄᭛

ᬓᬧᬗ᭄ᬕᬶᬄᬢᬾᬓᬂ‌ᬆᬰ᭄ᬭᬫᬭᬶᬦᬘᬦᬾᬂᬲᬃᬯ᭄ᬯᬓᬸᬲᬸᬫ᭞
ᬍᬗᭃᬂᬦ᭄ᬬᬵᬲᬦ᭄ᬬᬵᬯᬃᬡ᭄ᬦᬓᬸᬮᬓᬸᬮᬦᬶᬂᬲ᭄ᬯᬃᬕ᭄ᬕᬫᬦᬸᬭᬸᬦ᭄᭞
ᬳᬸᬯᬸᬲ᭄ᬮᬩ᭄ᬥᬚ᭄ᬜᬵᬦᬳ᭄ᬬᬗᬢᬸᬳᬦᬶᬫᬶᬢ᭄ᬢᬦ᭄ᬬᬦᬳᬍᬧ᭄᭞
ᬧᭂᬦᬸᬄᬫᬓ᭄ᬯᬾᬄᬢᬂᬰᬶᬱ᭄ᬬᬭᬢᬧᬤᬸᬤᬹᬲᬂᬓᬶᬮᬶᬓᬶᬮᬶ᭛

ᬓᬓᬶᬳ᭄ᬬᬂᬓᬕ᭄ᬬᬵᬢ᭄ᬕ᭄ᬬᬵᬢ᭄‌ᬭᬶᬟᬢᭂᬗᬶᬭᬲᬂᬓᬺᬱ᭄ᬡᬢᬦᬬ᭞
ᬦᬶᬦᬶᬳ᭄ᬬᬂᬓᬧ᭄ᬯᬵᬕ᭄ᬬᬵᬕᬭᬯᬮᬦᬦᭀᬦ᭄ᬢᭀᬦ᭄‌ᬯᬳᬸᬯᬳᬸᬦ᭄᭞
ᬯᬶᬚᬄᬲᬂᬢᬵᬧᬵᬳ᭄ᬬᬸᬦ᭄‌ᬯ᭄ᬭᬸᬳᬢᭂᬳᭂᬭᬤᬦ᭄ᬩᬵᬳᬶᬭᬶᬫᬶᬚᬶᬮ᭄᭞
ᬯᬯᬂᬢᬶᬗ᭄ᬳᬮ᭄ᬦ᭄ᬬᬵᬢᭃᬦ᭄ᬮᬶᬦᬯᬦᬦᬢᬶᬗ᭄ᬕᬮ᭄ᬓᬯᬶᬭᬢᬶᬦ᭄᭛

ᬓᬸᬦᬂᬲᬓ᭄ᬯᬾᬄᬦᬶᬂᬪᬺᬢ᭄ᬬᬯᬶᬦᬦᬶᬧᬟᬵᬗᬦ᭄ᬢᬶᬭᬶᬬᬯ᭞
ᬫᬤᬸᬫ᭄‌ᬗ᭄ᬕ᭄ᬯᬦ᭄ᬓᬧ᭄ᬯᬵᬳᬸᬃᬳᬸᬭᬦᬶᬓᬶᬦᬲᬡ᭄ᬟᬶᬂᬮ᭄ᬯᬳᬮᬗᭃ᭞
ᬳᬦᬵᬗ᭄ᬳᬾᬃᬳᬾᬭᬶᬂᬩ᭄ᬯᬢ᭄ᬓᬫᬮᬫᬗᭂᬦᭂᬲ᭄ᬬᬜ᭄ᬚᬮᬯᬸᬭ᭞
ᬫᬭᬹᬫ᭄‌ᬮ᭄ᬯᬶᬃᬲᬂ‌ᬯᬶᬓ᭄ᬯᬶᬂᬢᬸᬮᬶᬲᬋᬚᬧᬶᬡ᭄ᬟᬵᬲᭂᬕᭂᬲᭂᬕᭂᬄ᭛

ᬢᭂᬮᬲ᭄ᬧ᭄ᬭᬵᬧ᭄ᬢᬾᬚ᭄ᬭᭀᬫᬡ᭄ᬟᬮᬧᬢᬫᬸᬬᬦ᭄ᬓᬺᬱ᭄ᬡᬢᬦᬬ᭞
ᬦ᭄ᬤᬢᬦ᭄ᬓᬦ᭄ᬢᬸᬦ᭄ᬭᬵᬓᬶᬧ᭄ᬭᬯᬮᬗᬸᬦᬶᬯᬾᬄᬭᬵᬓᬶᬲᬳᬚ᭞
ᬫᬶᬚᬶᬮ᭄ᬓᬵᬮᬶᬄ‌ᬲ᭄ᬢ᭄ᬭᬷᬳ᭄ᬬᬂᬫᬢᬸᬳᬫᬋᬓᬲ᭄ᬯᬵᬕᬢᬲᬶᬭ᭞
ᬅᬭᬹᬫ᭄ᬤᬾᬦᬶᬂᬫᭀᬚᬵᬭᬫᬸᬳᬭᬲᬸᬔᬵᬗᬶᬫ᭄ᬩᬸᬳᬶᬧᭂᬦᭂᬤ᭄᭛

ᬦ᭄ᬤᬪᬵᬕ᭄ᬬᬵᬗ᭄ᬮᬷᬮᬵᬲᬂ‌ᬦᬺᬧᬲᬸᬢᬫᬭᬾᬂᬰᬹᬦ᭄ᬬᬧᬢᬧᬦ᭄᭞
ᬧᬭᬦ᭄ᬤᭀᬦ᭄ᬧ᭄ᬭᬵᬧ᭄ᬢᬗ᭄ᬓᬾᬓᬶᬢᬩᬧᬤᬶᬗᬭ᭄ᬬᬦ᭄ᬫᬳᬲᬳᬲ᭄᭞
ᬓᬯᬸᬦ᭄ᬢᭂᬦ᭄ᬓᬧ᭄ᬯᬵᬲᬜ᭄ᬚᬢᬧᬟᬫᬲᬶᬫ᭄ᬧᭂᬦ᭄ᬮᬶᬦᬶᬳᬢᬦ᭄᭞
ᬓᬲᬶᬳ᭄ᬬᬸᬦ᭄ᬢᬵᬚᬃ‌ᬬᬦ᭄ᬓᬶᬢᬮᬓᬶᬯᬶᬰᬾᬱᬵᬢ᭄ᬫᬚᬳᬚᬶ᭛

ᬫᬍᬲ᭄ᬫᭀᬚᬃᬲᬂᬓᬺᬱ᭄ᬡᬢᬦᬬᬫᬧᬾᬢ᭄ᬰᬩ᭄ᬤᬭᬘᬦ᭞
ᬓᭂᬦᭀᬄᬮᬶᬂᬲᬂᬧᬡ᭄ᬟ᭄ᬬᬵᬢᬜᬭᬶᬓᬫᬶᬮᬷᬮᬵᬦ᭄ᬫᬳᬲᬳᬲ᭄᭞
ᬓᬶᬦᭀᬦ᭄ᬓᭀᬦ᭄ᬲᬂᬰ᭄ᬭᬷᬪᬹᬧᬢᬶᬢᬶᬓᬶᬭᬦᬓ᭄ᬲᬂᬬᬢᬶᬯᬭ᭞
ᬭᬸᬫᬓ᭄ᬱᬾᬲᬂᬫᬸᬗ᭄ᬕ᭄ᬯᬶᬂᬳᬶᬫᬕᬶᬭᬶᬦᬦᬵᬤᬾᬦᬶᬗᬲᬸᬭ᭛

ᬓᬸᬦᭂᬂᬦ᭄ᬬᬵᬧᬦ᭄ᬭᬢ᭄ᬭ᭄ᬬᬵᬗ᭄ᬳᬶᬦᭂᬧᬢᬭᬦᬓ᭄ᬲᬂᬫᬸᬦᬶᬯᬭ᭞
ᬢᬫᭀᬮᬳ᭄ᬓ᭄ᬯᬶᬂᬤᬾᬬᬵᬫ᭄ᬭᬶᬳᬢᬸᬳᬸᬦᬶᬗᬾᬜ᭄ᬚᬂᬮᬸᬫᬭᬶᬲ᭞
ᬓᬫᬵᬳᬵᬢ᭄ᬫ᭄ᬬᬦ᭄ᬲᬂᬧᬡ᭄ᬟᬶᬢᬫᬲᬶᬳᬭᬶᬢ᭄ᬯᬲ᭄ᬦᬶᬗᬸᬫᬭ᭞
ᬲᬸᬫᬾᬯᬚ᭄ᬜᬵᬦᬳ᭄ᬬᬂᬫᬢᬸᬳᬰᬭᬡᬗ᭄ᬓ᭄ᬯᬶᬂᬓᬲᬸᬕᬢᬶᬦ᭄᭛

ᬅᬲᭀᬯᬾᬲᬂᬲᬵᬫ᭄ᬩᬵᬯᬘᬦᬲᬓᬫᬦ᭄ᬢ᭄ᬬᬦ᭄ᬓᬸᬍᬫᬸᬲᭂᬦ᭄᭞
ᬇᬓᬂᬲᬦ᭄ᬥ᭄ᬬᬵᬲᬵᬫ᭄ᬧᬸᬦ᭄ᬫᬭᬳᬸᬧᬲᬮᬶᬦ᭄ᬪᬹᬱᬡᬲᬶᬭ᭞
ᬫᬲᬂ‌ᬯᬾᬢᬶᬲ᭄ᬢᬶᬲ᭄ᬬᬾᬓᬦᬶᬦᬢᬸᬭᬓᭂᬦ᭄ᬧ᭄ᬯᬂᬓᬶᬮᬗᬭᬹᬫ᭄᭞
ᬫᬸᬮᬶᬄᬓᬵᬮᬶᬄ‌ᬲ᭄ᬢ᭄ᬭᬷᬳ᭄ᬬᬂᬫᬢᬸᬳᬓᬭᬶᬢᬾᬓᬵᬦᬺᬧᬲᬸᬢ᭛

ᬯᬸᬮᬦ᭄ᬧᬶᬂᬦᭂᬫ᭄‌ᬭᬶᬂᬓᬵᬃᬢ᭄ᬢᬶᬓᬓᬳᬢᬸᬭᬗ᭄ᬤᬾᬢᬸᬭᬶᬤᬓᬹᬂ᭞
ᬲᬳᬃᬱᬵᬲ᭄ᬬᬂᬭᭀᬯᬂᬦᬶᬦᬶᬢᬧᬶᬫᬭᬵᬗ᭄ᬤᭀᬦᬫᭂᬗᬫᭂᬂ᭞
ᬓᬸᬦᭂᬂᬦ᭄ᬬᬾᬲᬂᬲᬵᬫ᭄ᬩᬵᬗᬯᬰᬓᭂᬦᬋᬧ᭄ᬦ᭄ᬬᬾᬂᬳᬢᬶᬧᬶᬦᭂᬫ᭄᭞
ᬉᬟᬹᬲᬂᬢᬵᬫᬸᬬ᭄ᬮᬶᬂᬦᬶᬓᬶᬦᬧᬶᬓᬲᬡ᭄ᬟᬸᬂᬫᬧᬶᬕᬶᬕᬶᬭ᭄᭛

ᬳᬦᬵᬢᬡ᭄ᬟᬓ᭄ᬭᬫ᭄ᬬᬵᬗᬶᬤᬸᬗᬓᭂᬦᬸᬦᭂᬂᬦ᭄ᬬᬦ᭄ᬓᬭᬓᭂᬢᬦ᭄᭞
ᬓᬭᬰ᭄ᬫᬶᬦ᭄ᬲᬂᬓᬺᬱ᭄ᬡᬵᬢ᭄ᬫᬚᬭᬶᬦᬘᬦᬾᬂᬕᬷᬢᬯᬶᬦᬸᬯᬸᬲ᭄᭞
ᬲᬶᬢᬦ᭄ᬲᬾᬗᭂᬄᬮᬶᬂᬦ᭄ᬬᬦ᭄ᬤᬶᬦᬮᬸᬮᬸᬢᬲᬂᬓᬵᬃᬬ᭄ᬬᬮᬸᬮᬸᬢ᭞
ᬲᬯᬾᬢ᭄ᬦᬶᬂᬕᭃᬂᬳᬃᬱᬵᬓᭂᬢᭂᬩᬦᭂᬫᬸᬮᬓ᭄ᬬᬦ᭄ᬧᬗᬸᬭᬸᬳᬶ᭛

ᬤᬸᬤᬹᬢᬂᬓᬶᬮ᭄ᬬᬵᬚᭀᬂᬲᬸᬫᬮᬶᬦᬶᬮᬭᬦ᭄ᬬᬦ᭄ᬧᬟᬯᬕᭂᬤ᭄᭞
ᬦᬳᬦ᭄ᬮᬶᬂᬦ᭄ᬬᬗ᭄ᬯᬂᬢᬾᬓᬶᬲᬶᬳᬦᬕᬢᬶᬗ᭄ᬯᬂᬫᬭᬫᬭ᭞
ᬯᬦᬾᬄᬮᬶᬂᬦ᭄ᬬᬗ᭄ᬯᬂᬲᬷᬓᬶᬬᬮᬕᬶᬢᬶᬩᬾᬂᬲᬂ‌ᬯᬳᬸᬢᭂᬓ᭞
ᬦ᭄ᬤᬶᬤᭀᬦ᭄ᬬᬦ᭄ᬢᬓ᭄ᬫᬵᬚᬃ‌ᬬᬲᬶᬯᬳᬸᬢᭂᬓᬦ᭄ᬤᬓ᭄ᬧᭂᬓᬸᬮᬶᬓᬶ᭛

ᬯᬦᬾᬄᬭᬫ᭄ᬬᬵᬧᬾᬢ᭄ᬧᬾᬢᬦᬗᭂᬦᭂᬲᬧᬾᬢᬸᬗ᭄ᬕ᭄ᬯᬦᬲᭂᬦᭂᬢ᭄᭞
ᬳᬦᬵᬫ᭄ᬩᭂᬓ᭄ᬦ᭄ᬬᬦ᭄ᬧ᭄ᬭᬵᬧ᭄ᬢᬾᬂ‌ᬦᬺᬧᬲᬸᬢᬫᬫᬶᬦ᭄ᬢᬵᬓᬮᬶᬳᬦ᭞
ᬫᬶᬚᬶᬮ᭄ᬢᬶᬫ᭄ᬧᬂᬢᬶᬫ᭄ᬧᬂᬮᬕᬶᬟᬭᬟᬭᬦ᭄ᬩᬤ᭄ᬥᬓᬢᬶᬮᬶᬂ᭞
ᬯᬸᬯᬸᬲ᭄ᬦ᭄ᬬᬵᬲ᭄ᬯᬷᬓᬦ᭄ᬬᬵᬓᬸᬳᬟᬗᬶᬓᬓᬸᬂᬲᬂ‌ᬯᬳᬸᬢᭂᬓ᭛

ᬳᬦᬾᬓᬶᬦ᭄ᬓᬶᬮ᭄ᬬᬵᬚᬗ᭄ᬚᬗᬦᬳᭂᬦᬸᬮᬄᬦᬶᬂᬓᬭᬭᬬᬦ᭄᭞
ᬲᬸᬫᬶᬫ᭄ᬩᬶᬂᬩᬸᬤ᭄ᬥᬶᬦ᭄ᬬᬵᬢᬢᬲᬮᬸᬫᬶᬳᬢ᭄‌ᬭᬶᬂᬮᬶᬢᬸᬳᬬᬸ᭞
ᬭᬭᬲ᭄ᬦᬶᬂ‌ᬯ᭄ᬯᬂᬲᬯ᭄ᬯᬂᬘᬶᬦᬭᬶᬢᬦᬶᬓᬾᬂᬕᭀᬱ᭄ᬞᬶᬧᬶᬦᬭᬦ᭄᭞
ᬅᬳᬮ᭄ᬢᬷᬩ᭄ᬭᬵᬚᬃᬦ᭄ᬬᬵᬗ᭄ᬭᬲᬦᬶᬧᬸᬧᬸᬢᬶᬂᬓᬵᬃᬬ᭄ᬬᬢᬦᬲᬶᬄ᭛

ᬓᬓᬶᬳ᭄ᬬᬂᬭᬫ᭄ᬬᬵᬕᭀᬱ᭄ᬞᬶᬓᬍᬗᭂᬗᬦᬶᬂᬤᬾᬰᬓᬬᬰᬦ᭄᭞
ᬅᬦᬡ᭄ᬟᬂᬢ᭄ᬯᬓ᭄ᬫᬸᬗ᭄ᬕ᭄ᬯᬶᬂᬲᬸᬚᬗᬧᭂᬦᭂᬤᬦ᭄ᬢᬸᬓ᭄ᬦᬶᬗᬦᬲᬶ᭞
ᬫᬦᬶᬲ᭄ᬦᬶᬂᬪᬵᬱᬫ᭄ᬯᬂᬓᬶᬤᬸᬗᬶᬓᬲᬫᬶᬢ᭄ᬭᬵᬭᬭᬲᬭᬹᬫ᭄᭞
ᬓᬳᭂᬦ᭄ᬢᬶᬂᬮᬾᬓ᭄ᬤᬾᬦ᭄ᬬᬵᬗ᭄ᬳᭂᬮᬳᭂᬮᬍᬗᭃᬂᬦᬶᬂᬲᬓᬮᬗᭃᬦ᭄᭛

᭛‌ᬅᬰ᭄ᬯᬮᬮᬶᬢ᭛᭝᭕᭟
000|0‐0|‐00|0‐0|‐00|0‐0|‐00|00̲ = ᭒᭓

ᬯᬸᬯᬸᬲᭂᬦᬶᬓᬂᬩᬮᬵᬗᬶᬦᭂᬧᬶᬳᬾᬂᬧᬟᬵᬗᬶᬦᬸᬫᬭᬵᬫ᭄ᬬᬭᬵᬫ᭄ᬬᬦᬗᬶᬤᬸᬂ᭞
ᬍᬗᭂᬗᬲᬸᬮᬸᬄᬧᭂᬢᬸᬂᬲᬶᬦᬶᬩᬶᬓᬶᬦ᭄ᬤᬸᬤᬹᬲᬸᬔᬲᬸᬔᬦ᭄‌ᬬᬭᬓ᭄ᬯᬲᬚᬸᬭᬸ᭞
ᬩᬍᬫᬦᬕᭃᬂᬧᬦᬸᬦ᭄ᬯᬦᬶᬓᬶᬦᬫ᭄ᬩᬬᬲ᭄ᬳᬸᬭᬗᬸᬮᬶᬄᬦᬶᬓᬵᬗ᭄ᬤᬤᬓᬫᬾᬢ᭄᭞
ᬩᬭᬶᬩᬭᬶᬢᬫ᭄ᬩᬸᬢᬫ᭄ᬩᬸᬮᬶᬓᬶᬢᬦ᭄ᬧᭂᬕᬢ᭄ᬚᬭᬸᬚᬭᬸᬄᬦᬶᬓᬵᬯᭂᬢᬸᬮᬗᭃ᭛

ᬳᬦᬢᬬᬢᬸᬗ᭄ᬕᬓᬶᬂ‌ᬯ᭄ᬯᬗᬗᬶᬦᬸᬫ᭄ᬩᭂᬢᬄᬮᬶᬦᬭᬶᬓᬦ᭄ᬫᬸᬯᬄᬢᬦᬓᬮᬶᬩ᭄᭞
ᬢᬶᬢᬶᬭᬋᬳᬓ᭄ᬫᬭᬶᬗ᭄ᬕᬸᬳᬦᬗᬦ᭄ᬢᬸᬓᬲ᭄ᬭᬶᬗᬦᭂᬧᬓ᭄ᬧᬸᬧᬹᬦ᭄ᬬᬦᬗᬸᬘᬧ᭄᭞
ᬫᬗᬩᬸᬓᬫᬄᬧ᭄ᬭᬗᭂᬦ᭄‌ᬯᬸᬯᬸᬲᬶᬓᬵᬦ᭄ᬫᬸᬲᬧ᭄ᬢᬢᬸᬦᬶᬓᬾᬍᬗᭂᬦ᭄ᬬᬦᬓᬶᬳᬮ᭄᭞
ᬓᬭᬡᬦᬶᬓᬵᬓ᭄ᬭᬓᬶᬂᬧᬗᬶᬦᬸᬫᬦ᭄‌ᬦ᭄ᬤᬶᬢᬵᬮᬶᬗᬶᬓᬦᬧᬺᬕᬲ᭄‌ᬭᬶᬗᬮᬭᬶᬄ᭛

ᬳᬦᬫᬗᭂᬦᭂᬲ᭄‌ᬭᬶᬲᭀᬃᬦᬶᬓᬗᬰᭀᬓᬮᬵᬮᬦᬲᬫᬶᬢ᭄ᬭᬬᬵᬗᬸᬘᬧᬸᬘᬧ᭄᭞
ᬓᬸᬘᬸᬓᬸᬘᬸᬮᭀᬢ᭄ᬕᬶᬦᬦ᭄ᬢᬶᬘᬶᬦᬸᬘᬸᬧ᭄ᬦ᭄ᬬᬯᬾᬢ᭄ᬦᬶᬓᬭᬶᬢᬸᬗ᭄ᬕᬮᬶᬂᬫᬦᬳᬦᬹᬢ᭄᭞
ᬲᬸᬫᬭᬶᬫᬕᭀᬱ᭄ᬞᬶᬲᬾᬯᬓᬦᬶᬓᬵᬫᬮᬃᬓᬳᬸᬮᬸᬦᬦ᭄ᬮᬦᬵᬢᬧᬢᬧᬦ᭄᭞
ᬳᬬᬫᬬᬫᬦ᭄ᬬᬮᬵᬕᬶᬯᬶᬦᬸᬯᬸᬲ᭄ᬦᬶᬓᬵᬦᬳᬸᬭᬲᬶᬄ‌ᬭᬶᬲᬂ‌ᬦᬺᬧᬲᬸᬢ᭛

ᬳᬦᬫᬗᬸᬘᬧ᭄‌ᬍᬓᬲ᭄ᬦ᭄ᬬᬦᬯᬶᬚᬶᬮ᭄ᬧᬶᬭᬓ᭄ᬲᬳᬕᬸᬬᬸᬦ᭄ᬬᬓᬃᬓ᭄ᬓᬰᬧᬘᭂᬄ᭞
ᬮᬶᬗᬶᬓᬫᭂᬗᭂᬦ᭄ᬫᭂᬗᭂᬦ᭄ᬓᬯᬶᬍᬢᬫ᭄ᬩᭂᬓᬾᬯᭂᬳᬮᬯᬦ᭄ᬢᬸᬭᬸᬂᬢᬫᬭᬸᬲᬶᬢ᭄᭞
ᬳᬦᬓᬕᬶᬡᬗ᭄ᬓᬸᬬᬦ᭄ᬧᬕᭂᬳᬤᬾᬦᬶᬓᬾᬜ᭄ᬚᬸᬭᬸᬓᬘᬶᬤ᭄ᬭᬤᬾᬦ᭄ᬓᬯᭂᬓᬲᬦ᭄᭞
ᬅᬫᬯᬢᬸᬮᬶᬲ᭄ᬭᬳᬤ᭄ᬬᬦᬓᬸᬬᬦ᭄ᬧᬗᭂᬡ᭄ᬟᭂᬓᬭᬶᬤᭀᬦ᭄ᬓᬸᬲᬶᬤ᭄ᬥᬫᬦᬳᬸᬭ᭄᭛

ᬬᬢᬶᬓᬢᭂᬯᭂᬓ᭄ᬦ᭄ᬬᬤᬾᬜ᭄ᬚᬸᬭᬸᬲᬶᬭᬵᬫᬺᬧᬾᬭ᭄ᬬᬓᬸᬯᬸᬮᬢ᭄ᬦᬶᬓᬵᬲᬸᬫᬳᬩᭀᬢ᭄᭞
ᬫᬶᬗᬬᬶᬓᬳᭂᬦ᭄ᬲᬶᬦᭂᬗ᭄ᬕᬳᬫᬶᬭᬄᬟᬟᬦ᭄ᬬᬲᬶᬦᬧᬗ᭄ᬓᬸᬢᬦ᭄ᬧᬦᬳᬸᬭᬶ᭞
ᬘᬶᬦᬸᬮᬸᬘᬸᬮᬸᬄᬓᬸᬫᬗ᭄ᬓᬶᬦᬩᬸᬢᭂᬂᬮᬦᬵᬗᬸᬘᬧᬲᬶᬡ᭄ᬟᬶᬮᬶᬂᬦ᭄ᬬᬦᬫᬶᬲᬸᬄ᭞
ᬧᬶᬦᬶᬳᬦᬦᬶᬗ᭄ᬳᬸᬮᬸᬦ᭄ᬧ᭄ᬯᬲᬢᭂᬗᬄᬘᬓᭂᬢ᭄ᬫᭂᬢᬸᬕᬸᬬᬸᬦ᭄ᬬᬫᬵᬭᬶᬫᬋᬗᬹ᭛

ᬫᬍᬲᬯᬭᬄᬢᬭᭀᬯᬗᬶᬓᬮᬶᬂᬦᬶᬓᬵᬓᬸᬩᬶᬳᬜᬃᬟᬢᭂᬂᬫᬫᭂᬗᬫᭂᬂ᭞
ᬅᬫᬶᬮᬗᬯᬵᬦᬶᬤᭀᬦ᭄ᬓᬸᬓᬳᬟᬂᬳᬦᬾᬓ᭄ᬬᬢᬸᬓᬭᬶᬂᬳᬯᬦ᭄ᬧᬟᬯᬦᬶ᭞
ᬦ᭄ᬤᬦᬶᬳᬮᬶᬯᬢ᭄ᬓ᭄ᬯᬦᭂᬗ᭄ᬕᬳᬮᬶᬯᬢ᭄ᬦᬶᬓᬾᬭ᭄ᬬᬓᬸᬢᭂᬳᭂᬃᬢᬬᬵᬫᬶᬲᬸᬫᬶᬲᬸᬄ᭞
ᬢᬦᬸᬪᬬᬢᬵᬓᬸᬤᬾᬦ᭄ᬬᬢᬓᬮᬓ᭄ᬯᬦᬮ᭄ᬬᬦᬶᬭᬶᬬᬵᬦᬳᬸᬃᬢᭂᬮᬸᬯᭂᬮᬲ᭄᭛

ᬦᬳᬦᬸᬚᬭᬶᬂᬩᬮᬵᬗᬸᬘᬧᬸᬘᬧ᭄ᬤᬸᬤᬹᬢᬗᬢᬸᬭᬹᬫᬓᭂᬕ᭄ᬫᬲᬳᬸᬭᬦ᭄᭞
ᬮᬯᬦᬶᬓᬧᬗ᭄ᬳᬯᬶᬦ᭄ᬬᬧᬟᬢᬦ᭄ᬳᬦᬵᬗ᭄ᬮᬶᬮᬶᬭᬧᬦ᭄ᬓᬗᬾᬮᬦᬟᬭᬢ᭄᭞
ᬢᭂᬳᭂᬭᬦᬯᭂᬗ᭄ᬬᬓᭂᬦ᭄ᬢᬸᬭᬸᬗᬢᬗ᭄ᬳᬶᬫᬗ᭄ᬳ᭄ᬯᬩᬶᬭᬶᬍᬢ᭄ᬦᬶᬓᬵᬲ᭄ᬭᬶᬗᬦᬶᬢᬶᬭ᭄᭞
ᬯᭂᬓᬲᬦᬢᬗ᭄ᬳ᭄ᬬᬤᬦ᭄ᬤᬦᬳᬸᬍᬲ᭄ᬳᬶᬟᭂᬧ᭄ᬦ᭄ᬬᬫᬓᭂᬘᬧ᭄ᬢᬶᬓᬶᬦ᭄ᬓᬧᬘᬶᬭᬶᬢ᭄᭛

ᬢᬶᬟᬓ᭄ᬟᬶᬓᭂᬢᬵᬳ᭄ᬯᬶ
᭛ᬓᬺᬢᬶ᭛᭝᭖᭟
00‐|0‐0|00‐|000|000|‐0‐|00̲ = ᭒᭐

ᬭᬳᬶᬦᬵᬯᬯᬲ᭄ᬧᬤᬧᬢᬶᬗ᭄ᬓᬳᬶᬓᬬᬸᬭᬶᬲᬭᬾᬦᬶᬓᬂᬕᭂᬕᭂᬭ᭄᭞
ᬧᬘᬓᬶᬗ᭄ᬓᬸᬓᬶᬂᬩᬓᬶᬓᬸᬓᬗ᭄ᬮᬯᬦᬶᬕᬕᬸᬗᬶᬧᬶᬗ᭄ᬕᬶᬭᬶᬂᬚᬸᬭᬂ᭞
ᬕᬸᬫᬭᬜ᭄ᬚᬗᬶᬂᬩᬜᬸᬲᬓᬾᬂᬧᬭᬸᬗᬗᬯᬭᬓᬸᬗ᭄ᬓᬗᬶᬂᬚᬸᬭᬂ᭞
ᬇᬭᬶᬓᬵᬦᬶᬦᬶᬳ᭄ᬬᬗᬯᬸᬗᬹᬤᬤᬓᬦᬶᬦᬢᬕᬶᬂᬳᬬᬫ᭄ᬳᬮᬲ᭄᭛

ᬦᬭᬦᬵᬣᬧᬸᬢ᭄ᬭᬯᬭᬲᬵᬫ᭄ᬩᬫᬰᬶᬮᬭᬶᬳᬋᬧ᭄ᬫᬳᬵᬬᬢᬶ᭞
ᬯᬶᬦᬭᬄᬲᬶᬭᬾᬂᬓᬭᬡᬬᬚ᭄ᬜᬦᬸᬮᬳᬦᬶᬗᬓᬷᬃᬢ᭄ᬢᬶᬭᬶᬂᬭᬡ᭞
ᬫ᭄ᬯᬗᬶᬓᬂᬧ᭄ᬭᬬᭀᬚᬦᬦᬶᬗᬩ᭄ᬭᬢᬫᬦᬸᬲᬸᬧᬫᬾᬢᬧᬵᬚᬭᬦ᭄᭞
ᬦᬶᬬᬢᬦ᭄ᬬᬢᬸᬗ᭄ᬕᬮᬶᬦᬸᬲᬶᬃᬳᬶᬯᬕᬶᬓᬫᬧᬮᬾᬦᬦᬶᬂᬳᬯᬦ᭄᭛

ᬭᬶᬢᭂᬮᬲ᭄ᬦᬶᬭᬵᬫᬸᬳᬸᬦᬸᬫᬗ᭄ᬓᬢᬮᬸᬫᬓᬸᬢᬶᬓᬂᬭᬣᬵᬕᭂᬮᬶᬲ᭄᭞
ᬧᬮᬧᬢ᭄ᬳᬜᬃᬓᬚᬯᬸᬳᬦ᭄ᬳᬯᬦᬶᬭᬲᬸᬫᬭᬾᬲᬓᬾᬂᬕᭂᬕᭂᬭ᭄᭞
ᬧᬕᬕᬦ᭄ᬓᬢᭀᬦ᭄ᬓᬓᭂᬮᬶᬭᬦ᭄ᬮᬶᬫᬸᬢᬯᬬᬗᬸᬮᬄᬦᬶᬓᬂᬧᬶᬲᬂ᭞
ᬯ᭄ᬯᬗᬫᬾᬢ᭄ᬕᬗᬦ᭄‌ᬍᬗᭂᬗᬩᬡ᭄ᬟᬸᬗᬗᬶᬤᬸᬗᬮᬗᭃᬮᬦᬵᬫᬘᭂᬄ᭛

ᬳᬭᬡᬦ᭄ᬓᬧᬗ᭄ᬕᬶᬳᬲᬯᬾᬫᬯᬶᬍᬢᬍᬲᬸᬰᬷᬃᬡ᭄ᬦᬭᬶᬂ‌ᬯᬦ᭞
ᬮᬸᬫᬮᬾᬲᬸᬟᬦ᭄ᬬᬫᬋᬓᬶᬂᬓᬮᬓᬲᭂᬓᬭᬓᬾᬢ᭄ᬮᬯᬦ᭄ᬓᬭᬸᬓ᭄᭞
ᬓᬸᬘᬸᬧᬶᬂᬲᭂᬓᬃ‌ᬍᬫᬳᬶᬲᭀᬭᬲᭂᬫᬸᬢᬚᬶᬢᬚᭂᬫ᭄ᬲᬶᬦᬸᬗ᭄ᬕᬓᭂᬦ᭄᭞
ᬓᬤᬶᬫᬸᬢ᭄ᬬᬳᬵᬭᬓᬲᬯᬸᬃᬢᬶᬢᬶᬲᬶᬳᭂᬩᬸᬦᬶᬢᬸᬗ᭄ᬢᬸᬗᬶᬂᬤᬸᬓᬸᬢ᭄᭛

ᬧᬢᬧᬦ᭄ᬳᬜᬃᬢᬭᬸᬓᬦᬶᬂᬓᬚᭂᬦᭂᬓᬦᬫᬕᬦ᭄ᬢᬓᭂᬦ᭄ᬮᬗᭃ᭞
ᬧᬸᬢᬸᬲᬶᬂᬓᬮᬗ᭄ᬯᬦᬗᬮᬶᬄᬪ᭄ᬭᬫᬭᬦᬶᬓᬭᬶᬲᬵᬭᬶᬦᬶᬂ‌ᬯᬸᬗᬹ᭞
ᬟᬢᭂᬗᬶᬂ‌ᬭᬶᬭᬶᬲ᭄ᬓᬤᬶᬲᬶᬦᬸᬗ᭄ᬲᬸᬗᬶᬕᬸᬬᬸᬦᬶᬲᭂᬓᬃᬦ᭄ᬬᬭᬶᬂᬦᬢᬭ᭄᭞
ᬅᬲᭂᬕᭂᬄᬓᬢᭀᬦ᭄ᬓᬸᬘᬸᬧᬶᬓᬂᬩᬓᬸᬗᬶᬭᬶᬓᬫᬗᬜ᭄ᬚᬮᬷᬂᬢᬫᬸᬬ᭄᭛

ᬳᬦᬩᬜ᭄ᬯᬶᬦᬸᬢ᭄ᬢᬫᬓᬧᬗ᭄ᬕᬶᬳᬧᭂᬦᭂᬤᬳᭂᬦᬶᬂᬲᬓᬾᬂ‌ᬯᬸᬓᬶᬭ᭄᭞
ᬧᬶᬦᬭᬦ᭄ᬧᬢᬷᬃᬣᬦᬶᬭᬲᬂᬲᬸᬚᬦᬢᬸᬯᬶᬮᬦᬵᬦᬘᬗ᭄ᬓ᭄ᬭᬫ᭞
ᬅᬟᬓᬾᬩᬜᬸᬦ᭄ᬬᬓᬳᬮᬶᬦ᭄ᬢᬗᬦᬯᬶᬍᬢᬶᬓᬂᬓᬢᬂᬓᬢᬂ᭞
ᬯᬢᬸᬮᬸᬗ᭄ᬓᬮᬸᬗ᭄ᬓᬭᬶᬧᭂᬮᬸᬓ᭄ᬦ᭄ᬬᬮᬕᬶᬫᬓᬧᬭᬦ᭄ᬢᬶᬦᬶᬂᬫᬗᭃ᭛

ᬲᬸᬫᬶᬭᬶᬃᬢᬶᬓᬂᬳᬗᬶᬦᬮᭀᬦ᭄ᬫᬓᬶᬦᬗᬶᬦᬓᬶᬘᬶᬢ᭄ᬢᬦᬶᬂᬫᬳᬲ᭄᭞
ᬅᬫᬸᬮᬸᬂᬫᬸᬮᬸᬂᬳᬺᬩᬸᬓᬭᬹᬫ᭄ᬪ᭄ᬭᬫᬭᬓᬤᬶᬢᭂᬓᬵᬧᬲᬃᬧᬲᬭ᭄᭞
ᬭᬸᬫᬭᬩ᭄ᬭᬭᬩ᭄ᬓᬤᬶᬧᬸᬧᬸᬃᬮᬸᬢᬸᬭᬦᬫᬭᬶᬕᬦ᭄ᬥᬦᬶᬂᬕᭂᬮᬸᬂ᭞
ᬲᬳᬚᬵᬫᬳᬵᬫᬶᬢᬸᬢᬸᬭᬶᬂ‌ᬭᬶᬫᬗᬮᬸᬮᬸᬢᬶᬭᬹᬫ᭄ᬭᬸᬫᬶᬂᬧᬶᬧᬶ᭛

ᬳᬦᬯᬦ᭄ᬯᬰᬸᬤ᭄ᬥᬲᬶᬧᬶᬭᬵᬫ᭄ᬬᬦᬶᬓᬚᬦᬧᬤᬵᬢᬶᬰᭀᬪᬶᬢ᭞
ᬭᬶᬗᬦᬃᬣᬦᬵᬫᬦᬶᬓᬶᬓᬧ᭄ᬭᬓᬰᬶᬢᬧᬭᬦᬶᬂ‌ᬯ᭄ᬯᬗᬗ᭄ᬮᭂᬗᭃᬂ᭞
ᬭᬶᬧᬲᬶᬃᬦ᭄ᬬᬧᬡ᭄ᬟᬦᬧᬸᬟᬓ᭄ᬲᬨᬮᬓᬸᬫᬲᬸᬢᬶᬂᬓᬭᬂᬮᬶᬫᬦ᭄᭞
ᬅᬥᬶᬓᬵᬭᬦᬶᬂᬓᬍᬗᭂᬗᬦ᭄ᬮᬶᬦᬬᬭᬦᬶᬗᬪᬵᬡ᭄ᬟᬪᬵᬱᬶᬢ᭛

ᬳᬸᬚᬸᬗᬶᬂᬓᬭᬂᬲᬸᬫᬶᬭᬗᬶᬂᬧᬲᬶᬲᬶᬳᬯᬦᬶᬗᬗ᭄ᬳᬸᬯᬸᬲ᭄ᬳᬸᬯᬸᬲ᭄᭞
ᬓᬤᬶᬓᬫ᭄ᬧᬶᬭᬂᬢᬶᬭᬶᬲᬦᬶᬂᬮᬸᬫᬭᬶᬲᬳᬜᬸᬢᬦ᭄ᬢᭂᬮᬲ᭄ᬳᬶᬮᬂ᭞
ᬮ᭄ᬯᬳᬶᬢᬷᬭᬢᬦ᭄ᬮᬸᬫᬭᬶᬲᬶᬂᬫᬸᬔᬫᬳᬶᬯᬕᬓᭂᬦ᭄ᬲᬸᬲᬸᬓ᭄ᬲᬸᬲᬸᬓ᭄᭞
ᬰᬯᬦᬶᬂᬫᬗᭃᬲᬳᬮᬭᬲ᭄ᬓᬸᬲᬸᬫᬯᭂᬓᬲᬶᬓᬵᬦᬸᬲᬸᬧ᭄ᬦᬸᬲᬸᬧ᭄᭛

ᬅᬦᭂᬟᭂᬓ᭄ᬧᬢᬶᬗ᭄ᬳᬮᬦᬶᬓᬂᬚᬮᬥᬶᬭᬶᬗᬦᭂᬓᬵᬓᬲᬂᬘᬭᬶᬓ᭄᭞
ᬢᬦᬧᬸᬚ᭄ᬬᬦᬚ᭄ᬬᬓᭂᬦᬶᬓᬂᬲᬭᬲᬶᬲᬳᬮᬯᬦ᭄ᬳᬸᬭᬂᬢᬦᬄ᭞
ᬭᬶᬗᬯᬃᬕ᭄ᬕᬭᬹᬫ᭄ᬦ᭄ᬬᬓᬭᬶᬓᬵᬢᬦᬲᭂᬕᭂᬳᬢᭂᬫᭂᬦ᭄ᬧᬦᬦ᭄ᬫᬢ᭞
ᬭᬶᬗᬳᬶᬫ᭄ᬬᬳᬶᬫ᭄ᬬᬦᬶᬓᬶᬮᬾᬦ᭄ᬓᬯᬶᬧᬟᬫᬧᬲᬸᬗ᭄ᬲᬸᬗᬦ᭄ᬳᬜᬂ᭛

ᬓᬢᭂᬓᬵᬦᬭᬵᬫ᭄ᬬᬭᬶᬗᬜᬃᬧᬮᬩᬸᬳᬦᬮᬗᭃᬢᬶᬦᬶᬗ᭄ᬳᬮᬦ᭄᭞
ᬭᬶᬧᭂᬓᭂᬦ᭄ᬬᬓᬫ᭄ᬩᬳᬲᬭᬶᬓ᭄ᬭᬘᬦᬦᬶᬧᬚᬚᬃᬦ᭄ᬬᬮᬾᬦ᭄ᬢᭂᬧᬲ᭄᭞
ᬯᬭᬸᬕᬵᬭᬸᬳᬸᬃᬧᬗᬸᬗᬗᬜ᭄ᬚᬶᬦᬫᬦᬶᬓᬦᬶᬮᬸᬗ᭄ᬕᬳᬶᬂᬕᬟᬸᬂ᭞
ᬧᬫᬮᬦ᭄ᬢᭂᬦᬦ᭄ᬬᬓᬋᬗᭃᬲ᭄ᬯᬭᬦᬶᬧᬮᬸᬦᬶᬓᬵᬗᬶᬭᬶᬂᬓᬶᬤᬸᬂ᭛

ᬓᬳᬢᬸᬃᬫᬦᬶᬲ᭄ᬧᭂᬓᭂᬦᬶᬓᬵᬢᬶᬰᬬᬲᬸᬔᬟᬢᭂᬂ‌ᬦᬺᬧᬵᬢ᭄ᬫᬚ᭞
ᬅᬢᬶᬳᬂᬢᬶᬳᬂᬢᬭᬶᬫᬢᬾᬓᬶᬗᬫᬮᬶᬚᬮᬸᬮᬸᬢ᭄ᬧᬟᬵᬳᬚᭃᬂ᭞
ᬅᬫᬸᬭᬄᬮᬶᬭᬶᬂᬦ᭄ᬬᬢᬶᬦᬯᬵᬓᭂᬦᬶᬓᬭᬶᬳᬮᬶᬯᬢ᭄‌ᬦᬺᬧᬵᬢ᭄ᬫᬚ᭞
ᬇᬭᬶᬓᬵᬦ᭄ᬓᬢᭀᬦ᭄ᬓᬸᬧᬓᬸᬧᬂᬦ᭄ᬬᬲᬳᬚᬚᬲᬚᭃᬂᬦ᭄ᬬᬧᬶᬦ᭄ᬢᬦᭂᬦ᭄᭛

ᬫᬲᬸᬳᬸᬦ᭄ᬲᬸᬳᬸᬦ᭄ᬲᭂᬓᬭᬶᬓᬂᬧᬭᬯᬦᬚᬚᬓᬹᬂᬦ᭄ᬬᬓᬗ᭄ᬮᬶᬳᬦ᭄᭞
ᬫᬯᬤᬾᬳᬬᬸᬦ᭄ᬬᬭᬶᬳᬋᬧ᭄ᬦ᭄ᬬᬳᬜᬗᭂᬦᬶᬭᬲᬂ‌ᬦᬺᬧᬵᬢ᭄ᬫᬚ᭞
ᬫ᭄ᬯᬗᬧᬗ᭄ᬓ᭄ᬯᬧᬗ᭄ᬓ᭄ᬯᬦᬢᭂᬗᬄᬦ᭄ᬬᬫᬗᬸᬲᬶᬭᬢᭂᬯᬲ᭄ᬓᬭᬵᬲᬶᬓᬦ᭄᭞
ᬮᬮᬸᬓᬵᬲᬶᬳᬦ᭄ᬬᬢᬸᬦᬓᬹᬂᬦ᭄ᬬᬫᬦᬟᬳᬲᬶᬳᬾᬂᬓᬸᬭᬂ‌ᬯᭂᬮᬲ᭄᭛

ᬳᬮᬶᬯᬢ᭄ᬦᬶᬭᬾᬭᬶᬓᬗᬦᬃᬣᬧᬶᬭᬧᬶᬭᬓᬤᭀᬄᬦᬶᬭᬦ᭄ᬳᬸᬯᬸᬲ᭄᭞
ᬅᬗᬯᬶᬦ᭄ᬥ᭄ᬬᬧᬃᬯ᭄ᬯᬢᬭᬶᬧᬵᬃᬰ᭄ᬰ᭄ᬯᬦᬶᬓᬳᬯᬦᬶᬭᬵᬫᬸᬭᬂᬫᬸᬭᬂ᭞
ᬫᬶᬮᬸᬤᬸᬳ᭄ᬔᬩᬸᬤ᭄ᬥᬶᬦᬶᬭᬤᬾᬦᬶᬕᬢᬭᬲᬦᬶᬓᬵᬦ᭄ᬓᬸᬭᬂᬢᬳᭂᬦ᭄᭞
ᬓᬤᬶᬫᬾᬮᬶᬓᬾᬓᬶᬭᬶᬗᬧᬦ᭄ᬲᬶᬭᬫᬸᬮᬢᬶᬢᭂᬕᬮ᭄ᬦᬶᬓᬵᬧᬟᬂ᭛

ᬧᬓᬸᬮᬦ᭄ᬓᬸᬮᬦ᭄ᬧᬲᬦᬓᬦ᭄ᬓᬮᬸᬤᬦᬶᬓᬲᬫᬵᬗ᭄ᬳᬧᬶᬢ᭄ᬭᬭᬲ᭄᭞
ᬭ᭄ᬯᬶᬲᬶᬲᬶᬃᬧᬶᬮᬂᬭᬸᬓᭂᬫᬗᬧ᭄ᬮᬸᬫᬭᬸᬮᬭᬸᬲᭂᬯᭃᬦ᭄ᬬᬭᬶᬂᬲᬧᬵᬂ᭞
ᬓᬲᬶᬦᬾᬍᬯᬲ᭄ᬓᬧᬦᬲᬦ᭄ᬢᭂᬮᬲᬓᬸᬦᬶᬗᬶᬲᬡ᭄ᬟᬶᬗᬶᬂᬳᬯᬦ᭄᭞
ᬅᬗᬮᬲ᭄ᬫᬦᬶᬲ᭄ᬕᬸᬮᬕᬸᬫᬦ᭄ᬢᬸᬗᬶᬓᬢᬶᬦᭂᬫᬸᬦᬶᬂᬫᬳᬲ᭄ᬫᬗᭃ᭛

ᬮᬸᬫᬮᬬ᭄ᬮᬮᬬ᭄‌ᬕᬮᬶᬗᬶᬓᬵᬦ᭄ᬯᬫᬲᬸᬮᬸᬭᬗᬬᬸᬄᬢᬳᭂᬦ᭄ᬭᬕᬲ᭄᭞
ᬯ᭄ᬭᬸᬳᬢᬗ᭄ᬓᬶᬮᬶᬂ‌ᬍᬩᬓᬶᬓᬂᬫᬢᬫᬢᬓᬸᬮᬸᬫᬵᬗᬸᬗᬂᬢᬯᬂ᭞
ᬓᬮᬯᬦ᭄ᬕᬟᬸᬂᬦ᭄ᬬᬲᬸᬫᭂᬓᬃᬫᭂᬓᬭᬶᬓᬓᬤᬶᬧᬳ᭄ᬬᬲᬶᬂᬫᬗᭃ᭞
ᬉᬫᬳᬶᬂᬫᬪᬡ᭄ᬟᬕᬶᬡᬧᬡ᭄ᬟᬦᬶᬓᬭᬶᬩᬘᬶᬗᬄᬦ᭄ᬬᬲᭃᬓ᭄ᬧᬘᭂᬄ᭛

ᬮᬸᬫᬭᬶᬲ᭄ᬫᬸᬯᬄ‌ᬦᬺᬧᬲᬸᬢᬾᬳᬬᬸᬦᬦᬶᬭᬭᬶᬫᬥ᭄ᬬᬦᬶᬂᬢᭂᬕᬮ᭄᭞
ᬋᬫᭂᬗᬗ᭄ᬤᬤᬓ᭄ᬢ᭄ᬭᬸᬳᬯᭂᬮᬲ᭄‌ᬭᬶᬕᬢᬶᬦᬶᬭᬦᬗᭃᬮᬓᭂᬦ᭄ᬧᬦᬲ᭄᭞
ᬧᬯᬦᬵᬗᬶᬭᬶᬂᬫᬶᬭᬶᬭᬮᭀᬦ᭄ᬫᬗᬢᭂᬭᬓᭂᬦᬶᬲᬂ‌ᬦᬺᬧᬵᬢ᭄ᬫᬚ᭞
ᬕᭂᬋᬳᬗ᭄ᬳᬶᬗᭃᬢᬶᬗᭂᬢᬶᬭᬶᬂᬳᬯᬦᬶᬓᬤᬸᬕᬕᬦ᭄ᬢᬶᬭᬶᬂᬢᭂᬕᬮ᭄᭛

ᬕᬸᬦᬸᬗᭀᬚᬬᬦ᭄‌ᬯᬳᬸᬓᬢᭀᬦᬯᬸᬓᬯᬸᬓᬗᬯᬸᬃᬲᬓᬾᬗᬤᭀᬄ᭞
ᬓᬤᬶᬓᬳ᭄ᬬᬗᬦ᭄ᬧᬗᬮᬸᬲᬦ᭄ᬳ᭄ᬬᬗᬢᬦᬸᬓᬮᬗᭃᬦ᭄ᬬᬢᬦ᭄ᬲᬶᬧᬶ᭞
ᬅᬭᬸᬳᬸᬃ‌ᬍᬬᭂᬧ᭄‌ᬮ᭄ᬯᬶᬭᬶᬮᬗᬶᬂᬚᬮᬥᬭᬭᬶᬗᬦᬹᬢᬓᭂᬦ᭄ᬮᬗᭃ᭞
ᬧᬭᬦᬶᬂᬮᬶᬫᬸᬢ᭄ᬕᬢᬶᬦᬶᬓᬵᬧᬢᬶᬢᬶᬲᬦᬶᬗᭂᬩᬸᬦ᭄ᬲᬓᬾᬂᬢᬯᬂ᭛

ᬳᬶᬭᬶᬗᬶᬂᬮᬗᬶᬢ᭄ᬧᬶᬮᬶᬧᬶᬮᬶᬄᬮᬮᬬᬦᬶᬭᬪᬝᬵᬭᬫᬦ᭄ᬫᬣ᭞
ᬫᬢᬸᬮᬶᬲ᭄ᬮᬗᭃᬦᬶᬚᬮᬤᬦ᭄ᬬᬯᬶᬦᭂᬢᬸᬯᭂᬢᬸᬦᬶᬂᬲᬫᬷᬭᬡ᭞
ᬇᬭᬸᬳᬸᬃᬦ᭄ᬬᬢᬾᬚᬫᬯᭂᬦᭂᬲ᭄ᬓᬶᬦᭂᬜᬭᬓᭂᬦᬶᬧᭀᬮᬳᬶᬂᬓᬶᬮᬢ᭄᭞
ᬯᬸᬓᬶᬭᭀᬚᬬᬦ᭄ᬓᬮᬶᬫᬸᬢᬦ᭄‌ᬍᬬᭂᬧᬲᭂᬫᬸᬢᬸᬮᬶᬲ᭄ᬳᬜᬃᬮᬸᬢᬸᬭ᭄᭛

ᬅᬦᬸᬮᬸᬬ᭄ᬮᬭᬶᬦᬺᬧᬢᬶᬧᬸᬢ᭄ᬭᬲᬶᬭᬯᬳᬸᬲᬸᬫᭂᬗ᭄ᬓᬭᬶᬂ‌ᬯᬸᬓᬶᬭ᭄᭞
ᬓᬳᬶᬭᬶᬂᬳᬶᬭᬶᬂᬮᬭᬶᬦᬶᬓᬂᬭᬣᬭᬶᬳᬶᬭᬶᬗᬦᬶᬂᬕᭂᬕᭂᬃᬕᭂᬕᭂᬭ᭄᭞
ᬇᬭᬶᬓᬂᬚᬸᬭᬂᬳᬦᬢᬯᬸᬗ᭄ᬓᬸᬓᬓᬭᬫᬲᬫᬗ᭄ᬓᬸᬓᬶᬂᬰᬶᬮᬵ᭞
ᬓᬤᬶᬢᬶᬗ᭄ᬓᬳᬶᬂᬲᬸᬲᬸᬳᬦᬾᬂ‌ᬯᬢᬸᬫᬗᬭᬶᬗᬭᬶᬂᬲᬓᬾᬂᬩᬜᬸ᭛

ᬅᬮᬶᬯᬢ᭄‌ᬦᬺᬧᬵᬢ᭄ᬫᬚᬭᬶᬗᭀᬚᬬᬦᬮᬭᬶᬲᬶᬓᬂᬭᬣᬵᬕᬾᬮᬶᬲ᭄᭞
ᬅᬦᬶᬭᬂ‌ᬭᬶᬬᬵᬢ᭄ᬭᬕᬶᬭᬶᬭᬷᬫ᭄ᬩᬗᬶᬓᬳᬯᬦᬶᬭᬵᬫᬸᬭᬂᬫᬸᬭᬂ᭞
ᬅᬕᭂᬮᬃᬢᬶᬓᬂ‌ᬯᬺᬱᬪᬳᬶᬦ᭄ᬯᬦᬶᬭᬶᬬᬫᬤᬸᬮᬸᬃᬬᬣᬵᬲᬸᬔ᭞
ᬢᬦᬯᭂᬤ᭄ᬬᬦᭀᬦ᭄ᬕᬚᬢᬸᬭᬗ᭄ᬕᬭᬣᬧᬟᬮᬸᬫᬓ᭄ᬯᬭᬫ᭄ᬧᬓᬦ᭄᭛

ᬮ᭄ᬯᬳᬳᭃᬢᬦᬫ᭄ᬩᬓ᭄ᬓᬋᬗᭃᬲ᭄ᬯᬭᬕᬗᬭᬶᬦᬶᬓᬂᬲᬭᬲ᭄ᬯᬢᬷ᭞
ᬓᭂᬦᬰᬵᬧᬭᬓ᭄ᬯᬓᬭᬡᬦ᭄ᬬᬦᬶᬦᭂᬦᬳᬓᭂᬦᬶᬂᬢᭂᬕᬮ᭄ᬫᬭᬹ᭞
ᬓᬯᭂᬮᬲ᭄ᬳᬋᬧ᭄ᬢᬳᭂᬦᬶᬓᬾᬂᬢᭂᬧᬶᬲᬦᬲᬶᬦᬶᬮᭀᬢ᭄ᬳᬶᬩᭂᬓ᭄‌ᬍᬩᬹ᭞
ᬓᬲᬶᬳᬦ᭄ᬢᬦᬲ᭄ᬫᬶᬳᬦᬫᬗ᭄ᬭᬕᬲᬶᬍᬗᭂᬗᬗᬦ᭄ᬢ᭄ᬬᬓᭂᬦ᭄ᬚᬯᬸᬄ᭛

ᬅᬯᬶᬯᬵᬓ᭄ᬱᬶᬢᬾᬓᬦᬮᬯᬲ᭄‌ᬦᬺᬧᬢᬦᬬᬮᬸᬫᬫ᭄ᬧᬳᬶᬂᬳᭂᬦᬸ᭞
ᬟᬢᭂᬗᬶᬂᬳᬶᬫᬵᬤ᭄ᬭᬶᬲᬶᬭᬦᬃᬚ᭄ᬚᬫᬸᬮᬢᬶᬍᬗᭂᬗᬶᬂ‌ᬯᬦᬵᬦ᭄ᬢᬭ᭞
ᬧᬢᬧᬦ᭄ᬓᬢᬶᬗ᭄ᬕᬮᬮᬯᬲ᭄ᬓᬩᬸᬬᬸᬢᬦᬶᬓᬲᬡ᭄ᬟᬶᬗᬶᬂᬳᬯᬦ᭄᭞
ᬅᬯᬶᬭᬂᬓᬢᭀᬦᬦᬶᬓᬗᬃᬘ᭄ᬘᬓᬚᭂᬦᭂᬓᬦᬮᬶᬡ᭄ᬟᬸᬗᬦ᭄ᬢᬳᭂᬦ᭄᭛

ᬢᬶᬟᬓ᭄ᬟᬷᬓᭂᬢᬵᬳ᭄ᬯᬶ
᭛ᬯᬶᬓᬺᬢᬶ᭛᭝᭗᭟
‐00|‐0‐|000|‐00|000|0‐0|‐00|00̲ = ᭒᭓

ᬭᬵᬫ᭄ᬬᬧᬦᬸᬗ᭄ᬲᬸᬗᬶᬂᬳᬶᬫᬕᬶᬭᬷᬦᬺᬧᬢᬶᬲᬸᬢᬧᬟᬵᬕᬯᬾᬧᬭᬳᬶᬢ᭞
ᬢᬸᬫ᭄ᬧ᭄ᬬᬢᬓᬶᬂᬳᭂᬦᬹᬬᬰᬲᬚᬶᬦ᭄ᬬᬲᬳᬩᬜᬸᬢᬶᬦᬸᬦ᭄ᬢᬸᬦᬶᬂᬧᭂᬢᬸᬗᬳᭀ᭞
ᬮᬾᬦᬶᬓᬦᬂᬳᬲᭃᬫᬲᭂᬫᬦᬾᬓᬓᬳᬢᬸᬭᬶᬓᬲᬾᬲᬶᬦᬶᬂᬳᬮᬲᬮᬲ᭄᭞
ᬢᬸᬱ᭄ᬝᬲᬗᬵᬃᬬ᭄ᬬᬤᬾᬦ᭄ᬬᬓᬢᭂᬓᬦ᭄ᬢᭂᬓᬦᬶᬭᬫᬕᬶᬭᬂᬕᬶᬭᬂᬳᬢᬶᬦᬶᬭ᭛

ᬗ᭄ᬳᬾᬮᬶᬭᬲᬂᬦᬭᬾᬦ᭄ᬤ᭄ᬭᬲᬸᬢᬫᬵᬭᬶᬲᬶᬭᬲᬶᬦᬶᬭᬶᬭᬶᬂᬲᬫᬷᬭᬡᬫᬶᬭᬶᬭ᭄᭞
ᬫᬗ᭄ᬓᬢᬢᬹᬢ᭄ᬳᬶᬭᬶᬂᬳᬶᬭᬶᬗᬦᬶᬂᬕᬶᬭᬶᬯᬦᬲᬶᬭᬮᬵᬮᬦᬵᬮᬍᬳᬮᭀᬦ᭄᭞
ᬣᬵᬦᬶᬯᬶᬰᬷᬃᬡ᭄ᬦᬤᬾᬦᬶᬳᬮᬦᬶᬂᬦᬭᬓᬩᬮᬢᬶᬦᭀᬦᬶᬭᬂ‌ᬦᬺᬧᬲᬸᬢ᭞
ᬯᬵᬳᬸᬭᬶᬦᬫ᭄ᬩᬸᬭᬫ᭄ᬩᬸᬯᬭᬸᬕᬦ᭄ᬬᬧᬭᬧᬭᬦᬶᬢᬶᬗ᭄ᬳᬮᬶᬂᬳᬸᬫᬮᬶᬯᬢ᭄᭛

ᬇᬫ᭄ᬩᬗᬶᬓᬂᬳᬶᬫᬵᬘᬮᬓᬶᬤᬸᬮ᭄‌ᬬᬢᬧᬶᬦᬭᬦᬶᬲᬂᬦᬭᬾᬦ᭄ᬤ᭄ᬭᬢᬦᬬ᭞
ᬫᭀᬖᬟᬢᭂᬂᬢᬶᬓᬂ‌ᬯᭂᬗᬶᬲᬫᬦ᭄ᬢᬭᬲᬸᬫᬧᬸᬢᬶᬓᬂᬧᭂᬢᭂᬂᬲᬳᬮᬶᬫᬸᬢ᭄᭞
ᬢᭀᬯᬶᬦᬶᬓᬂ‌ᬯᬸᬮᬦ᭄ᬓᬢᬯᭂᬗᬦ᭄‌ᬦ᭄ᬧᬗᬭᬸᬳᬸᬭᬢᬯᭂᬂᬖᬦᬵᬢᬭᬢᬬᬦ᭄᭞
ᬤᭀᬓ᭄ᬫᬸᬦᬶᬮᬾᬦ᭄ᬓᭂᬩᭂᬢ᭄ᬓᭂᬩᭂᬢᬕᬦ᭄ᬢᬶᬧᬯᬸᬭᬳᬦᬶᬤᬭ᭄ᬬᬲᬶᬂᬓᭂᬧᬸᬳᬕᭃᬂ᭛

ᬫᬗ᭄ᬓᬶᬦᬋᬲ᭄ᬢᬦᭀᬭᬫᬳᬯᬦ᭄ᬳᬦᬦᬶᬳᬯᬦᬶᬮᬫ᭄ᬩᬸᬗᬶᬂ‌ᬯᬸᬓᬶᬭᬶᬓᬵ᭞
ᬰᬹᬦ᭄ᬬᬲᬧᬗ᭄ᬳᬟᬂᬳᬟᬗᬦᬶᬂᬫᬘᬦᬗᬮᬶᬗᬮᬶᬂᬓᬶᬤᬂᬳᬸᬫᬮᬶᬯᬢ᭄᭞
ᬲᬃᬧ᭄ᬧᬦᬶᬓᬵᬳᬗᭃᬢᬗᭂᬢᬮᬶᬡ᭄ᬟᬸᬗᬦᬦᬶᬮᬸᬓᬶᬲᬮ᭄ᬯᬗᬶᬂ‌ᬯᬢᬸᬲᬸᬫᭀᬂ᭞
ᬤᬃᬧ᭄ᬧᬓᬯᭂᬲ᭄ᬓᭂᬦᬲ᭄ᬦ᭄ᬬᬩᬶᬦᬸᬭᬹᬓᬸᬫᭂᬢᭂᬭᬦᬸᬲᬸᬧᬶᬂᬲᬸᬓᭂᬢ᭄ᬓᬩᬭᬲᬢ᭄᭛

ᬭᬶᬂᬢᬮᬸᬦᬦ᭄ᬧᬭᬦ᭄ᬧᬭᬦᬶᬓᬂ‌ᬯ᭄ᬯᬗᬩᬸᬭᬸᬳᬸᬦᬦᬸᬫ᭄ᬧᬸᬭᬶᬂᬧᬢᬍᬲᬦ᭄᭞
ᬳᭂᬦ᭄ᬢᬶᬯᬶᬦᬶᬄᬦᬶᬓᬂᬲᬯᬳᬲᬢ᭄‌ᬫ᭄ᬯᬗᬮᬗᬮᬗᬶᬲᭀᬃᬢᬶᬦᬸᬦ᭄ᬯᬦᬭᬤᬶᬦ᭄᭞
ᬢᬦ᭄ᬧᬗᬸᬘᬧ᭄ᬢᭂᬕᭂᬕ᭄ᬧᬶᬢᬓᬸᬢᬶᬂᬚᬯᬭᬸᬫᭂᬧᬳᬦᬾᬂᬲᬸᬓᭂᬢ᭄ᬧᬟᬓᬸᬫᭃᬮ᭄᭞
ᬗ᭄ᬳᬶᬂᬓᬸᬓᬸᬮᬦ᭄ᬢᬢᬶᬂᬫᬸᬦᬶᬢᬶᬢᬶᬃᬫᬓᬸᬧᬶᬓᬲᬳᬸᬭᬦ᭄‌ᬦ᭄ᬤᬢᬦ᭄ᬳᬦᬢᭂᬓᬵ᭛

ᬥᬃᬫ᭄ᬫᬳᬶᬮᬂᬢᭂᬮᬲ᭄ᬓᬟᭂᬟᭂᬢᬦ᭄ᬓᬩᬸᬩᬓᬶᬮᬮᬬᬦ᭄ᬬᬢᬦ᭄ᬓᬳᬸᬦᬶᬗ᭞
ᬫᬸᬓ᭄ᬱᬮᬗᭃᬮᬗᭃᬦᬶᬧᬲᬪᬦ᭄ᬬᬧᬶᬮᬶᬳᬸᬫᬸᬮᬶᬳᬶᬂᬲᬸᬭᬾᬦ᭄ᬤ᭄ᬭᬪᬯᬦ᭞
ᬘᬡ᭄ᬟᬶᬮᬶᬦᬾᬧᬩᬚ᭄ᬭᬧᬭᬶᬰᬸᬤ᭄ᬥᬓᬤᬶᬳᬜᬭᬸᬫᬦ᭄ᬢᬸᬓᬾᬂᬰᬶᬯᬧᬤ᭞
ᬓᬶᬜ᭄ᬚᭂᬗᬶᬓᬵᬢᬗᬶᬲ᭄ᬢᬗᬶᬲᬦᬶᬂ‌ᬯᬭᬶᬗᬶᬦᬮᬭᬓᬵᬭᬶᬤᬾᬦᬶᬗᬮᬗᭃ᭛

ᬢᬦ᭄ᬳᬦᬓᬧ᭄ᬯᬧᬓ᭄ᬱᬳᬬᬸᬭᬶᬂᬚᬕᬢᬶᬧᬦᬧᬸᬢᬶᬂᬢᬫᬄᬫᬗᬯᬰ᭞
ᬢᬦ᭄ᬓᬩᭂᬦᭂᬃᬧ᭄ᬭᬤᬾᬰᬦᬶᬓᬤᬾᬦ᭄ᬬᬯᬸᬭᬯᬸᬭᬶᬓᬧᬶᬡ᭄ᬟᬤᬸᬱ᭄ᬝᬲᬕᬯᬾ᭞
ᬫᬵᬃᬕ᭄ᬕᬤᬸᬤᬹᬢᬶᬦᬹᬢ᭄‌ᬦ᭄ᬤᬳᬶᬫᭂᬦᬾᬦ᭄ᬬᬢᬦᬶᬗᬧᬤᬶᬦᭀᬳᬦᬶᬂ‌ᬯ᭄ᬯᬗᬲᬫᬸᬦ᭄᭞
ᬮ᭄ᬯᬶᬃᬓᬮᬰᬵᬯᬯᬦ᭄ᬲᬲᬳᬩᬶᬂ‌ᬯᭂᬗᬶᬓᬤᬶᬫᬦᬳᬶᬂᬤᬸᬭᬵᬢ᭄ᬫᬓᬚᬸᬕᬸᬮ᭄᭛

ᬲᬂ‌ᬦᬺᬧᬧᬸᬢ᭄ᬭᬬᬢ᭄ᬦᬲᬶᬭᬤᬾᬦᬶᬧᬫᬶᬟᭂᬗᭂᬭᬶᬭᬾᬂᬦᬶᬰᬵᬘᬭᬩᬮ᭞
ᬚᬕ᭄ᬭᬢᬭᬵᬢᬶᬳᬂᬮᬭᬲᬶᬓᬂᬩᬮᬢᭂᬮᬲᬧᬲᬂᬭᬣᬦ᭄ᬬᬢᬶᬦᬶᬢᬄ᭞
ᬢᬦ᭄‌ᬤ᭄ᬯᬟᬢᭂᬂᬢᬶᬓᬵᬗᬲᬸᬭᬓᬵᬢᬭᬫᬗᬫᬳᬫᬄᬮᬦᬵᬦ᭄ᬧᬯᬸᬭᬳᬦ᭄᭞
ᬫᬗ᭄ᬮᬬᬗᬶᬂᬦᬪᬲ᭄ᬢᬮᬯᬦᬾᬄᬫᬲᬳᬸᬭᬦᬗᬸᬳᬸᬄᬫᬧᬂᬓᬤᬶᬕᭂᬮᬧ᭄᭛

ᬓᬳ᭄ᬬᬸᬦᬶᬓᬵᬗᬺᬯᭂᬓᬺᬯᭂᬓᬲᬶᬂᬓᬢᭂᬫᬸᬬᬢᬯᬦᭂᬦ᭄‌ᬬᬧᬢ᭄ᬬᬦᬓᬸᬦᭂᬂ᭞
ᬓᬕ᭄ᬬᬢᬸᬫᬸᬦ᭄ᬤᬸᬭᬯ᭄ᬭᬶᬭᬸᬫᭂᬗᭃᬳ᭄ᬭᬶᬓᬶᬓᬸᬤᬦᬭᬦᬵᬣᬧᬸᬢ᭄ᬭᬓᬤᬸᬦᬸᬂ᭞
ᬲᬗ᭄ᬰᬬᬓᬧ᭄ᬯᬬᬵᬦᬳᬦᬳᬵᬧᬭᬦᬶᬓᬶᬳᭂᬦᬲᬫ᭄ᬪᬯᬂᬓᬸᬤᬫᬸᬦᬶ᭞
ᬮᬶᬂᬦ᭄ᬬᬯᬦᬾᬄᬤᬸᬤᬹᬬᬓᬸᬤᬦᬶᬂ‌ᬯᬶᬓᬸᬯᬶᬓᬸᬫᬓᬸᬤᬩ᭄ᬯᬢᬾᬗ᭄ᬕᬮᬦᬲᬭ᭄᭛

ᬢᬃᬓ᭄ᬓᬦᬶᬓᬂ‌ᬯᬦᬾᬄ‌ᬭᬶᬬᬢᬸᬭᬗ᭄ᬕᬦᬶᬗᬩᬸᬭᬸᬓᬢᬶᬗ᭄ᬕᬮᬶᬂᬮᬕᬶᬮᬕᬶ᭞
ᬬᬦ᭄ᬢᬦᬶᬓᬂ‌ᬯᬶᬓᬸᬧ᭄ᬯᬬᬘᬸᬫᬗ᭄ᬓᬳᬓᬸᬤᬮᬸᬫᬕᬵᬮᬯᬦ᭄ᬓᬶᬢᬓᬸᬦᭂᬂ᭞
ᬫᭀᬚᬭᬶᬓᬂ‌ᬯᬦᬾᬄᬕᬸᬫᬕᬧᬶᬂᬳᬶᬟᭂᬧᬶᬗᭂᬢᬶᬗᭂᬢᭂᬦ᭄ᬓᬮᬷᬗᬦᬶᬓᬳᭂᬦ᭄᭞
ᬲᬸᬕ᭄ᬬᬦᬸᬧᬵᬬᬦᬶᬂ‌ᬯᬶᬓᬸᬫᬫᬾᬢᬰᬭᬡᬦᬶᬓᬰᬹᬭᬲᬵᬭᬭᬶᬗᬬᬸᬦ᭄᭛

ᬳᬬ᭄ᬯᬢᬢᬦ᭄ᬧ᭄ᬭᬬᬢ᭄ᬦᬳᬚᬤᬾᬦ᭄ᬢᬚᬟᬚᬟᬭᬶᬤᭀᬦᬶᬲᬂᬧᬭᬋᬱᬶ᭞
ᬯᬶᬱ᭄ᬝᬶᬢᭂᬫᭂᬦ᭄ᬢᬶᬓᬂ‌ᬯᬶᬓᬸᬫᬸᬲᬸᬄ‌ᬯᬶᬓᬸᬯᬶᬳᬶᬓᬦᬶᬲᬦ᭄ᬥᬶᬦᬶᬂᬓᬶᬭᬓᬶᬭ᭞
ᬗ᭄ᬯᬂᬢᬸᬦᬰᬵᬲ᭄ᬢ᭄ᬭᬓᬾᬯᬮᬯᬕᬮ᭄ᬯᬕᬮᬕᬸᬮᬕᬸᬮᬾᬗ᭄ᬕᬮᬫ᭄ᬩᭂᬓᬕᬮᬓ᭄᭞
ᬢᬦ᭄ᬓᬤᬶᬲᬂ‌ᬯᬶᬓᬸᬯ᭄ᬭᬸᬳᬶᬭᬸᬲᬶᬢ᭄ᬢᬸᬢᬸᬓᬶᬓᬳᬸᬫᭂᬦᭂᬂᬳᬢᬶᬦ᭄ᬬᬓᬸᬝᬶᬮ᭛

ᬲᬹᬓ᭄ᬱ᭄ᬫᬭᬶᬤᭀᬦᬶᬓᬂ‌ᬯᬶᬓᬸᬫᬦᬷᬢᬶᬬᬦᬶᬦᬸᬧᬓᬭᬵᬍᬫᭂᬄᬫᬫᬍᬲ᭞
ᬦ᭄ᬤᬦ᭄ᬳᬦᬓᬧ᭄ᬯᬤᬾᬦᬶᬓᬫᬫᬾᬢᬍᬓᬲᬦᬦᬶᬓᬂᬲᭂᬟᭂᬂᬫᬭᬶᬪᬯ᭞
ᬤᬵᬬᬓᬰᬓ᭄ᬢᬶᬭᬓ᭄ᬯᬯᬶᬦᬭᬄᬦ᭄ᬬᬫᬯᭂᬮᬲᬶᬓᬤᬵᬬᬓᬦ᭄ᬬᬫᬢᬸᬮᬸᬂ᭞
ᬢᭀᬄᬦᬶᬬᬢᬦ᭄ᬬᬫᬗ᭄ᬓᬦᬫᬢᬂᬦ᭄ᬬᬧᬭᬦᬶᬓᬶᬳᬜᬃᬟᬢᭂᬂᬤᬸᬤᬸᬤᬸᬤᬹ᭛

‌ᬑᬫ᭄‌ᬢᬸᬳᬸᬮᬶᬗ᭄ᬢᬧᬵᬫᬦᬓᬸᬗᬹᬦᬶᬯᬶᬦᬭᬳᬶᬗᬦᭀᬦ᭄ᬭᬣᬵᬤᬸᬮᬸᬤᬸᬮᬸᬭ᭄᭞
ᬯ᭄ᬯᬂᬧᬟᬯᬷᬭᬬᭀᬥᬬᬯᬶᬘᬓ᭄ᬱᬡᬮᬶᬢᬸᬳᬬᬸᬭᬓ᭄ᬯᬫᬳ᭄ᬬᬲᬲᬶᬕ᭞
ᬩ᭄ᬬᬓ᭄ᬢᬢᬶᬓᬵᬬᬤᬵᬬᬓᬦᬶᬓᬂ‌ᬯᬶᬓᬸᬧᬭᬯᬰᬓᬳ᭄ᬬᬗᬦ᭄‌ᬬᬭᬶᬦᬸᬭᬄ᭞
ᬤᬸᬃᬚᬦᬲᬂ‌ᬯᬢᭂᬓ᭄ᬋᬱᬶᬗᬭᬦ᭄ᬬᬫᬳᬋᬧᬶᬳᬮᬦ᭄ᬢᬤᬸᬃᬬ᭄ᬬᬰᬯᬶᬓᬸ᭛

ᬦ᭄ᬤᬄᬫᬧᬢᬂᬳᬸᬮᬶᬄᬩᬧᬭᬭᬾᬮᬶᬗᬶᬓᬳᬦᬢᬬᬵᬯᬺᬕᬲ᭄‌ᬯᬭᬶᬗᬸᬢᭂᬦ᭄᭞
ᬤᭀᬄᬬᬢᬶᬓᬸᬦ᭄ᬓᬶᬢᬦ᭄ᬧᬫᬶᬢᬳᬵᬯᭂᬤᬶᬯᭂᬤᬶᬓᬶᬢᬢᬦ᭄ᬫᬸᬯᬄᬫᬶᬮᬸᬫᬶᬮᬸ᭞
ᬤᬾᬦ᭄ᬬᬧᬭᬦ᭄ᬓᬯᭂᬤ᭄ᬬᬦᬭᬶᬓᬶᬂᬫᬸᬲᬸᬳᬓᬸᬮᬯᬦᬦ᭄ᬬᬫᭀᬦ᭄ᬳ᭄ᬬᬗᬢᬸᬯᬶ᭞
ᬬᬦ᭄ᬢᬓᬸᬢᬂᬲᬸᬕᬶᬄᬦᬶᬭᬯᭂᬦᬂᬫᬸᬮᬶᬳᬓᬸᬢᬸᬭᬸᬗᭀᬮᬶᬳᬵᬗ᭄ᬚᬭᬚᬭᬄ᭛

ᬪᭀᬄᬢᬚᭂᬚᭂᬧ᭄ᬫᬸᬯᬄᬧᬭᬦᬶᬓᬂᬫᬓᬸᬤᬓᬸᬤᬦᬶᬳᬦ᭄‌ᬯᬮᬸᬬ᭄‌ᬓᬶᬢᬓᬩᬾᬄ᭞
ᬦᬵᬢᬯᬸᬯᬸᬲ᭄ᬦ᭄ᬬᬓᬧ᭄ᬯᬬᬧᬟᬵᬗᬶᬚᬶᬗᬳᬮᬶᬗᬦᬶᬂ‌ᬯ᭄ᬯᬶᬢᬶᬂᬢᬳᭂᬦᬕᭃᬂ᭞
ᬮᬶᬗ᭄ᬲᬶᬭᬶᬓᬂ‌ᬯᬸᬮᬦ᭄ᬓᬤᬶᬫᬳᬵᬦᬸᬮᬸᬳᬶᬭᬶᬩᬮᬲᬂᬚᬦᬵᬃᬤ᭄ᬤᬦᬲᬸᬢ᭞
ᬳᬾᬢᬸᬦᬶᬓᬂᬩᬮᬵᬲᬸᬭᬫᬸᬮᬢ᭄ᬬᬢᬶᬓᬬᬢᬶᬓᬸᬮᬶᬂᬦ᭄ᬬᬬᬦ᭄ᬧᬟᬳᬸᬫᬸᬂ᭛

ᬫᬸᬦ᭄ᬤᬸᬭᬤᬵᬦ᭄ᬢᬬᬵᬭᬸᬳᬭᬸᬳᬦ᭄ᬲᬸᬭᬓᬢᭂᬳᭂᬭᬢᬶᬗ᭄ᬓᬳᬶᬂᬢᭂᬕᬮᬮᬲ᭄᭞
ᬩ᭄ᬬᬓ᭄ᬢᬳᬸᬯᬸᬲ᭄ᬕᭂᬮᬃᬦ᭄ᬬᬢᬸᬫᬸᬮᬸᬬ᭄‌ᬦᬺᬧᬢᬦᬬᬫᬦᬸᬗ᭄ᬕᬗᬶᬂᬭᬣᬦᬶᬭ᭞
ᬪᬺᬢ᭄ᬬᬧᬟᬵᬢᬶᬳᬂᬲᬫᬲᬫᬵᬫᬍᬲᬦᬸᬭᬓᬯᬵᬳᬦᬦ᭄ᬬᬢᬶᬦᬶᬢᬄ᭞
ᬲᬂᬲᬳᬚᬾᬓᬶᬲᬂᬧ᭄ᬭᬯᬮᬫᬸᬗ᭄ᬕ᭄ᬯᬶᬲᬦᬲᬶᬦᬶᬦᬭᬾᬦ᭄ᬤ᭄ᬭᬧᬸᬢ᭄ᬭᬫᬧᬋᬓ᭄᭛

ᬤᬿᬢ᭄ᬬᬩᬮᬵᬕᬮᬓ᭄ᬮᬸᬫᬕᬫᬗ᭄ᬕᬸᬭᬸᬫᬸᬗᬳᬋᬧᭀᬮᬶᬳᬵᬫᭂᬚᬳᬦ᭞
ᬫᬫ᭄ᬩᭂᬓᭂᬫᬶᬂᬰᬶᬮᬵᬳᬦᬢᭂᬓᬵᬗᬮᬗᬶᬲᬳᬦᬲᬜ᭄ᬚᬢᬦ᭄ᬬᬮᬸᬫᭂᬧᬲ᭄᭞
ᬓᬧ᭄ᬯᬫᬍ‌ᬲ᭄ᬢᬯᬤ᭄ᬯᬦᬶᬭᬓᬺᬱ᭄ᬡᬲᬸᬢᬢᬶᬓᬗᬦᬸᬗ᭄ᬕᬗᬶᬂᬭᬣᬫᬲᭃ᭞
ᬭᬵᬓ᭄ᬱᬲᬧᬗ᭄ᬳᬋᬧ᭄ᬓᬧᬕᬸᬢᭀᬭᬶᬕᬮᬸᬮᬸᬦᬘᬶᬗᬂᬓᬯᭂᬲ᭄ᬢᬶᬦᭂᬧᭂᬢᬦ᭄᭛

ᬮᬾᬦ᭄ᬳᬦᬭᬵᬓ᭄ᬱᬲᬵᬗᬸᬲᬓᬲᬶᬓ᭄ᬢᭂᬳᭂᬭᬫᬯᬮᬶᬧᬸᬂᬦᬶᬓᬵᬓᬲᬮᬸᬗᬶᬤ᭄᭞
ᬢᬦ᭄‌ᬤ᭄ᬯᬢᬸᬕᭂᬮ᭄ᬕᬸᬮᬹᬦ᭄ᬬᬧᬶᬦᬦᬄᬮᬯᬬᬦᬶᬓᬫᬗᬸᬗ᭄ᬲᬶᬭᬗ᭄ᬟᬶᬓᬩᬸᬭᬹ᭞
ᬓ᭄ᬭᬹᬭᬢᭂᬓᬵᬧ᭄ᬯᬬᬵᬫᬯᬕᬤᬵᬓ᭄ᬭᬮᬩᬸᬢᭂᬗᬦᬶᬓᭂᬧ᭄ᬭᬣᬵᬕᬳᬦᬫᬹᬓ᭄᭞
ᬢ᭄ᬭᬸᬲ᭄ᬓᭂᬦᬤᬸᬓ᭄ᬟᬟᬦ᭄ᬬᬓᬢᬶᬩᬵᬮᬸᬫᬳᬦᬶᬩᬦᬶᬢᬶᬗ᭄ᬳᬲᬦ᭄ᬤᬸᬕᬮᬸᬗᬶᬤ᭄᭛

᭛ᬫᬵᬮᬶᬦᬷ᭛᭝᭘᭟
000|000|‐‐‐|0‐‐|0‐0̲ = ᭑᭕

ᬧᬋᬗᬲᬸᬲᬸᬦᬶᬓᬂ‌ᬯᬶᬮ᭄‌ᬯᬷᬭᬭᬶᬂᬧ᭄ᬭᬂᬫᬕᬡ᭄ᬟᬶ᭞
ᬧᬢᬶᬧᭂᬘᬸᬢᬧᭂᬘᬸᬢ᭄ᬲᬾᬧ᭄ᬤᬾᬦᬶᬓᬵᬦᬸᬚ᭄ᬯᬓᭂᬦ᭄ᬳ᭄ᬭᬹ᭞
ᬧᬢᬶᬧᬢᬶᬢᬗᬗᬸᬫ᭄ᬩᬦ᭄ᬫᬗ᭄ᬳᬯᬕ᭄ᬲᬗ᭄ᬓᬭᬶᬂᬤᭀᬄ᭞
ᬫᬗᭂᬦᬦᬶᬭᬶᬚᬸᬮᬸᬓ᭄ᬦᬶᬂᬭᭀᬯᬗᬯᬺᬕ᭄ᬫᬦᭀᬮᬶᬄ᭛

ᬲᬫᬲᬫᬢᬗᬤᬸᬓ᭄ᬤᬸᬓ᭄ᬤᬸᬓ᭄‌ᬍᬧᬲ᭄ᬤᬾᬦᬶᬓᬵᬗ᭄ᬤᬸᬓ᭄᭞
ᬯᬶᬦᬍᬲᬦᬋᬚᬵᬮᬾᬲ᭄‌ᬬᬦ᭄ᬢᬶᬦᬹᬢ᭄ᬫᬸᬦ᭄ᬤᬸᬭᬸᬦ᭄ᬤᬸᬭ᭄᭞
ᬫᬕᬮᬳᬦᭂᬩᬳᬗ᭄ᬕ᭄ᬬᬢ᭄ᬕᬶᬦ᭄ᬬᬢᬗ᭄ᬕ᭄ᬬᬢ᭄ᬲᬶᬮᬶᬄᬕ᭄ᬬᬢ᭄᭞
ᬫᬸᬋᬗᬗᬋᬗᬗᬾᬗᬲ᭄ᬢᬂᬫᬗᭀᬦ᭄ᬢᬦ᭄ᬓᬶᬦᭀᬦ᭄ᬢ᭛

ᬦ᭄ᬤᬦᬶᬓᬗᬟᬟᬧᬾᬦ᭄ᬤᬄᬫᬸᬡ᭄ᬟᬓᬤ᭄ᬕᬦ᭄ᬬᬢᬷᬓ᭄ᬱ᭄ᬡ᭞
ᬫᬬᬢᬶᬦᬬᬢᬦᬾᬗᬵᬗ᭄ᬮᭂᬲ᭄ᬫᬸᬮᬢ᭄‌ᬭᬶᬂᬢᬸᬫᬦ᭄ᬤᬂ᭞
ᬯᭂᬤᬶᬯᭂᬤᬶᬦᬶᬓᬫᬗ᭄ᬤᭀᬄᬢᬦ᭄ᬧᬤᭀᬦ᭄ᬲᬜ᭄ᬚᬢᬦ᭄ᬬ᭞
ᬯ᭄ᬭᬸᬳᬢᬶᬓᬓᬢᬭᬗ᭄ᬕᬸᬮ᭄ᬚ᭄ᬭᬶᬄᬓᬸᬫᭃᬃᬧᬹᬄᬮᬶᬦᬶᬡ᭄ᬟᬶᬄ᭛

ᬦᬺᬧᬢᬦᬬᬫᬗᬚ᭄ᬜᬾᬪᬺᬢ᭄ᬬᬲᬵᬫ᭄ᬧᬸᬦ᭄ᬬᬶᬦᭀᬥ᭞
ᬩᬮᬦᬶᬭᬧᬟᬢᬳ᭄ᬯᬶᬂᬧ᭄ᬭᬂᬭᬸᬧᭂᬓ᭄ᬰᬹᬭᬰᬓ᭄ᬢᬶ᭞
ᬅᬓᬲᬢᬶᬰᬬᬫᬾᬤ᭄ᬭᬦ᭄‌ᬭᬶᬂᬓᬸᬤᬵᬗ᭄ᬕ᭄ᬬᬢ᭄ᬢᬸᬫᬦ᭄ᬤᬂ᭞
ᬮᬶᬫᬗᬭᬣᬧᬟᬯ᭄ᬭᬸᬄ‌ᬭᬶᬂᬥᬦᬸᬭ᭄ᬯᬾᬤᬰᬵᬲ᭄ᬢ᭄ᬭ᭛

ᬇᬓᬦᬗᬓᬸᬤᬫᬧ᭄ᬭᬂ‌ᬭ᭄ᬯᬂᬧᬸᬮᬸᬄᬓ᭄ᬯᬾᬄᬦᬶᬓᬵᬗ᭄ᬕ᭄ᬬᬢ᭄᭞
ᬓᬶᬭᬶᬯᬶᬮᬶᬭᬶᬦᬓᬸᬢ᭄ᬦ᭄ᬬᬂ‌ᬯᬶᬮ᭄‌ᬯᬶᬘᬶᬢ᭄ᬭᬾᬂᬫᬕᬡ᭄ᬟᬶ᭞
ᬅᬗᬶᬘᬶᬧᬶᬭᬶᬳᬋᬧ᭄ᬦᬶᬂᬭᬵᬓ᭄ᬱᬲᬵᬓ᭄ᬯᬾᬄᬧᬓᬾᬯᭂᬄ᭞
ᬳᬦᬢᬧᬋᬗᬦᬶᬗ᭄ᬳᬲ᭄ᬢᭂᬗ᭄ᬕᭂᬓᬶᬂᬰᬢ᭄ᬭᬸᬫᬗ᭄ᬲᭃ᭛

ᬲᬗᬭᬣᬫᬫᬦᬄᬢᬦ᭄ᬧᬵᬦ᭄ᬢᬭᬵᬲ᭄ᬭᬂᬢᬸᬫᬶᬡ᭄ᬟᬶᬄ᭞
ᬫᬓᬲᭂᬋᬧᭂᬢᬶᬓᬂᬳ᭄ᬭᬹᬤᬾᬦᬶᬓᬵᬕᬦ᭄ᬢᬶᬕᬦ᭄ᬢᬶ᭞
ᬯᬶᬦᬍᬲᬦᬶᬦᬶᬭᬸᬧ᭄ᬦᬶᬂᬭᬵᬓ᭄ᬱᬲᬵᬢᭀᬫᬭᬵᬓ᭄ᬯᬾᬄ᭞
ᬅᬭᬸᬓᭂᬢᬯᬶᬍᬢᬫ᭄ᬭᬂᬧᬶᬦ᭄ᬭᬗᬮ᭄ᬯᬂᬲᬶᬮᬶᬄᬮ᭄ᬯᬂ᭛

ᬦᬺᬧᬲᬸᬢᬲᬶᬭᬫᬗ᭄ᬲᭃᬫ᭄ᬯᬂ‌ᬯᬢᭂᬓ᭄ᬪᬺᬢ᭄ᬬᬯᬷᬭ᭞
ᬧ᭄ᬭᬯᬮᬲᬳᬚᬫᬸᬗ᭄ᬕ᭄ᬯᬶᬂᬓᬾᬭᬶᬓᬵᬮᬶᬄᬢᬸᬫᬶᬡ᭄ᬟᬶᬄ᭞
ᬧᬟᬫᬫᬦᬳᬓᭂᬦ᭄ᬳ᭄ᬭᬹᬩᬵᬡᬲᬫ᭄ᬧᬵᬢᬤᬶᬯ᭄ᬬ᭞
ᬯᬭᬬᬗᬶᬭᬫᬯᬦ᭄ᬢᬄ‌ᬫ᭄ᬯᬂᬧᬦᬄᬦᬶᬂᬲ᭄ᬯᬰᬢ᭄ᬭᬸ᭛

ᬅᬲᬸᬭᬩᬮᬳᬦᬾᬗᬵᬓᬵᬰᬫᬳ᭄ᬬᬵᬢᬶᬖᭀᬭ᭞
ᬯᬢᬸᬳᬮᬗᬦᬶᬓᬵᬓᬺᬧ᭄‌ᬫ᭄ᬯᬂᬧᬦᬄᬦ᭄ᬬᬵᬧ᭄ᬭᬫᬾᬬ᭞
ᬦᬺᬧᬲᬸᬢᬲᬶᬭᬬᬢ᭄ᬦᬦ᭄ᬧᬗᬺᬕᭂᬧ᭄ᬢᬷᬓ᭄ᬱ᭄ᬡᬘᬓ᭄ᬭ᭞
ᬮᬶᬦᭂᬧᬲᬓᭂᬦᬶᬭᬵᬲ᭄ᬭᬶᬂᬢᬦ᭄‌ᬤ᭄ᬯᬫᭀᬮᬶᬄᬧ᭄ᬭᬮᬩ᭄ᬥ᭛

ᬲᬫᬭᬸᬫᭂᬩᬳᬶᬓᬂ‌ᬯᬶᬮ᭄ᬧ᭄ᬭᬵᬧ᭄ᬢᬲᬗ᭄ᬓᬾᬗᬮᬲ᭄ᬕᭃᬂ᭞
ᬫᬓᬓᬭᬲᬓᬭᬫ᭄ᬧᬓ᭄ᬫᬗ᭄ᬤᭂᬫᬓ᭄ᬢᬦ᭄ᬢᬳᭂᬦ᭄ᬢ᭄ᬯᬲ᭄᭞
ᬲᬶᬦᬫᬲᬫᬭᬶᬦᭀᬓ᭄‌ᬭᬶᬂᬢᬸᬗ᭄ᬕᬗᬦ᭄ᬢᬦ᭄ᬢᬶᬦᬗ᭄ᬕᭂᬮ᭄᭞
ᬓᬲᬶᬮᬶᬩᬮᬳᬶᬧᬸᬗ᭄ᬓᬸᬃᬓᬾᬤᭂᬭᬦ᭄ᬤᬸᬃᬩᬮᬵᬮ᭄ᬯᬂ᭛

᭛ᬓᬸᬲᬸᬫᬯᬶᬘᬶᬢ᭄ᬭ᭛᭝᭙᭟
000|0‐‐|000|0‐0̲ = ᭑᭒

ᬫᬓᬶᬦᬦᬦᬵᬂᬭᬵᬓ᭄ᬱᬲᬩᬮᬓᬾᬧ᭄ᬯᬦ᭄᭞
ᬲᬓᬲᬧᬸᬮᬸᬄᬫᬵᬢᬶᬓᭂᬦᬘᬶᬦᬓ᭄ᬭ᭞
ᬳᬦᬢᬧᭂᬕᬢ᭄ᬩᬵᬳᬸᬦᬶᬓᬓᬢᬶᬫ᭄ᬧᬮ᭄᭞
ᬯᬳᬸᬫᬮᬬᬹᬩᬵᬧ᭄ᬓᬟᬯᬸᬳᬗᭀᬳᬦ᭄᭛

ᬧᬋᬗᬲᬸᬲᬸᬦ᭄ᬲᬵᬬᬸᬥᬫᬗᬩᬾᬳᬶ᭞
ᬲᬧᬭᬦᬶᬓᬂᬲ᭄ᬬᬦ᭄ᬤᬦᬬᬢᬶᬦᬹᬢ᭄ᬦ᭄ᬬ᭞
ᬫᬓᬓᭂᬋᬧᭂᬓ᭄ᬢᭂᬗ᭄ᬕᭂᬓᬶᬓᬘᬶᬦᬓ᭄ᬭ᭞
ᬫᬓᬓᭂᬟᭂᬧᭂᬓ᭄ᬢᭂᬡ᭄ᬟᬲᬶᬓᬓᬲᬶᬗ᭄ᬲᬮ᭄᭛

ᬫᬸᬯᬳᬧᬸᬮᬶᬄᬢᬾᬓᬗᬫᬯᬓᭀᬦ᭄ᬢ᭞
ᬲᬳᬲᬢᭂᬓᬵᬗ᭄ᬤᬸᬓ᭄‌ᬦᬺᬧᬲᬸᬢᬬᬢ᭄ᬦ᭞
ᬤᬤᬶᬓᬲᬶᬓᭂᬧ᭄ᬲᬜ᭄ᬚᬢᬦᬶᬓᬓᬵᬕᭂᬫ᭄᭞
ᬯᬶᬦᬍᬲᬓᭂᬦ᭄ᬬᬾᬓᬫᬳᬵᬓᭂᬦᬢ᭄ᬭᬸᬲ᭄᭛

ᬳᬦᬫᬳᬯᬦ᭄‌ᬭᬶᬂᬕᬕᬦᬫᬭᬫ᭄ᬧᬓ᭄᭞
ᬓᬤᬶᬢᬬᬫᬾᬖᬵᬓᬶᬮᬢᬲᬶᬳᬸᬂᬦ᭄ᬬ᭞
ᬧᬗᬫᬳᬫᬄᬦ᭄ᬬᬵᬲᭂᬫᬸᬕᭂᬮᬧᬦ᭄ᬬ᭞
ᬫᬓᬘᬋᬘᭂᬄᬳ᭄ᬭᬹᬦ᭄ᬬᬬᬢᬳᬸᬤᬦ᭄ᬬ᭛

ᬇᬓᬗᬳᬯᬦ᭄‌ᬭᬶᬂ‌ᬓ᭄ᬱᬶᬢᬶᬬᬢᬸᬫᬫ᭄ᬧᭂᬓ᭄᭞
ᬧᬶᬦᬧᬕᬓᭂᬦ᭄‌ᬭᬶᬂᬭᬣᬧᬟᬓᬾᬤᭂᬭ᭄᭞
ᬧᬦᬳᬶᬓᬲᬗ᭄ᬓᬾᬂᬕᬕᬦᬢᬦᬫ᭄ᬧᭂᬢ᭄᭞
ᬬᬢᬢᬸᬫᬫᬾᬂᬭᬵᬓ᭄ᬱᬲᬓᬳᬮᬾᬲᭀᬭ᭄᭛

ᬦᬺᬧᬢᬦᬬᬵᬧᬵᬫᬍᬲᬶᬓᬩᬾᬄᬦ᭄ᬬ᭞
ᬳᬦᬰᬭᬲᬫ᭄ᬧᬵᬢᬧᬦᬳᬶᬭᬵᬓ᭄ᬯᬾᬄ᭞
ᬬᬢᬓᬸᬫᭂᬦᬾᬓᬵᬗᬶᬭᬸᬳᬸᬭᬩᬦ᭄ᬢᭂᬭ᭄᭞
ᬫᬢᬶᬫᬦᬶᬩᬾᬂᬭᭀᬯᬗᬶᬓᬳᬦᬾᬲᭀᬭ᭄᭛

ᬅᬓᬶᬭᬓᬶᬭᬾᬓᬂᬮᬸᬧᬸᬢᬗᬸᬧᬵᬬ᭞
ᬫᬯᬸᬯᬸᬲᬶᬭᭀᬯᬂᬦ᭄ᬬᬧᬟᬓᬗᬾᬮᬦ᭄᭞
ᬫᬧᬢᬶᬓᬤᬵᬬᬦ᭄ᬢᬮᬸᬫᬯᬦᬂ‌ᬯ᭄ᬯᬂ᭞
ᬦᬶᬬᬢᬳᬶᬮᬂᬢᬦ᭄ᬳᬦᬫᬸᬮᬶᬳᬗ᭄ᬯᬂ᭛

ᬫᬸᬲᬸᬳᬧᬭᬦ᭄ᬢᬾᬓᬶᬤᬮᬸᬯᬦᬶᬦ᭄ᬬ᭞
ᬫᬗᬮᬳᬓᭂᬦ᭄ᬰᬓ᭄ᬢᬶᬧᬶᬦᭂᬚᬳᬦ᭄ᬬ᭞
ᬦ᭄ᬤᬦᬶᬓᬧᬗᬵᬬᬵᬬᬚᬸᬕᬕᬢᬶᬦ᭄ᬬ᭞
ᬦᬶᬬᬢᬬᬫᬧ᭄ᬭᬂᬫᬗᬮᬳᬓᭂᬦ᭄‌ᬯᬶᬮ᭄᭛

ᬩᬶᬱᬫᬓᬶᬢᬵᬓ᭄ᬯᬾᬄᬫᬢᬶᬭᬶᬧᬬᬸᬤ᭄ᬥᬦ᭄᭞
ᬢᬳᬸᬫᬮᬯᬦ᭄ᬤᬾᬯᬢᬓᬶᬢᬗᬹᬦᬶ᭞
ᬦᬭᬳᬧᬢᬾᬓᬶᬦ᭄ᬮᬸᬫᬕᬓᬶᬢᬵᬭᬶ᭞
ᬫᬕᭂᬮᬭᬩᬵᬧ᭄‌ᬯᬗ᭄ᬓᬬᬶᬗᬲᬸᬭᬗ᭄ᬓᬾ᭛

ᬅᬧᬭᬦᬶᬓᬂᬩ᭄ᬬᬹᬳᬧᬲᬗᭂᬦᬶᬗ᭄ᬯᬂ᭞
ᬅᬦᬸᬗᬧᬕᭂᬄᬫᭀᬮᬶᬳᬭᬶᬓᬦᬂ‌ᬯ᭄ᬯᬂ᭞
ᬳᬦᬬᬯᬦᬩ᭄ᬬᬹᬳᬕᭂᬮᬋᬦᬶᬗ᭄ᬯᬂ᭞
ᬅᬭᬳᬓᭂᬦᬾᬓᬂᬲᬫᬲᬫᬦᬶᬗ᭄ᬯᬂ᭛

ᬦᬳᬦᬶᬓᬮᬶᬂᬦ᭄ᬬᬦ᭄ᬧ᭄ᬭᬲᬫᬢᬸᬫᬦ᭄ᬤᬂ᭞
ᬦᬺᬧᬢᬦᬬᬵᬭᬵᬃᬬ᭄ᬬᬦᬗᬤᭂᬕᬗ᭄ᬳᬾᬭ᭄᭞
ᬫᬸᬮᬢᬶᬲᬶᬭᬾᬂᬭᬵᬓ᭄ᬱᬲᬧᬟᬫᬗ᭄ᬲᭃ᭞
ᬫᬸᬯᬳᬶᬢᬶᬓᬂᬳ᭄ᬭᬹᬲᬶᬦᬗᬶᬭᬮᬡ᭄ᬟᭂᬧ᭄᭛

ᬕᬸᬫᬸᬮᬸᬗᬶᬓᬂᬰᬢ᭄ᬭᬸᬧᬋᬗᬭᬫ᭄ᬧᬓ᭄᭞
ᬧᬶᬦᬧᬕᬓᭂᬦ᭄‌ᬭᬶᬂᬰᬭᬯᬭᬰᬷᬖ᭄ᬭ᭞
ᬫᬢᬶᬓᬧᬶᬲᬦ᭄ᬲᬶᬂᬓᭂᬦᬧᬶᬦᬦᬄᬢ᭄ᬭᬸᬲ᭄᭞
ᬓᬯᬯᬢᭂᬓᬾᬂ‌ᬯᬵᬳᬸᬢᬸᬭᬸᬗᬤᬦ᭄ᬤᬦ᭄᭛

ᬫᬕᬭᬯᬮᬦ᭄ᬢᬦ᭄‌ᬯ᭄ᬭᬸᬳᬶᬧᬭᬦᬦ᭄ᬬ᭞
ᬫᬓᬓᬭᬲᬓ᭄‌ᬭᬶᬂᬲᬸᬓᭂᬢᬦᬸᬲᬸᬧ᭄ᬓ᭄ᬯᬾᬄ᭞
ᬇᬓᬗᬳᬯᬦ᭄‌ᬭᬶᬂᬮᬗᬶᬢᬮᬶᬮᬂᬫᭃᬭ᭄᭞
ᬢᬸᬭᬳᬶᬓᬦᬂᬫᬵᬢᬶᬓᭂᬦᬘᬶᬦᬓ᭄ᬭ᭛

ᬳᬦᬢᬫᬗᬸᬗ᭄ᬲᬶᬃᬚᬸᬭᬗᬲᭂᬦᭂᬢ᭄ᬕ᭄ᬭᭀᬂ᭞
ᬢᬶᬦᬸᬢᬸᬢᬦᬶᬂᬳ᭄ᬭᬹᬓᭂᬦᬬᬫᬲᬫ᭄ᬩᬢ᭄᭞
ᬫ᭄ᬯᬗᬶᬓᬗᬗᬸᬗ᭄ᬲᬶᬃᬚᬸᬭᬗᬧᬸᬮᬂ‌ᬭ᭄ᬯᬶ᭞
ᬭᬸᬫᭂᬧᬢᬶᬩᬵᬭᬶᬂ‌ᬯᬢᬸᬭᬶᬤᬗᬗᬺᬲ᭄᭛

ᬧᬟᬫᬮᬬᬹᬰᬾᬱᬦᬶᬓᬫᬢᬶᬗ᭄ᬕᬮ᭄᭞
ᬫᬸᬮᬶᬳᬓᭂᬟᬶᬓ᭄‌ᬦ᭄ᬤᬦ᭄ᬓᬦᬶᬦᬶᬓᬫᬓᬺᬧ᭄᭞
ᬫᬗᬲᬶᬳᬲᬶᬄᬮᭀᬢ᭄ᬫᬫᬮᬓᬸᬳᬾᬋᬦ᭄᭞
ᬇᬓᬗᬲᭂᬕᭂᬃᬫᬾᬗᭂᬢᬶᬓᬧᬟᬵᬫ᭄ᬭᬶᬄ᭛

ᬢᭂᬓᬢᬚᬸᬭᬸᬦ᭄ᬬᬵᬧᬸᬮᬶᬳᬤᬯᬵᬕᭃᬂ᭞
ᬗᬭᬦᬶᬓᬳᬷᬭᬵᬗ᭄ᬕᬲᬳᬲᬫᬗ᭄ᬲᭃ᭞
ᬳᬗᬶᬦᬶᬓᬫᬵᬤᬺᬲ᭄ᬢᬸᬯᬶᬦᬗᬮᬶᬲ᭄ᬬᬸᬲ᭄᭞
ᬓᬤᬶᬧᬶᬦᬸᬲᬸᬲ᭄ᬢᬂᬓᬬᬸᬓᬬᬸᬤᬾᬦ᭄ᬬ᭛

ᬬᬢᬶᬓᬫᬦᬵᬦ᭄ᬢ᭄ᬯᬾᬦᬺᬧᬲᬸᬢᬲᬵᬫ᭄ᬩ᭞
ᬮᬶᬗᬶᬓᬧᬭᬦ᭄ᬓᭀᬯ᭄ᬯᬗᬥᬫᬢᬸᬘ᭄ᬙ᭞
ᬉᬫᬭᬫᬭᬗ᭄ᬓᬾᬧᬲᬪᬲᬪᬗ᭄ᬓᬸ᭞
ᬦᬶᬬᬢᬧᭂᬚᬄᬓᭀᬢᭂᬓᬧᬶᬕᬤᬵᬗ᭄ᬓᬸ᭛

ᬲᬸᬫᬳᬸᬭᬶᬓᬵᬲᬂ‌ᬦᬺᬧᬲᬸᬢᬰᬷᬖ᭄ᬭ᭞
ᬅᬓᬸᬰᬭᬡᬾᬲᬂ‌ᬯᬶᬓᬸᬭᬶᬦᬭᬳ᭄ᬫᬸ᭞
ᬓᬸᬦᬗᬧᬧᬦ᭄ᬓᭀᬬᬧᭂᬚᬳᬤᬾᬗ᭄ᬓᬸ᭞
ᬧᬧᬕᬓᭂᬦᬾᬓᬂᬳᬶᬫᬕᬶᬭᬶᬫᬗ᭄ᬓᬾ᭛

ᬮᬶᬗᬶᬭᬢᭂᬳᭂᬃᬫᬗ᭄ᬮᭂᬧᬲᬓᭂᬦᬲ᭄ᬢ᭄ᬭ᭞
ᬫᬓᬲᬭᬧᬢ᭄ᬘᬓ᭄ᬭᬦᬶᬭᬫᬯᬦ᭄ᬢᬄ᭞
ᬧᬟᬫᬗᭂᬦᬾᬲ᭄ᬬᬸᬄᬢᬗᬲᬸᬭᬤᬾᬦ᭄ᬬ᭞
ᬓᬤᬶᬫᬮᬩᬸᬄᬧ᭄ᬭᬵᬡᬓᬳᬶᬟᭂᬧᬦ᭄ᬬ᭛

ᬭᬶᬧᭂᬚᬳᬶᬓᬂᬭᬵᬓ᭄ᬱᬲᬚᬸᬭᬸᬫᬗ᭄ᬓᬾ᭞
ᬫᬓᬩᬭᬲᬢ᭄ᬰᬾᬱᬦᬶᬓᬧᬟᬵᬋᬲ᭄᭞
ᬫᬸᬮᬶᬳᬓᬦᬶᬜ᭄ᬘᬶᬳ᭄ᬦᬦᬶᬓᬬᬦᬧ᭄ᬭᬂ᭞
ᬫᬢᬢᬸᬧᬸᬧᬹᬫ᭄ᬯᬂᬫᬸᬔᬧᬟᬩᭂᬦ᭄ᬢᬭ᭄᭛

ᬭᬳᬶᬦᬢᬢᬲ᭄ᬳ᭄ᬬᬂᬤᬶᬦᬓᬭᬫᬪ᭄ᬭᬵ᭞
ᬫᬕᭂᬮᬭᬢᬧ᭄‌ᬯᬗ᭄ᬓᬬᬶᬗᬲᬸᬭᬓ᭄ᬯᬾᬄ᭞
ᬳᬦᬢᬫᬗᬗ᭄ᬲᬃᬫᬦᭂᬳᭂᬭᬲᬫ᭄ᬩᬢ᭄᭞
ᬮᬯᬦᬸᬫᬸᬮᬹᬲᬸᬲ᭄ᬦ᭄ᬬᬮᬸᬫᬳᬸᬫᬫ᭄ᬩᭂᬓ᭄᭛

ᬳᬦᬢᬢᬸᬕᭂᬮ᭄ᬢᬸᬃᬦ᭄ᬬᬚᭂᬦᭂᬓᬮᬸᬗ᭄ᬕᬸᬄ᭞
ᬫᬗᬭᬸᬢᬭᬸᬢ᭄ᬫᬸᬮ᭄ᬬᬭᬶᬓᬫᬢᬦ᭄ᬬ᭞
ᬅᬫᬮᬓᬸᬮᬹᬤᭂᬦ᭄ᬢᬬᬕᬸᬧᬬᬗ᭄ᬮᬶᬄ᭞
ᬓᬭᬡᬦᬶᬓᬵᬫᬵᬢ᭄ᬬᬓᭂᬦᬶᬗᬯᬓ᭄ᬦ᭄ᬬ᭛

ᬳᬦᬢᬓᭂᬦᬾᬂᬳ᭄ᬭᬹᬫᬢᬦᬶᬓᬓᬵᬮᬶᬄ᭞
ᬅᬗᬯᬬᬯᬬ᭄‌ᬧ᭄ᬯᬵᬫᬮᬓᬸᬢᬶᬦᬸᬦ᭄ᬢᬸᬦ᭄᭞
ᬮᬸᬫᬓᬸᬓᬲᬡ᭄ᬟᬸᬂᬢᬶᬢᬶᬭᬫᬸᬭᬸᬕ᭄‌ᬭ᭄ᬯᬶ᭞
ᬮᬮᬸᬓᬤᬸᬦᬸᬂ‌ᬭᬶᬂᬚᬸᬭᬗᬦᭂᬫᬸᬕ᭄ᬭᭀᬂ᭛

ᬓᬲᬶᬳᬦᬶᬓᬂᬫᬾᬄᬧᭂᬚᬳᬓᬘᬓ᭄ᬭ᭞
ᬢᬶᬓᭂᬮᬶᬧᬸᬧᬹᬦ᭄ᬬᬦ᭄ᬓᬦᬶᬦᬶᬓᬦᬢ᭄ᬭᬸᬲ᭄᭞
ᬤᬍᬫᬶᬢᬢᬸᬦ᭄ᬬᬦ᭄‌ᬭᬶᬟᬟᬫᬦᬸᬫ᭄ᬩᭂᬭ᭄᭞
ᬇᬦᬶᬦᬸᬫᬶᬓᬾᬭᬵᬄᬦ᭄ᬬᬬᬫᬮᬧᬯ᭄ᬯᬬ᭄᭛

ᬢᬳᭂᬦᬶᬓᬦᬂᬧᬵᬃᬰ᭄ᬰ᭄ᬯᬓᬤᬶᬩᬶᬦᬗ᭄ᬩᬂ᭞
ᬫᬓᬢᬶᬭᬶᬢᬶᬲ᭄ᬭᬵᬄᬓᬯᭂᬓᬲᬶᬭᭀᬦ᭄ᬬ᭞
ᬫᬓᬓᬸᬭᬢᬶᬮ᭄ᬢᬂᬓᬸᬡᬧᬓᬲᬂᬲᬂ᭞
ᬉᬲᬸᬲᬯᬶᬍᬢ᭄‌ᬭᬶᬂᬧᬗᬶᬓᬕᬸᬫᬦ᭄ᬢᬸᬂ᭛

ᬭᬶᬧᬸᬘᬓᬶᬓᬂᬳᭀᬭᬶᬳᬦᬓᬲᬗ᭄ᬕ᭞
ᬧᬭᬸᬧᬭᬸᬮᬶᬫ᭄ᬧᬵᬭᬶᬘᬭᬗᬶᬓᬵᬩᬵᬂ᭞
ᬲᬳᬚᬤᬕᬶᬂ‌ᬫ᭄ᬯᬂᬳᬺᬤᬬᬲᬸᬫᬫ᭄ᬧᬶᬭ᭄᭞
ᬓᬤᬶᬢᬫᬦᬫ᭄ᬩᬾᬭᬶᬗᬲᬸᬭᬫᬵᬢᬶ᭛

᭛ᬕᬶᬭᬶᬲ᭛᭝᭑᭐᭟
000|000|‐‐‐|‐‐0|000|0̲ = ᭑᭖

ᬦᬺᬧᬲᬸᬢᬲᬶᬭᬫᬶᬦ᭄ᬢᬃ‌ᬗ᭄ᬓᬵᬲᬗ᭄ᬓᬾᬂ‌ᬯᬦᬧᬮᬕᬦ᭄᭞
ᬤᬶᬦᬓᬭᬲᬶᬭᬫᬵᬯᬵᬲ᭄ᬭᬵᬫ᭄ᬬᬂᬤᬾᬰᬯᬶᬦᬸᬮᬢᬦ᭄᭞
ᬮᬶᬫᬸᬢᬦᬧᬶᬳᬶᬓᬬ᭄ᬯᬦ᭄ᬓᬾᬗ᭄ᬓᬩ᭄ᬤᬾᬦᬶᬗᬗᬶᬦᬮᭀᬦ᭄᭞
ᬳᬦᬮᬸᬭᬸᬮᬸᬭᬸᬓᬗ᭄ᬚ᭄ᬭᬄᬫᬳ᭄ᬯᬗ᭄ᬤᬾᬮᬸᬮᬸᬢᬶᬗᬓᬹᬂ᭛

ᬯ᭄ᬯᬭᬧᬢᬧᬦᬲᬶᬫ᭄ᬧᬃᬫᬶᬗ᭄ᬓᬶᬲ᭄ᬓᬵᬫ᭄ᬧᬶᬭᬦᬶᬗᬸᬦᭂᬂ᭞
ᬓᬸᬓᬸᬲᬶᬧᬢᬦᭂᬓᬦ᭄ᬬᬵᬭᭀᬓ᭄‌ᬫ᭄ᬯᬂᬫᬾᬖᬫᬭᬯᬬᬦ᭄᭞
ᬭᬘᬦᬦᬶᬧᬘᬶᬭᬦ᭄ᬬᬵᬦ᭄ᬬᬵᬲᬵᬃᬚ᭄ᬚᬵᬢᬸᬮᬶᬲᬮᬗᭃ᭞
ᬬᬦᬶᬗᬫᬭᬦᬶᬓᬡ᭄ᬝᬗ᭄ᬳᬶᬂᬧ᭄ᬭᬵᬧ᭄ᬢᬵᬗ᭄ᬚᭂᬦᭂᬓᬶᬫᬗᭃ᭛

ᬦᬺᬧᬲᬸᬢᬤᬸᬫᬸᬦᬸᬂᬲᬾᬭᬶᬂ‌ᬫ᭄ᬯᬂᬪᬺᬢ᭄ᬬᬦᬶᬭᬓᬩᬾᬄ᭞
ᬓᬯᬘᬮᬶᬦᬸᬧᬸᬢᬦ᭄ᬮᬾᬦ᭄ᬢᬂᬘᬵᬧᬵᬲ᭄ᬢ᭄ᬭᬓᬶᬦᭂᬓᭂᬲᬦ᭄᭞
ᬮᬸᬫᬓᬸᬲᬶᬭᬫᬭᬵᬤ᭄ᬬᬸᬲ᭄‌ᬭᬶᬂᬲᭂᬜ᭄ᬚᬂᬲᬸᬘᬶᬫᬳᭂᬦᬶᬂ᭞
ᬭᬶᬢᭂᬮᬲᬶᬭᬫᬢᬷᬃᬣᬵᬫᬹᬚᬾᬂᬳ᭄ᬬᬂᬦᭂᬳᭂᬭᬚᬧ᭛

ᬓᬸᬤᬦᬶᬭᬯᬶᬦᬶᬯᬾᬓᬵᬗ᭄ᬳᬾᬃᬢ᭄ᬢᬮ᭄ᬬᬵᬦᭂᬟᬸᬦᬶᬧᬭᬸᬂ᭞
ᬫᬓᬶᬦᬢᬶᬓᬢᬶᬦᬮ᭄ᬬᬦ᭄ᬤᬾᬦᬶᬂᬢᬶᬲ᭄ᬢᬦᬶᬦᬲᭂᬳᬦ᭄᭞
ᬉᬫᬶᬮᬸᬢᬶᬓᬲᬶᬤᬵᬭᬸᬓ᭄ᬬᬤ᭄ᬬᬸᬲ᭄ᬢᬦ᭄ᬢᭂᬓᬲᬓᬋᬂ᭞
ᬅᬧᬦᬗᬸᬭᬸᬢᬸᬢᬲ᭄ᬭᬶᬂ‌ᬉᬦ᭄ᬢᬸᬦ᭄ᬬᬵᬕᬝᬶᬓᬓᬝᬸᬓ᭄᭛

ᬭᬶᬳᬸᬯᬸᬲᬶᬭᬫᬫᬹᬚᬵᬲᬂᬲᬵᬫ᭄ᬩᬵᬤᬭᬳᬸᬫᬋᬓ᭄᭞
ᬭᬶᬲᬶᬭᬫᬸᬦᬶᬯᬭᬵᬲᬶᬄᬫᬃᬫ᭄ᬫᬵᬲ᭄ᬯᬵᬕᬢᬫᬲᭂᬕᭂᬄ᭞
ᬅᬦᬓᬸᬩᬧᬢᬦᬶᬂᬭᬵᬢ᭄ᬫᬗ᭄ᬓᬾᬦ᭄ᬧ᭄ᬭᬵᬧ᭄ᬢᬓᬶᬢᬳᬸᬯᬸᬲ᭄᭞
ᬉᬮᬶᬳᬶᬧᬚᬧᬦᬶᬗ᭄ᬯᬂᬧ᭄ᬭᬶᬄᬭᬓ᭄ᬱᬦ᭄ᬢᬓᬫᬶᬓᬩᬾᬄ᭛

ᬓᬤᬶᬲᬶᬦᬶᬧᬶᬕᬦᬲ᭄ᬦᬶᬂᬤᬿᬢ᭄ᬬᬗ᭄ᬓᬾᬫᬫᬭᬶᬓᬮ᭞
ᬫᬦᬶᬓᭂᬧᬦᬯᬦᬤ᭄ᬯᬮ᭄ᬯᬶᬃᬤᭀᬱᬦ᭄ᬬᬧᬶᬦᭂᬚᬳᬦ᭄᭞
ᬓᬭᬶᬧᬢᬧᬦᬶᬓᬵᬲᬵᬓ᭄ᬲᬂ‌ᬯᬶᬓ᭄ᬯᬵᬮᬭᬤᬦᬤᭀᬄ᭞
ᬅᬗᬮᬸᬱᬢᭂᬫᬳᬦ᭄ᬬᬵᬫᬾᬢᬸᬗ᭄ᬕ᭄ᬯᬦ᭄ᬫᬦᬸᬲᬸᬦᬸᬲᬸᬧ᭄᭛

ᬦᬳᬦᬶᬓᬧᬯᬭᬄᬲᬂᬧᬡ᭄ᬟ᭄ᬬᬵᬰᬩ᭄ᬤᬲᬳᬓᭂᬢᭂᬭ᭄᭞
ᬦᬭᬧᬢᬶᬲᬸᬢᬫᬵᬃᬫᬗᬺᬗ᭄ᬯᬵᬓᭂᬦ᭄ᬧᬯᬸᬯᬸᬲᬶᬭ᭞
ᬢᭂᬳᭂᬭᬗᬸᬧᬰᬫᬵᬓᭂᬦ᭄ᬲᬂᬓᬺᬱ᭄ᬡᬵᬢ᭄ᬫᬚᬲᬸᬫᬳᬸᬭ᭄᭞
ᬧᬮᬧᬮᬋᬦᬶᬗᬫ᭄ᬩᭂᬓ᭄ᬭᬵᬦᬓ᭄ᬲᬂᬋᬱᬶᬰᬭᬡ᭛

ᬦᬺᬧᬢᬶᬲᬸᬢᬢᬶᬦᬫ᭄ᬯᬶᬂᬩ᭄ᬯᬢ᭄ᬲᭀᬧᬵᬘᬭᬫᬳᬍᬧ᭄᭞
ᬩᬭᬸᬩᬶᬧᬶᬦᬓᬲᬫ᭄ᬲᬫ᭄ᬮᬸᬗ᭄ᬮᬹᬗᬜ᭄ᬘᬶᬦᬘᬭᬶᬭ᭞
ᬓᬸᬦᬗᬗᬶᬦᬓᬶᬭᬶᬢ᭄ᬯᬲ᭄ᬢᬶᬗ᭄ᬳᬮ᭄ᬲᬂᬫᬸᬦᬶᬤᬸᬳᬶᬢᬵ᭞
ᬓᬭᬡᬦᬶᬭᬫᬢᬫ᭄ᬩᭂᬄᬓᬹᬂᬢᬧ᭄ᬯᬦ᭄‌ᬯᬋᬕᬮᬸᬮᬸᬢ᭄᭛

ᬭᬶᬢᭂᬮᬲᬶᬭᬢᬶᬦᬫ᭄ᬯᬷᬭᭀᬡ᭄ᬟᭀᬦ᭄ᬓᬵᬗᬶᬦᬦᬶᬗᬗᬶᬦ᭄᭞
ᬅᬓᬸᬲᬓᬲᬶᬓᬦᭀᬮᬄᬢᬫ᭄ᬢᬫ᭄ᬦ᭄ᬬᬦ᭄‌ᬯᬋᬕᬗᭂᬲᬄ᭞
ᬦᬺᬧᬢᬦᬬᬲᬶᬦᬫ᭄ᬩᬾᬦᬶᬂᬚ᭄ᬭᬶᬂᬧᬵᬤᬧᬫᬗᭂᬮᬶᬄ᭞
ᬓᬭᬡᬦᬶᬭᬦᬦᭀᬮᬶᬄᬤᬾᬦᬶᬂᬲ᭄ᬬᬸᬂᬫᬗᬓᬸᬓᬓ᭛

ᬫᬦᬸᬓᬯᬸᬭᬳᬦᬲ᭄ᬭᬂ‌ᬗ᭄ᬓᬵᬦᬾᬗᬫ᭄ᬩᬸᬮᬸᬫᬢᬲᬓ᭄᭞
ᬦ᭄ᬬᬗᬋᬩᬸᬢᬶᬧᬗᬗ᭄ᬚ᭄ᬭᬄ‌ᬫ᭄ᬯᬂᬭᭀᬯᬂᬦ᭄ᬬᬲᬶᬮᬶᬳᬤᭂᬄ᭞
ᬦ᭄ᬤᬦᬦᭂᬗᭂᬦᬗᬶᬯᬵᬓᭂᬦ᭄‌ᬯ᭄ᬯᬄᬦᬶᬂᬳᬫ᭄ᬩᬯᬗᬸᬫᬟᬫ᭄᭞
ᬮᬸᬢᬸᬗᬓᭂᬫᬶᬮᬦᭀᬗ᭄ᬲᬶᬮ᭄ᬲᬶᬂᬭᭀᬡ᭄ᬟᭀᬦ᭄ᬧᬶᬦᬶᬮᬶᬳᬶᬓᬵ᭛

ᬭᬸᬲᬶᬢᬶᬓᬗᬘᬮᬵᬓ᭄ᬯᬾᬄᬧ᭄ᬭᬶᬗ᭄ᬕᬦ᭄ᬬᬵᬚᬸᬭᬗᬧᬶᬗᬶᬢ᭄᭞
ᬳᬧᬶᬫᬫᬟᭂᬫᬶᬗᬫ᭄ᬧ᭄ᬬᬮ᭄ᬧ᭄ᬭᬶᬂᬦ᭄ᬬᬂᬦ᭄ᬬᬹᬫᬓᬶᬦᬮᬸᬧ᭞
ᬫᬭᬸᬓᭂᬢᬯᬶᬍᬢᭀᬤ᭄ᬯᬤ᭄‌ᬭᬶᬂᬓᬬ᭄ᬯᬦ᭄ᬫᬶᬮᬸᬓᬯᬶᬍᬢ᭄᭞
ᬯ᭄ᬭᬸᬳᬗᬸᬝᬶᬮᬦᬶᬭᭀᬯᬂᬩᬸᬤ᭄ᬥᬶᬦ᭄ᬬᬵᬗ᭄ᬭᬸᬳᬸᬭᬶᬳᬯᬦ᭄᭛

᭛‌ᬅᬰ᭄ᬯᬮᬮᬶᬢ᭛᭝᭑᭑᭟
000|0‐0|‐00|0‐0|‐00|0‐0|‐00|00̲ = ᭒᭓

ᬳᬦᬫᬢᬧᬵᬚᬭᬦ᭄‌ᬍᬗᭂᬗᬫᬵᬦᬸᬱᬾᬦᭂᬫᬸᬓᬦᬶᬂᬳᬶᬫᬵᬭᬗᬦᬶᬧᬶᬲ᭄᭞
ᬅᬗᬗᬭᬗᬃᬓᬢᭀᬦᬦᬶᬲᭂᬓᬃᬦ᭄ᬬᬯᬃᬡ᭄ᬦᬢᬸᬮᬶᬲᬶᬂᬲᬸᬚᬷᬦᬶᬲᬶᬲᬓᭂᬦ᭄᭞
ᬓᬸᬓᬸᬲᬶᬓᬗᬾᬃᬢ᭄ᬢᬮᬷᬭᬶᬬᬫᬭᭀᬓ᭄ᬮᬯᬦ᭄ᬓᬸᬓᬸᬲᬶᬓᬂᬧᬳᭀᬫᬦᬮᬗᭃ᭞
ᬭᬭᬲᬶᬧᬗᬸᬯ᭄ᬯᬗᬶᬫ᭄ᬭᬓᬶᬓᬲᬶᬦ᭄ᬭᬗᬶᬂ‌ᬯᬶᬚᬬᬖᬡ᭄ᬝᬫᬦ᭄ᬤᬓᬋᬗᭃ᭛

ᬧᬭᬯᬦᬤᬾᬯᬢᬷᬃᬣᬓᬭᬶᬰᬶᬱ᭄ᬬᬲᬂᬋᬱᬶᬍᬬᭂᬧ᭄ᬳᬬᬸᬦ᭄ᬬᬤᬶᬦᭂᬎ᭞
ᬫᬧᬓᬶᬮᬶᬫᬵᬃᬫᬦᬶᬲ᭄‌ᬬᬢᬸᬳᬸᬬᬜ᭄ᬚᬸᬭᬸᬄᬦᬶᬫᬥᬸᬦᬶᬂᬲᭂᬓᬃᬧᬶᬦᬶᬢᬸᬭᬸᬦ᭄᭞
ᬧᬗᬯᬓᬭᭀᬲᬭᬫ᭄ᬧᬶᬗᬩᬸᬗᬄᬢᭂᬗᬄᬦᬶᬓᬦᬯᬃᬡ᭄ᬦᬲᬶᬦ᭄ᬯᬫᬗᭂᬮᬶᬄ᭞
ᬭᬸᬧᬶᬢᬶᬲᬸᬰᬹᬦ᭄ᬬᬭᬓ᭄ᬯᬫᬧᬶᬗᬶᬢ᭄ᬦᬶᬫᬶᬢ᭄ᬢᬦᬶᬓᬢᬦ᭄ᬳᬦᬵᬫᬟᬦᬶᬬ᭛

ᬭᬭᬲᬶᬓᬬᬦ᭄ᬳᬦᬾᬂᬧᬢᬶᬕᬦᬶᬂᬧᬢᬫ᭄ᬯᬦᬲᬶᬲᬶᬕ᭄ᬲᬶᬲᬶᬕ᭄ᬓᬶᬦᭂᬫᬸᬭᬦ᭄᭞
ᬳᬦᬢᬫᬯᬾᬄᬮᬸᬮᬸᬤ᭄ᬳᬦᬦᬫᬷᬢᬶᬳᬵᬃᬬ᭄ᬬᬦᬦᭂᬫᬢ᭄ᬦᭂᬫᬢ᭄‌ᬫ᭄ᬯᬗᬦᭂᬮᬄ᭞
ᬅᬗᬧᬸᬲᬶᬧᬸᬱ᭄ᬧᬮᬶᬗ᭄ᬕᬲᬳᬫᬗ᭄ᬤᬦᬷᬓᬸᬲᬸᬫᬯᬃᬡ᭄ᬦᬤᬃᬩ᭄ᬪᬢᬶᬦᬢᬵ᭞
ᬅᬧᭂᬦᭂᬤᬭᬹᬫ᭄ᬧᬟᬵᬋᬲᬸᬫᬶᬗᬶᬲ᭄ᬮᬸᬫᬡ᭄ᬟᭂᬧᬶᬮᬶᬭᬶᬂᬦᬶᬓᬵᬗᬺᬲᬶᬳᬢᬶ᭛

ᬕᬸᬭᬸᬓᬓᬶᬯᬵᬳᬸᬲᬗ᭄ᬓᬭᬶᬗᬮᬲ᭄ᬮᬯᬦ᭄ᬢᬧᬢᬧᬵᬫᬶᬓᬸᬮ᭄ᬳᬸᬯᬶᬳᬶᬮᬸᬲ᭄᭞
ᬲᬸᬟᬲᬮᬬᬦ᭄ᬢᬶᬦᬗ᭄ᬕᬸᬗᬦᬶᬓᬂᬕᬟᬸᬂᬲᬳᬕᬗᬦ᭄ᬓᬶᬦᬡ᭄ᬟᬸᬢᬶᬳᬋᬧ᭄᭞
ᬲᬗᬗᬬᬸᬭᬵᬫ᭄ᬬᬮᬵᬮᬦᬳᬦᬵᬗᬶᬤᬸᬂᬳᬦᬦᬫᬾᬢ᭄ᬚᬫᬸᬃᬲ᭄ᬬᬸᬗᬕᭂᬮᬭ᭄᭞
ᬲᬸᬫᬭᬶᬫᬫᬾᬢ᭄ᬮᬶᬭᬂᬓᬗᭂᬮᬶᬳᬦ᭄ᬫᬦᬫ᭄ᬩ᭄ᬬᬓᭂᬦᬫᬾᬢ᭄ᬮᬸᬗᬶᬂᬓᬭᬯᬶᬮ᭛

ᬦᬺᬧᬲᬸᬢᬮᬵᬮᬦᬾᬲᬸᬓᬸᬦᬶᬓᬂ‌ᬯᬸᬓᬶᬃᬚᭂᬦᭂᬓᬶᬭᬵᬫ᭄ᬬᬦᬶᬂᬲᬓᬫᬢᬦ᭄᭞
ᬯᬮᬳᬭᬕᭃᬗᬶᬦᭂᬦ᭄ᬢᬲᬦᬶᬭᬵᬮᬗᭃᬯᬢᬸᬲᬸᬫᬦ᭄ᬢᭂᬦᬃᬚ᭄ᬚᬮᬸᬫᬸᬢᭂᬦ᭄᭞
ᬧᬢᬧᬢᬳᬶᬂᬳᭂᬦᬷᬢᭂᬧᬶᬦᬶᬓᬵᬦᭂᬮᬢ᭄ᬓᬲᬯᬸᬭᬦ᭄ᬲᭂᬓᬃ‌ᬯᬳᬸᬭᬸᬭᬹ᭞
ᬲᬸᬲᬸᬳᬤᬸᬮᬸᬃᬫᬢᬸᬦ᭄ᬢᬸᬦᬦᬯᬃᬡ᭄ᬦᬭᬰ᭄ᬫᬶᬦᬶᬘᭂᬘᭂᬓ᭄ᬘᭂᬘᭂᬓ᭄ᬦᬶᬗᬭᬭᬲ᭄᭛

ᬧᬶᬭᬢᬮᬯᬲ᭄ᬦᬶᬭᬂ‌ᬦᬺᬧᬢᬶᬧᬸᬢ᭄ᬭᬬᬦ᭄ᬢᭂᬓᬭᬸᬫᬓ᭄ᬱᬲᬂᬧᬭᬋᬱᬶ᭞
ᬬᬢᬲᬓᬸᬍᬫ᭄ᬲᬶᬭᬵᬗ᭄ᬳᬶᬦᭂᬧᬶᬲᬂᬋᬱᬷᬭᬶᬓᬲᬖᭀᬭᬯᬵᬲᭂᬕᭂᬲᭂᬕᭂᬄ᭞
ᬫᬶᬮᬸᬧᬭᬰᬶᬱ᭄ᬬᬫᬃᬫ᭄ᬫᬭᬶᬲᬶᬭᬵᬲᭂᬟᭂᬧ᭄ᬳᬦᬫᬯᬾᬄᬨᬮᬵᬲᬶᬗᬭᬲ᭞
ᬧᬶᬦᬓᬧᬸᬭᬶᬄᬲᬗᬸᬢ᭄ᬢᬫᬖᬶᬦᭀᬱᬶᬢᬦ᭄ᬧᬫᬭᬶᬢᬸᬱ᭄ᬝᬭᬶᬂᬧᬭᬦᬦᬵ᭛

᭛ᬯᬲᬦ᭄ᬢᬢᬶᬮᬓ᭛᭝᭑᭒᭟
‐‐0|‐00|0‐0|0‐0|‐0̲ = ᭑᭔

ᬲᬵᬫ᭄ᬧᬸᬦ᭄ᬓᬮᬗ᭄ᬮᬗᬦᬶᬓᬂᬲᬸᬓᬸᬦᬶᬂᬳᬶᬫᬵᬤ᭄ᬭᬶ᭞
ᬤᬾᬲᬂᬦᬭᬾᬦ᭄ᬤ᭄ᬭᬲᬸᬢᬲᬵᬫ᭄ᬩᬲᬸᬥᬷᬭᬚᬵᬢᬶ᭞
ᬲᬓ᭄ᬯᬾᬄᬫᬳᬵᬃᬱᬶᬲᬸᬔᬢᬦ᭄ᬳᬦᬯᬶᬖ᭄ᬦᬫᬵᬢ᭄ᬭ᭞
ᬬᬚ᭄ᬜᬧ᭄ᬭᬲᬶᬤ᭄ᬥᬕᬶᬦᬯᬬ᭄‌ᬦᬶᬭᬤᬾᬯᬧᬹᬚᬵ᭛

ᬅᬢ᭄ᬬᬦ᭄ᬢᬢᬸᬱ᭄ᬝᬦᬶᬭᬲᬂ‌ᬯᬶᬓᬸᬭᬶᬂᬳᬶᬫᬵᬤ᭄ᬭᬶ᭞
ᬢᬦ᭄ᬤ᭄ᬯᬵᬗᬺᬗᭃᬢᬸᬭᬳᬶᬤᬵᬦᬯᬰᬢ᭄ᬭᬸᬓᬵᬭᬶ᭞
ᬳᬾᬢᬸᬦ᭄ᬬᬲᬵᬳᬲᬫᬸᬯᬄᬭᬸᬫᬭᬄᬫᬳᬵᬃᬱᬶ᭞
ᬲᬩ᭄ᬲᬩ᭄ᬧᬟᬦ᭄ᬬᬦᬸᬫᬭᬾᬂ‌ᬯᬶᬓᬸᬢᬦ᭄ᬧᬤᭀᬱ᭛

ᬮᬸᬗ᭄ᬳᬵᬢᬲᬂᬋᬱᬶᬧᬟᬵᬗ᭄ᬳᬶᬮᬶᬦᭀᬭᬓᬦ᭄ᬢᬸᬦ᭄᭞
ᬆᬧᬦ᭄ᬓᬲᬫ᭄ᬧᬭᬭᬤᬶᬦ᭄ᬢᬶᬦᬯᬦ᭄‌ᬯᬦᬾᬄᬦ᭄ᬬ᭞
ᬮᬾᬦ᭄ᬫᬗ᭄ᬮᬯᬦ᭄ᬫᬢᬶᬢᬸᬭᬄᬦ᭄ᬬᬓᬯᭃᬲ᭄ᬢᬶᬦᬹᬢ᭄‌ᬢ᭄ᬮᬲ᭄᭞
ᬗᭂᬲ᭄ᬗᭃᬲᭂᬦᬾᬧᬸᬫᬦᬸᬲᬸᬧ᭄ᬫᬗᬸᬲᬷᬕᬸᬳᬵᬚ᭄ᬭᭀ᭛

ᬫᬗ᭄ᬓᬵᬢᬶᬓᬂᬢᬧᬢᬧᬶᬧ᭄ᬭᬶᬳᬢᬶᬦ᭄ᬕᬸᬧᬾᬧᬸᬄ᭞
ᬢᬦ᭄‌ᬯ᭄ᬭᬶᬂᬧᬭᬦ᭄ᬬᬫᬮᬬᬹᬫᬦᬗᬶᬲ᭄ᬫᬲᬫ᭄ᬩᬢ᭄᭞
ᬭᬸᬦ᭄ᬢᬶᬂᬢᬧᬶᬄᬦ᭄ᬬᬤᬮᬸᬯᬂᬦ᭄ᬬᬭᬸᬚᬶᬢ᭄ᬓᬲᬫ᭄ᬩᬶᬢ᭄᭞
ᬲᬦ᭄ᬢᭂᬦ᭄ᬭᬕᭂᬢ᭄ᬓᬭᬕᭂᬢᬶᬂ‌ᬭ᭄ᬯᬶᬤᬸᬫᬾᬄᬭᬭᬲ᭄ᬦ᭄ᬬ᭛

ᬫ᭄ᬯᬂᬲᬂ‌ᬯᬢᭂᬓ᭄ᬕᬸᬭᬸᬦᬶᬦᬷᬓᬶᬫᬗᬶᬡ᭄ᬟᬶᬢᬶᬡ᭄ᬟᬶᬢ᭄᭞
ᬢᬦ᭄ᬲᬄᬧᬦᬸᬘ᭄ᬬᬦᬶᬭᬮᬾᬦ᭄ᬢᭂᬦᬸᬦᬦ᭄ᬧᬫᬸᬲ᭄ᬯᬦ᭄᭞
ᬮᬵᬯᬦ᭄ᬢᬶᬓᬂ‌ᬯᬸᬲᬸᬯᬸᬲᬹᬮᬯᬬᬦ᭄ᬕᬸᬫᬦ᭄ᬢᬸᬂ᭞
ᬓᬧ᭄ᬯᬾᬓᬮᬶᬂᬦᬶᬭᬲᬶᬮᬸᬗ᭄ᬮᬸᬗᬦᬶᬂᬧᬭᬢ᭄ᬭ᭛

ᬅᬩ᭄ᬯᬢ᭄ᬓᬓᬶᬫ᭄ᬧᬸᬩᬸᬭᬬᬸᬢ᭄ᬫᬫᬶᬓᬸᬮ᭄ᬭ᭄ᬬᬦᬓ᭄ᬦ᭄ᬬ᭞
ᬭᬜ᭄ᬘᬓ᭄ᬦ᭄ᬬᬫᬾᬲᬶᬲᬧᬸᬮᬸᬄᬲᬲᬶᬲᬶᬄᬢᬶᬦᬗ᭄ᬕᬸᬂ᭞
ᬧᬸᬡ᭄ᬟᬓ᭄ᬦ᭄ᬬᬓᬃᬯ᭄ᬯᬧᬟᬫᬾᬲᬶᬯᭂᬕᬶᬕ᭄ᬲᬶᬮᬶᬄᬧᬺᬧ᭄᭞
ᬯᬤ᭄ᬯᬵᬦᬶᬓᬵᬫᭂᬢᭂᬗᬸᬯᬸᬲ᭄ᬓᬮᬶᬫᬾᬂᬧᬶᬲᬸᬲ᭄ᬯᬦ᭄᭛

ᬫᬗ᭄ᬕᭂᬄᬲ᭄ᬯᬥᬃᬫ᭄ᬫᬦᬶᬭᬲᬂᬫᬘᭂᬧᬸᬄᬲᬶᬦᬸᬡ᭄ᬟᬂ᭞
ᬓᬵᬮᬶᬄᬧ᭄ᬯᬬᬦ᭄ᬢᬗᬦᬶᬭᭀᬗ᭄ᬲᬶᬮᬶᬓᬂᬫᬦᬸᬡ᭄ᬟᬂ᭞
ᬫᭀᬖᬾᬓᬓᬲᬺᬓᬶᬭᬶᬓᬂ‌ᬯᬤᬭᬵᬯ᭄ᬯᬳᬓᬺᬧ᭄᭞
ᬘᬗ᭄ᬓᭂᬫ᭄ᬦᬶᬭᬾᬓᬫᬗᬓᭂᬧ᭄ᬓᬪᬭᬦ᭄ᬓᬘᬡ᭄ᬝ᭄ᬬᬮ᭄᭛

ᬓᬜ᭄ᬘᬶᬢ᭄ᬟᬢᭂᬂ‌ᬦᬺᬧᬢᬶᬧᬸᬢ᭄ᬭᬮᬯᬦ᭄ᬩᬮᬵᬓ᭄ᬯᬾᬄ᭞
ᬓᬧ᭄ᬯᬵᬫᬦᬄᬲᬶᬭᬮᬯᬦ᭄ᬩᬮᬢᬦ᭄ᬢᬳᭂᬦ᭄ᬢ᭄ᬯᬲ᭄᭞
ᬅᬮ᭄ᬯᬂᬢᬶᬓᬂᬫᬸᬲᬸᬳᬦᬾᬓᬭᬶᬦᭀᬓ᭄ᬧᬗᭀᬳᬦ᭄᭞
ᬳᬾᬢᬸᬦ᭄ᬬᬓᬡ᭄ᬟᭂᬕᬮᬬᬹᬧᬗᬋᬧ᭄ᬦ᭄ᬬᬓᭀᬦ᭄ᬤᬸᬭ᭄᭛

ᬏᬦᬓ᭄ᬢᬩᬸᬤ᭄ᬥᬶᬦᬶᬭᬲᬂᬋᬱᬶᬰᬶᬱ᭄ᬬᬲᬗ᭄ᬖ᭞
ᬫᬶᬮ᭄ᬯᬵᬧᬸᬮᬶᬄᬲᬳᬧᬢᬶᬮ᭄ᬲᬸᬮᬶᬕᬶᬫ᭄ᬯᬗᬸᬫ᭄ᬩᬦ᭄᭞
ᬤᬸᬓ᭄ᬤᬸᬓ᭄‌ᬯᬸᬮᬸᬄ‌ᬯᬢᬸᬧᬶᬦᬡ᭄ᬟᭂᬫᬓᭂᬦ᭄‌ᬬᬫᭀᬮᬶᬄ᭞
ᬲᬂᬫᭀᬦᬫᬵᬭᬶᬳᬸᬫᭂᬦᭂᬂᬫᬫᬶᬲᬸᬄᬲᬶᬭᬵᬓ᭄ᬭᬓ᭄᭛

ᬲᬂᬤᬾᬯᬕᬸᬭ᭄ᬯᬗᬤᬸᬰᬶᬱ᭄ᬬᬫᬋᬓ᭄ᬫᬦᭀᬦ᭄ᬢᭀᬦ᭄᭞
ᬅᬫ᭄ᬩᭂᬓ᭄ᬫᬮᬜ᭄ᬘᬶᬗᬦᬦᬶᬗ᭄ᬲᭂᬢᬶᬩᬤ᭄ᬥᬭᬸᬜ᭄ᬘᬸᬤ᭄᭞
ᬦᬵᬮᬶᬂᬦᬶᬭᬵᬧ᭄ᬭᬗᬢᬳᬬ᭄ᬯᬢᬓᬸᬢ᭄ᬳᬶᬟᭂᬧ᭄ᬓᬸ᭞
ᬫᭀᬦ᭄ᬓᭀᬫᬫᬵᬢᬶᬓᭂᬦᬢᬾᬓᬶᬫᬸᬲᬸᬄᬓᬸᬯᬵᬳ᭄ᬬ᭛

ᬬᬦ᭄ᬓᭀᬫᬓᭀᬮᬶᬳᬫᬸᬲᬸᬳ᭄ᬫᬸᬫᭂᬦᬾᬂᬧᬬᬸᬤ᭄ᬥᬦ᭄᭞
ᬦ᭄ᬤᬓ᭄ᬕᬜ᭄ᬚᬭᬶᬂᬩᬲᬳᬦᬃᬚ᭄ᬚᬢᭂᬓᬾᬂᬚᬫᬂᬦ᭄ᬬ᭞
ᬬᬧ᭄ᬯᬦ᭄ᬳᬦᬵᬗ᭄ᬕᬮᬳᬫᬵᬢ᭄ᬬᬦᬶᬭᬶᬂᬧ᭄ᬭᬯᬷᬭ᭞
ᬤᬾᬦ᭄ᬬᬵᬮᬪᬵᬧᬶᬦᬳᬍᬧ᭄ᬳᬦᬲᬶᬗ᭄ᬳᭂᬮᬦ᭄ᬬ᭛

ᬫᬗ᭄ᬓᬶᬦ᭄ᬢᬲᬂᬢᬧᬢᬧᬵᬫ᭄ᬭᬶᬳᬭᬫ᭄ᬧᬓᬧ᭄ᬭᬂ᭞
ᬏᬦ᭄ᬤᬄᬲᬫᬡ᭄ᬟᬮᬲᬫᬡ᭄ᬟᬮᬧᬡ᭄ᬝᬧᬡ᭄ᬝᬦ᭄᭞
ᬕᬸᬦ᭄ᬢᭂᬦ᭄ᬬᬲᬂᬖᬮᬸᬲᭂᬓᬃᬧᬶᬦᬓᬵᬥᬶᬓᬵᬭ᭞
ᬫᬗ᭄ᬭᬶᬓ᭄ᬯᬓᭂᬦ᭄ᬢᬕᬢᬶᬲᬂᬓᬩᬬᬦ᭄ᬓᬓᬶᬳ᭄ᬬᬂ᭛

ᬅᬦ᭄ᬬᬵᬢ᭄ᬓᬢᭀᬦ᭄‌ᬯᬶᬓᬸᬢᬸᬭᬸᬂ‌ᬯᬶᬭᬢᬷᬓᬶᬫᬧ᭄ᬭᬂ᭞
ᬉᬦ᭄ᬤᬸᬃ‌ᬯᬸᬯᬸᬲ᭄ᬦᬶᬓᬢᬸᬫᬦ᭄ᬤᬗᬗᬸᬡ᭄ᬟᬤᬸᬓ᭄ᬤᬸᬓ᭄᭞
ᬢᬦ᭄‌ᬯ᭄ᬭᬸᬄᬢᬓᭀᬭ᭄ᬬᬓᬸᬧᬶᬦᬸᬦ᭄ᬫᬸᬦᬗᬓ᭄ᬯᬲᬚ᭄ᬜ᭞
ᬮᬶᬂᬦ᭄ᬬᬵᬕᬭᬧ᭄ᬓᬲᬮᬳᬦ᭄‌ᬬᬫᬲᬸᬫ᭄ᬩᬲᬸᬫ᭄ᬩᬭ᭄᭛

ᬮᬾᬦ᭄ᬢᬂ‌ᬯᬦᬾᬄ‌ᬯᬶᬓᬸᬓᬧᬾᬗᬶᬦᬦᭀᬦ᭄‌ᬯᬦᬷᬂᬧ᭄ᬭᬂ᭞
ᬫᭂᬗ᭄ᬕᭂᬧ᭄ᬢᬸᬫᬹᬢ᭄‌ᬦ᭄ᬤᬦᬳᬶᬯᬂᬲᬶᬦᬸᬭᬓ᭄ᬫᬭᬵᬕ᭄ᬬᬂ᭞
ᬤᬾᬦ᭄ᬬᬵᬧ᭄ᬭᬗᬗ᭄ᬭᬕᬬᬳᬗ᭄ᬮᬯᬦᬶᬂᬧ᭄ᬭᬯᬷᬭ᭞
ᬓᬾᬗᭂᬮ᭄ᬓᭂᬦᬾᬂ‌ᬯᬢᬸᬯᭂᬳᬂᬦ᭄ᬬᬭᬸᬭᬹᬩᬳᭂᬫ᭄ᬦ᭄ᬬ᭛

ᬅᬦ᭄ᬬᬵᬢ᭄ᬧᬟᬵᬮ᭄ᬯᬗᬩᬸᬢᭂᬂᬫᬭᬸᬓᭂᬢ᭄ᬲᬶᬮᬶᬄᬧᬺᬧ᭄᭞
ᬭᬫ᭄ᬩᬸᬢ᭄ᬓᬲᬡ᭄ᬟᬸᬗᬓᬸᬲᬸᬢ᭄ᬓᬤᬸᬤᬸᬢ᭄ᬓᬋᬗ᭄ᬕᬸᬢ᭄᭞
ᬭᭀᬤ᭄ᬭᬵᬦᬳᬸᬢ᭄‌ᬬᬲᬶᬦᬳᬸᬢ᭄ᬫᬮᬸᬜᬸᬢ᭄ᬲᬶᬮᬶᬄᬢᬹᬭ᭄᭞
ᬓᬧ᭄ᬯᬵᬗ᭄ᬕᬺᬕᬸᬢ᭄ᬫᬸᬯᬳᬓᬜ᭄ᬚᬭᬗᬗ᭄ᬕᬸᬢᬗ᭄ᬕᬸᬢ᭄᭛

ᬏᬦᬓ᭄ᬧᬢᬗ᭄ᬓᭂᬧᬶᬓᬦᬵᬗ᭄ᬮᬕᬭᬶᬂᬓᬫᬦ᭄ᬢ᭄ᬬᬦ᭄᭞
ᬏᬗ᭄ᬕᬮ᭄ᬧᬟᬵᬮ᭄ᬯᬗᬦᬦᬵᬯᬶᬓᬸᬭᬵᬓ᭄ᬱᬲᬵᬓ᭄ᬯᬾᬄ᭞
ᬫᬗ᭄ᬲᭃᬢᬯᬤ᭄ᬯᬦᬶᬭᬲᬂᬦᬭᬦᬵᬣᬧᬸᬢ᭄ᬭ᭞
ᬓᬧ᭄ᬯᬵᬗᬯᬶᬢ᭄ᬧᬟᬫᬫᬵᬢ᭄ᬬᬦᬶᬰᬢ᭄ᬭᬸᬰᬓ᭄ᬢᬶ᭛

ᬲᬵᬫ᭄ᬧᬸᬦ᭄‌ᬍᬧᬲ᭄ᬦᬶᬯᬭᬬᬂ‌ᬦᬺᬧᬧᬸᬢ᭄ᬭᬲᬵᬫ᭄ᬩ᭞
ᬢᬦ᭄ᬧᬵᬦ᭄ᬢᬭᬵᬦᬭᬯᬢᬵᬗᬶᬩᭂᬓᬶᬂᬧᬬᬸᬤ᭄ᬥᬦ᭄᭞
ᬓᭀᬦ᭄ᬢᬧ᭄ᬓᬩᭂᬦ᭄ᬢᬭᬶᬓᬦᬂᬲᬸᬭᬰᬢ᭄ᬭᬸᬤᬾᬦ᭄ᬬ᭞
ᬳᬶᬫ᭄ᬧᭂᬃᬰᬢᬦ᭄ᬢᬸᬫᬚᬶᬭᬹᬧᬦᬶᬓᬂᬧᬟᭀᬮᬶᬄ᭛

ᬩᭂᬦ᭄ᬢᬃᬩᬸᬩᬃᬫᬩᬩᬭᬦ᭄ᬩᬮᬭᬵᬓ᭄ᬱᬲᬵᬮᬄ᭞
ᬫᬗ᭄ᬓᬶᬦ᭄‌ᬯᬶᬰᬷᬃᬡ᭄ᬦᬳᬶᬦᬸᬤᬦ᭄ᬳᬸᬤᬦᬦ᭄‌ᬯᬭᬵᬲ᭄ᬢ᭄ᬭ᭞
ᬯᬗ᭄ᬓᬬ᭄‌ᬫᬢᬶᬧ᭄ᬫᬶᬩᬩᬶᬩᬩ᭄ᬲᬯᬦᬾᬄᬓᬢᬶᬫ᭄ᬧᬮ᭄᭞
ᬯᬗ᭄ᬓ᭄ᬯᬂᬧᬸᬧᬹᬳᬦᬢᬸᬕᭂᬮ᭄ᬤᬍᬫᬦ᭄ᬬᬭᬸᬦ᭄ᬢᬸᬄ᭛

ᬓ᭄ᬬᬵᬢᬶᬧ᭄ᬭᬮᬫ᭄ᬩᬢᬸᬳᬦᬶᬂᬩᬮᬤᬿᬢ᭄ᬬᬯᬷᬭ᭞
ᬬᬾᬓᬵᬧᬸᬮᬶᬄᬫᬧᬕᬶᬯᬹᬓ᭄‌ᬦᬺᬧᬧᬸᬢ᭄ᬭᬲᬵᬫ᭄ᬩ᭞
ᬫᬸᬡ᭄ᬟᭀᬡ᭄ᬟᬰᬹᬮᬦᬶᬓᬰᬓ᭄ᬢᬶᬫᬮᬡ᭄ᬟᭂᬧᬢ᭄ᬯᬲ᭄᭞
ᬫᬗ᭄ᬤᬸᬓ᭄ᬦᬭᬾᬦ᭄ᬤ᭄ᬭᬲᬸᬢᬢᬦ᭄ᬧᬜᬭᬶᬓ᭄ᬮᬶᬦᬾᬲᬦ᭄᭛

᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭝᭑᭓᭟
‐‐‐|00‐|0‐0|00‐|‐‐0|‐‐0|0̲ = ᭑᭙

ᬫᬸᬦ᭄ᬢᬩ᭄ᬓ᭄ᬭᭀᬥᬦᬶᬓᬂᬧ᭄ᬭᬮᬫ᭄ᬩᬭᬶᬮᬸᬧᬸᬢ᭄ᬲᬂᬲᬵᬫ᭄ᬩᬯᬷᬭᭀᬢ᭄ᬢᬫ᭞
ᬳᬾᬢᬸᬦ᭄ᬬᬦ᭄ᬧᬫᬦᬄᬫᬳᬵᬫᬭᬸᬧᬸᬢᬷᬂᬳ᭄ᬭᬹᬰᬓ᭄ᬢᬶᬢᬦ᭄ᬧᬵᬦ᭄ᬢᬭ᭞
ᬲᬂᬓᬺᬱ᭄ᬡᬵᬢ᭄ᬫᬚᬰᬹᬭᬫᬗ᭄ᬮᭂᬧᬲᬓᭂᬦ᭄ᬓ᭄ᬭᭀᬭᬵᬲ᭄ᬢ᭄ᬭᬲᭃᬓ᭄ᬢᬦ᭄ᬧᭂᬕᬢ᭄᭞
ᬥ᭄ᬯᬲ᭄ᬢᬾᬓᬂᬧᬦᬳᬶᬂᬧ᭄ᬭᬮᬫ᭄ᬩᬓᬲᭂᬲᭂᬩ᭄ᬦᬶᬰ᭄ᬰᬾᬱᬓᬲ᭄ᬬᬹᬄᬳᬶᬮᬂ᭛

ᬢᬦ᭄ᬲ᭄ᬬᬹᬄᬬᬤ᭄ᬬᬦᬶᬓᬂᬫᬸᬲᬸᬄᬮᬯᬦᬦᬵᬫ᭄ᬩᭂᬓ᭄ᬦ᭄ᬬᬵᬧᬦᬮ᭄ᬧᬵᬥᬫ᭞
ᬦᬵᬳᬦ᭄ᬢᭀᬚᬭᬶᬤᬵᬭᬸᬓᬷᬬᬓᬋᬗᭃᬤᬾᬲᬂᬦᬭᬾᬦ᭄ᬤ᭄ᬭᬵᬢ᭄ᬫᬚ᭞
ᬦ᭄ᬬᬵᬗ᭄ᬳ᭄ᬭᬹᬰᬓ᭄ᬢᬶᬓᬯᭀᬥᬦᬵᬲ᭄ᬢ᭄ᬭᬧᬫᬦᬄᬲᬂᬲᬵᬫ᭄ᬩᬲᬶᬗ᭄ᬳᬵᬓᬺᬢᬶ᭞
ᬢ᭄ᬭᬸᬲ᭄ᬮᬶᬫ᭄ᬧᬤ᭄ᬳᬢᬶᬦᬶᬂᬧ᭄ᬭᬮᬫ᭄ᬩᬓᬯᭂᬦᬂᬧ᭄ᬭᬵᬡᬦ᭄ᬬᬲᬵᬫ᭄ᬧᬸᬦ᭄ᬳᬶᬮᬂ᭛

ᬮᬸᬗ᭄ᬳᬵᬋᬲ᭄ᬫᬮᬬᬹᬢᬸᬭᬄᬢᬸᬭᬳᬶᬓᬂᬤᬿᬢ᭄ᬬᭀᬫᬸᬮᬶᬄ‌ᬭᬶᬂᬧᬸᬭ᭞
ᬭᬶᬂᬧᬵᬢᬵᬮᬯᬦᬾᬄᬧᬭᬦ᭄ᬬᬫᬳᬯᬦ᭄‌ᬭᬶᬂᬚ᭄ᬭᭀᬦᬶᬓᬂᬲᬵᬕᬭ᭞
ᬗᭂᬲ᭄ᬗᭃᬲᭂᬦ᭄‌ᬯᬶᬦᬮᬶᬂᬦ᭄ᬬᬯᬶᬱ᭄ᬡᬸᬫᬦᬸᬭᬸᬦ᭄ᬲᬂᬲᬵᬫ᭄ᬩᬰᬹᬭᬾᬂᬭᬡ᭞
ᬫᬾᬗ᭄ᬕᬸᬂᬩᬸᬤ᭄ᬥᬶᬦᬶᬭᬵᬢᬓᬸᬢ᭄ᬫᬳᬋᬧᬗ᭄ᬳᬶᬮ᭄ᬬᬵᬧᬦᬯ᭄ᬭᬶᬦ᭄ᬓᬯᭃᬲ᭄᭛

ᬢᬸᬱ᭄ᬝᬵᬫ᭄ᬩᭂᬓ᭄ᬦᬶᬭᬲᬂ‌ᬯᬢᭂᬓ᭄ᬋᬱᬶᬓᬩᬾᬄᬫᬦ᭄ᬢᬸᬓ᭄ᬫᬭᬾᬂᬓᬳ᭄ᬬᬗᬦ᭄᭞
ᬫ᭄ᬯᬂᬰᬶᬱ᭄ᬬᬧ᭄ᬭᬚᬸᬭᬶᬢ᭄ᬳᬸᬮᬹᬦ᭄ᬬᬫᬓᬸᬲᬸᬢ᭄ᬩᬦ᭄ᬥᬦ᭄ᬬᬲᬶᬗ᭄ᬲᬮ᭄‌ᬯᬦᬾᬄ᭞
ᬮᬾᬦ᭄ᬢᬂᬫᬵᬚᬭᬓᭂᬦ᭄‌ᬯᬦᬶᬦ᭄ᬬᬫᬓᬧᬸᬢ᭄ᬘᬗ᭄ᬓᭂᬫ᭄ᬦ᭄ᬬᬤᬾᬦᬶᬂᬳᬶᬤᬸ᭞
ᬯ᭄ᬯᬦ᭄ᬢᭂᬜ᭄ᬚ᭄ᬭᬶᬄᬫᬗᬩᬸᬓ᭄ᬳᬦᬾᬂ‌ᬯᬸᬭᬶᬬᬬᬵᬦᬗ᭄ᬕᬄ‌ᬬᬫᬶᬮ᭄ᬯᬵᬦᬸᬤᬸᬓ᭄᭛

ᬩ᭄ᬬᬵᬢᬷᬢᬦ᭄ᬕᬢᬶᬲᬂ‌ᬯᬢᭂᬓ᭄ᬢᬧᬧᬟᬵᬕᭀᬱ᭄ᬞᬶᬧ᭄ᬭᬗᬶᬂᬫᬡ᭄ᬟᬮ᭞
ᬲᬂᬓᬺᬱ᭄ᬡᬵᬢ᭄ᬫᬚᬫᬶᬦ᭄ᬢᬭᬗ᭄ᬮᬭᬶᬲᬓᭂᬦ᭄ᬮᬫ᭄ᬧᬄᬦᬶᬓᬂᬲ᭄ᬬᬦ᭄ᬤᬦ᭞
ᬭᬫ᭄ᬬᬵᬢᬹᬢ᭄ᬕᭂᬕᭂᬭᬶᬂ‌ᬯᬸᬓᬶᬃᬕᬕᬕᬕᬵᬂᬤᬾᬰᬵᬢᬢᬵᬓᭀᬗ᭄ᬓᬸᬮᬦ᭄᭞
ᬳᬶᬫ᭄ᬧᭂᬃ‌ᬯᬲ᭄ᬢ᭄ᬭᬧᬸᬢᬶᬄᬓᬢᬶᬗ᭄ᬳᬮᬦᬶᬓᬂᬢᭀᬬᬵᬗᭂᬩᭂᬓ᭄‌ᬭᬶᬂᬲᬯᬄ᭛

ᬯ᭄ᬯᬦ᭄ᬢᭂᬦ᭄ᬓᬳ᭄ᬬᬗᬦᬸᬢ᭄ᬢᬫᬾᬂᬳᬍᬧᬧᬹᬃᬯ᭄ᬯᬵᬢ᭄ᬬᬦ᭄ᬢᬦᭀᬭᬵᬗ᭄ᬳᬶᬭᬶᬩ᭄᭞
ᬤᬾᬦ᭄ᬬᬦ᭄ᬰᭀᬪᬶᬢᬓᬧ᭄ᬯᬲᬃᬯ᭄ᬯᬳᬶᬦᭂᬤᬸᬓ᭄ᬦ᭄ᬬᬵᬲᬦ᭄ᬬᬭᬫ᭄ᬬᬵᬮᬗᭃ᭞
ᬢᭀᬯ᭄ᬬᬵᬫᬶᬗ᭄ᬓᬶᬗᬓᭂᬜ᭄ᬚᬸᬭᬂᬢᭂᬟᬸᬦᬦᬶᬂ‌ᬯ᭄ᬯᬾᬲᬗ᭄ᬓᬭᬶᬂᬧᬃᬯ᭄ᬯᬢ᭞
ᬕᭂᬦ᭄ᬢᭂᬃᬦᬶᬂᬩᬜᬸᬢᬦ᭄ᬧᬲᬗ᭄ᬓ᭄ᬬᬓᬋᬗᭃᬫ᭄ᬯᬂᬰᬩ᭄ᬤᬦᬶᬂᬦᬷᬭᬤ᭛

ᬔ᭄ᬬᬵᬢᬷᬂᬭᬵᬢ᭄ᬲᬶᬭᬯᬶᬰ᭄ᬯᬫᬶᬢ᭄ᬭᬪᬕᬯᬵᬦ᭄ᬫᬸᬗ᭄ᬕ᭄ᬯᬷᬭᬶᬓᬵᬂᬓᬳ᭄ᬬᬗᬦ᭄᭞
ᬢᭂᬓ᭄ᬯᬦ᭄ᬭᬵᬚᬋᬱᬶᬧ᭄ᬭᬲᬶᬤ᭄ᬥᬲᬶᬭᬫᬵᬚᬃᬥᬃᬫ᭄ᬫᬲᬂᬧᬡ᭄ᬟᬶᬢ᭞
ᬩ᭄ᬬᬓ᭄ᬢᬾᬓᬵᬢᬶᬰᬬᬾᬂᬓᬲᬶᬤ᭄ᬥᬦᬥᬶᬓᬵᬭᭀᬢ᭄ᬢᬸᬗ᭄ᬕᬰᬸᬤ᭄ᬥᬵᬕᬫ᭞
ᬲᬵᬓ᭄ᬱᬵᬢ᭄ᬰᬶᬱ᭄ᬬᬪᬝᬵᬭᬯᬶᬱ᭄ᬡᬸᬫᬦᬸᬭᬸᬦ᭄ᬲᬗ᭄ᬓᬾᬂ‌ᬯᬤᬭ᭄ᬬᬵᬰ᭄ᬭᬫ᭛

ᬢᬶᬗ᭄ᬓᬄᬭᬵᬚ᭄ᬬᬧᬢᬶᬗ᭄ᬓᬳᬶᬂᬧᬢᬧᬦᬾᬦ᭄ᬤᬄᬤᬾᬫᬳᬃᬱ᭄ᬬᬵᬕᭂᬮᬭ᭄᭞
ᬫᬗ᭄ᬓᬵᬭᬶᬂᬧᬲᬪᬵᬦ᭄ᬲᬪᬵᬦ᭄ᬢᭂᬓᬧᬶᬓᬂᬰᬶᬱ᭄ᬬᬵᬢᬢᬵᬓ᭄ᬯᬾᬄᬫᬋᬓ᭄᭞
ᬲᬶᬦ᭄ᬬᬂᬢᬂᬧᬭᬰᬶᬱ᭄ᬬᬬᬦ᭄‌ᬯᬰᬭᬶᬱᬵᬕᬲ᭄ᬬᬓ᭄ᬢᬦᭀᬭᬵᬢᬸᬮᬸᬂ᭞
ᬲᬂᬓᬶᬮ᭄ᬬᬵᬭᬭᬲᬃᬚ᭄ᬚᬲᬂᬢᬧᬶᬲᭂᬟᭂᬂᬮᬶᬦ᭄ᬤᬶᬦ᭄ᬬᬫᬗ᭄ᬤᬾᬓᭂᬘᬧ᭄᭛

ᬘᬸᬡ᭄ᬟᬸᬓ᭄ᬲᬂᬦᬭᬦᬵᬣᬧᬸᬢ᭄ᬭᬭᬶᬲᬶᬭᬂᬭᬵᬚᬃᬱᬶᬪᬓ᭄ᬢ᭄ᬬᬵᬭᬋᬫ᭄᭞
ᬲᬫ᭄ᬩᬄᬬᭀᬮᬶᬳᬸᬮᬶᬄᬦᬶᬭᬵᬤᬭᬲᬶᬦᬸᬗ᭄ᬲᬸᬂ‌ᬭᬶᬂᬰᬶᬯᬵᬫ᭄ᬪᬵᬧᭂᬦᭂᬤ᭄᭞
ᬢᬺᬧ᭄ᬢ᭄ᬬᬫ᭄ᬩᭂᬓ᭄ᬦᬶᬭᬬᬦ᭄ᬳᬸᬮᬹᬦᬦᬶᬭᬭᬓ᭄ᬯᬾᬲᬂᬫᬳᬵᬧᬡ᭄ᬟᬶᬢ᭞
ᬫᬗ᭄ᬕᬵᬢᬦ᭄ᬫᬸᬮᬶᬳᬾᬂᬧᬸᬭᬷᬲᬶᬭᬬᬤᬶᬦ᭄ᬲᬫ᭄ᬩᬾᬕᬦᭂᬦ᭄ᬲᬂᬋᬱᬶ᭛

ᬲᬂᬰ᭄ᬭᬷᬭᬵᬚᬋᬱᬶᬧ᭄ᬭᬳᬃᬱᬲᬶᬭᬲᬶᬄᬤᬾᬲᬂᬦᬭᬾᬦ᭄ᬤ᭄ᬭᬵᬢ᭄ᬫᬚ᭞
ᬫᭀᬚᬃᬮᬶᬂᬦᬶᬭᬪᬵᬕ᭄ᬬᬬᬦ᭄ᬓᬶᬢᬟᬢᬂᬫᬗ᭄ᬓᬾᬭᬶᬓᬾᬗᬵᬰ᭄ᬭᬫ᭞
ᬫᭀᬮᬶᬄᬧ᭄ᬭᬵᬃᬣᬦᬦᬶᬗ᭄ᬳᬸᬮᬸᬦ᭄ᬬᬢᬶᬓᬸᬧᬗ᭄ᬭᬓ᭄ᬱᬦ᭄ᬢᬲᬗ᭄ᬓᬾᬂᬫᬸᬲᬸᬄ᭞
ᬩ᭄ᬬᬓ᭄ᬢᬵᬯᬵᬲ᭄ᬓᬶᬢᬳᬾᬢᬸᬦᬶᬂᬫᬭᬶᬫᬭᬶᬗ᭄ᬕᬸᬂᬤᬾᬦᬶᬓᬂᬭᬵᬓ᭄ᬱᬲ᭛

ᬦ᭄ᬤᬵᬢᬗ᭄ᬳᬾᬃᬲᬓᬋᬂᬢᬭᬵᬃᬬ᭄ᬬᬦᬦᬓᬸᬯ᭄ᬭᬸᬄ‌ᬗ᭄ᬯᬂ‌ᬭᬶᬗᬾᬮ᭄ᬢᬵᬮᬕ᭞
ᬢᭀᬯᬶᬦ᭄ᬢᬂᬢᬸᬭᬕᬵᬮᬧᬵᬓᬸᬭᬸᬓᬸᬭᬂᬢᬸᬭ᭄ᬯᬵᬧᬢᬦ᭄ᬮᬵᬮᬦ᭞
ᬢᬦ᭄‌ᬯ᭄ᬯᬦ᭄ᬢᭂᬦ᭄ᬫᬭᬶᬓᬂᬓᬢᭂᬫ᭄ᬯᬢᬦᬶᬓᬂᬫᬵᬲ᭄ᬪᭀᬕᬭᬶᬂᬓᬳ᭄ᬬᬗᬦ᭄᭞
ᬫ᭄ᬯᬂᬲᬶᬂᬪᬹᬱᬡᬢᬦ᭄ᬳᬦᬵᬗ᭄ᬮᬯᬦᬦᬾᬰᬩ᭄ᬤᬦ᭄ᬢᬬᬦ᭄‌ᬯ᭄ᬭᬸᬄᬓᬯᬶ᭛

᭛‌ᬅᬗ᭄ᬕᬶᬢᬳᬸ᭛᭝᭑᭔᭟
00‐|00‐|0‐0|‐0̲ = ᭑᭑

ᬅᬮᬯᬲ᭄‌ᬦᬺᬧᬧᬸᬢ᭄ᬭᬭᬶᬂᬳᬶᬫᬵᬤ᭄ᬭᬶ᭞
ᬧᬶᬦᬓᬵᬰ᭄ᬭᬬᬤᬾᬦᬶᬭᬂᬫᬳᬵᬃᬱᬶ᭞
ᬩᬮᬤᬿᬢ᭄ᬬᬢᬢᬦ᭄ᬫᬸᬗᬸᬧ᭄ᬓᬯᭃᬲ᭄ᬚ᭄ᬭᬶᬄ᭞
ᬲᬸᬔᬢᬦ᭄ᬲᬶᬧᬶᬲᬂᬬᬢᬶᬦ᭄ᬧᬫᬹᬚᬵ᭛

ᬳᬦᬰᬶᬱ᭄ᬬᬫᬳᬵᬃᬱᬶᬯᬶᬰ᭄ᬯᬫᬶᬢ᭄ᬭ᭞
ᬫᬗᬭᬦ᭄ᬕᬸᬡᬤᬾᬯᬢᬦ᭄ᬳᬦᭀᬮᬶ᭞
ᬯᬶᬳᬶᬓᬦ᭄ᬓᬯᬶᬕᬷᬢᬮᬾᬦ᭄ᬧᬮᬫ᭄ᬩᬂ᭞
ᬬᬢᬲᬵᬦᬓᬤᬾᬦᬭᬾᬦ᭄ᬤ᭄ᬭᬧᬸᬢ᭄ᬭ᭛

ᬲᬧᬭᬦ᭄ᬲᬶᬭᬲᬾᬮ᭄ᬯᬦᬶᬂ‌ᬯᬦᬵᬤ᭄ᬭᬶ᭞
ᬍᬗᭂᬗᬶᬂᬧᬕᬕᬦ᭄ᬧᬭᬦ᭄ᬓᬳᬵᬲᬦ᭄᭞
ᬮᬮᬸᬮᬫ᭄ᬧᬳᬶᬭᬦ᭄ᬓᬮᬸᬗ᭄ᬳᬮᬸᬗ᭄ᬳᬵ᭞
ᬓᬯᬯᬾᬓᬳᬦᬦ᭄‌ᬍᬯᭂᬲ᭄ᬮᬗᭃᬦ᭄ᬬ᭛

ᬇᬭᬶᬓᬵᬢᬲᬶᬭᬜ᭄ᬚᭂᬦᭂᬓ᭄ᬫᬕᭀᬱ᭄ᬞᬶ᭞
ᬭᬶᬓᬦᬂᬢᬭᬸᬓᬦ᭄ᬫᬶᬭᬶᬂᬰᬶᬮᬵᬮ᭄ᬯᬵ᭞
ᬲᭂᬫᬶᬯᬵᬳᬸᬍᬯᬲ᭄‌ᬬᬢᭀᬗ᭄ᬕ᭄ᬯᬦᬸᬗ᭄ᬕ᭄ᬯᬦ᭄᭞
ᬧᬓᬸᬮᬾᬦᬶᬭᬭᬰ᭄ᬫᬶᬦᬶᬂᬲᭂᬓᬃᬫ᭄ᬭᬶᬓ᭄᭛

ᬦᬺᬧᬧᬸᬢ᭄ᬭᬲᬶᬭᬵᬯᭂᬯᭃᬓᬮᬗ᭄ᬯᬦ᭄᭞
ᬫᬸᬮᬢᬶᬂ‌ᬯᬦᬤᬾᬰᬓᬧ᭄ᬯᬓᭀᬗᬂ᭞
ᬤᬶᬦᭂᬎᬦᬶᬭᬳᬷᬗᬦᬶᬂᬲᬫᬸᬤ᭄ᬭ᭞
ᬭᬶᬳᬶᬭᬶᬂᬦᬶᬓᬦᬂᬮᬗᬶᬢ᭄‌ᬯᭂᬓᬲ᭄ᬦ᭄ᬬ᭛

᭛ᬫᬢ᭄ᬢᬭᬵᬕ᭛᭝᭑᭕᭟
‐‐0|‐00|0‐0|‐00|0‐0|‐00|00̲ = ᭒᭐

ᬲᬂᬓᬺᬱ᭄ᬡᬧᬸᬢ᭄ᬭᬲᬶᬭᬢᬵᬢᬜᬾᬂᬲᬓᬫᬢᬦ᭄‌ᬭᬶᬲᬂᬋᬱᬶᬧᬸᬢ᭄ᬭ᭞
ᬫ᭄ᬯᬂᬫᬡ᭄ᬟᬮᬾᬂᬕᬶᬭᬶᬯᬦᬵᬦ᭄ᬢᬭᬓ᭄ᬭᬫᬦᬶᬓᬵᬓᬩᬾᬄᬢᬶᬦᬜᬓᭂᬦ᭄᭞
ᬫᬵᬚᬃᬲᬶᬭᬾᬓᬶᬕᬸᬡᬤᬾᬯᬢᭀᬄᬩᬧᬢᬫᬗ᭄ᬳᬸᬮᬸᬦ᭄ᬢᬸᬳᬸᬢᬸᬳᬸ᭞
ᬢᬦ᭄ᬲᬗ᭄ᬰᬬᬧ᭄ᬯᬢᬫᬦᬄᬢᬢᬶᬗ᭄ᬳᬮᬦᬭᬵᬫ᭄ᬬᬦᬶᬂᬲᬓᬫᬢᬦ᭄᭛

ᬦ᭄ᬬᬵᬂᬫᬡ᭄ᬟᬮᬵᬋᬡᭂᬩᬕᭃᬂᬮᬯᬲ᭄ᬦ᭄ᬬᬫᬭᬶᬓᬦ᭄ᬮᬦᬵᬓᬲᬶᬭᬢᬦ᭄᭞
ᬕᬗ᭄ᬕᬵᬲᬓᬾᬂᬮᬗᬶᬢᬶᬓᬵᬦ᭄ᬢᬸᬫᬫ᭄ᬧᬸᬳᬶᬲᬫᬷᬧᬓᬦ᭄ᬬᬫᬧᬋᬓ᭄᭞
ᬦᬵᬭᬵᬬᬡᬧ᭄ᬭᬢᬶᬢᬲᬂᬫᬓᬵᬰ᭄ᬭᬫᬲᬤᬾᬰᬭᬶᬂᬲᬪᬸᬯᬦ᭞
ᬦᬵᬳᬦ᭄ᬢᬓᬵᬭᬡᬦᬶᬓᬶᬦ᭄ᬧᬯᬶᬢ᭄ᬭᬧᬭᬦᬵᬤᬶᬤᬾᬯᬰᬭᬡ᭛

ᬳᭀᬦ᭄ᬬᬂᬢᬧᭀᬯᬦᬭᬶᬧᬸᬜ᭄ᬘᬓᬶᬂ‌ᬯᬸᬓᬶᬭᬦᬓ᭄ᬲᬫᬃᬓᬮᬶᬫᬸᬢᬦ᭄᭞
ᬫᬦ᭄ᬤᬵᬭᬓᬬ᭄ᬯᬦᬶᬗᬮᬲ᭄ᬦ᭄ᬬᬫᬗ᭄ᬚ᭄ᬭᬳᬲᭂᬓᬃᬫᬧᬵᬤᬧᬯᬦᬾᬄ᭞
ᬫᬦ᭄ᬤᬵᬳᭂᬦᬶᬂᬮ᭄ᬯᬳᬶᬓᬦᬶᬃᬫ᭄ᬫᬮᬵᬢᬶᬲᬧᬶᬢᭀᬯᬶᬢᬸᬲ᭄ᬦᬶᬗᬘᬮ᭞
ᬳᬶᬫ᭄ᬧᭂᬃᬓᬭᬲ᭄ᬚᬸᬭᬗᬶᬓᬵᬮᬗᭃᬧᬭᬦᬶᬲᬂᬓᬯᬷᬰ᭄ᬯᬭᬫᬗᭃ᭛

ᬰ᭄ᬭᬷᬬᬚ᭄ᬜᬯᬢ᭄ᬬᬲᬶᬭᬲᬂᬧ᭄ᬭᬢᬶᬱ᭄ᬞᬧᬶᬦᬓᬵᬥᬶᬓᬵᬭᬦᬶᬧᬸᬡ᭞
ᬲᬵᬓ᭄ᬱᬵᬢ᭄ᬪᬝᬵᬭᬭᬯᬶᬲᬂᬧᬗᬚ᭄ᬬᬦᬶᬗᬯᬾᬤᬗᬹᬦᬶᬓᬋᬗᭃ᭞
ᬯᬵᬓ᭄ᬩᬚ᭄ᬭᬧᬡ᭄ᬟᬶᬢᬲᬶᬭᬦ᭄ᬧ᭄ᬭᬯᬵᬤᬶᬓᬯᬶᬰᬾᬱᬦᬶᬂ‌ᬯ᭄ᬭᬸᬳᬗᬚᬶ᭞
ᬢᬵᬧᬵᬬᬭᬶᬂ‌ᬯᬶᬓᬸᬫᬯᬵᬲ᭄ᬢᭂᬓᬧ᭄ᬦᬶᬭᬢᬢᬲ᭄‌ᬭᬶᬗᬵᬕᬫᬭᬲ᭛

ᬭᬓ᭄ᬭ᭄ᬬᬦ᭄ᬮᬶᬳᬢ᭄ᬮᬶᬳᬢᬦᬾᬓᬶᬗᬵᬰ᭄ᬭᬫᬍᬗᭃᬂᬢᬶᬦᬶᬗ᭄ᬕᬮᬮᬯᬲ᭄᭞
ᬓᬧ᭄ᬯᬵᬮᬗᭃᬢᬺᬡᬮᬢᬵᬦ᭄ᬬᬮᬾᬦ᭄ᬓᬬᬸᬫᬦᬶᬲ᭄ᬦᬶᬓᬵᬯᭂᬦᭂᬲᬍᬓ᭄᭞
ᬫ᭄ᬯᬂᬦᬵᬕᬧᬸᬱ᭄ᬧᬦᬶᬓᬭᬸᬓ᭄ᬱᬲᬶᬦ᭄ᬯᬫᬶᬗᬰᭀᬓᬫᬫ᭄ᬩᭂᬢᬗᭂᬮᬶᬄ᭞
ᬓᬸᬫ᭄ᬩᬂᬦᬶᬓᬵᬗᬺᬗᬦᬗᬶᬲ᭄ᬫᬶᬤᭂᬃᬲᬯᬗᬲᬫ᭄ᬩᬢᬶᬂᬲᬗᬮᬮᬶᬲ᭄᭛

ᬢᬦ᭄ᬲᬾᬂᬳᬍᬧ᭄ᬦᬶᬓᬶᬭᬶᬓᬵᬦᬭᬓ᭄ᬯᬓᬤᬶᬓᬾᬦ᭄ᬤ᭄ᬭᬦᬶᬂᬓᬍᬗᭂᬗᬦ᭄᭞
ᬫᬗ᭄ᬓᬾᬯᬶᬰᬷᬃᬡ᭄ᬦᬓᬲᬶᬳᬦ᭄ᬓᬲᬶᬄᬦ᭄ᬬᬓᬢᬸᬦᬦ᭄ᬓᬭᬰ᭄ᬫᬶᬦᬶᬗᬭᬹᬫ᭄᭞
ᬮᬵᬯᬦ᭄ᬢᬶᬓᬂ‌ᬯᭂᬮᬲᬲᬶᬄᬮᬦᬵᬗᬮᬬᬢᬦ᭄ᬲᬳᬶᬂᬓᬬᬸᬲᭂᬦᭃ᭞
ᬫ᭄ᬯᬂᬢᬂᬤ᭄ᬯᬶᬭᬾᬨᬫᬶᬮᬸᬓᬵᬲᬶᬳᬦ᭄ᬫᬩᬲᬳᬦ᭄ᬓᬤᬸᬢ᭄‌ᬍᬯᬲᬯᬹᬓ᭄᭛

ᬅᬢ᭄ᬬᬦ᭄ᬢᬭᬵᬫ᭄ᬬᬦᬶᬓᬢᬦ᭄ᬳᬶᬮᬂᬧᬟᬫᬤᬹᬫ᭄ᬭᬭᬲ᭄ᬦ᭄ᬬᬦᬮᬗᭃ᭞
ᬩᭂᬦ᭄ᬢᬃᬲᬬᬢ᭄‌ᬯᬢᬸᬓᬭᬂᬦ᭄ᬬᬭᬶᬂᬧᬘᬶᬭᬓᬲ᭄ᬯᬩᬶᬂᬢᬳᭂᬦᬕᭃᬂ᭞
ᬋᬗ᭄ᬓᬵᬦᬶᬕᭀᬧᬸᬭᬰᬶᬯᬓ᭄ᬦ᭄ᬬᬮᭀᬢ᭄ᬓᬓᬲᬸᬢᬶᬂ‌ᬯ᭄ᬯᬤᬶᬂᬧ᭄ᬭᬶᬳᬯᬶᬍᬢ᭄᭞
ᬲ᭄ᬬᬸᬄᬰᬷᬃᬡ᭄ᬦᬫᬡ᭄ᬟᬮᬦᬶᬓᬵᬋᬫᬸᬓ᭄ᬕᬸᬮᬕᬸᬮᬦ᭄ᬬᬫᬦ᭄ᬢᭂᬦᬫᬦᬶᬲ᭄᭛

ᬩᬧ᭄ᬭᬦ᭄ᬬᬯᬸᬗ᭄ᬓᬮᬶᬦᬸᬓᬶᬃ‌ᬯᬶᬦᬶᬫ᭄ᬩᬯᬦᬶᬢᬵᬯᬶᬦᬾᬳᬦᬜᬗ᭞
ᬭᬸᬓ᭄ᬱᬵᬧᬲᬄᬓᬧᭂᬕᬢᬦ᭄ᬲᭂᬦᭂᬂᬦ᭄ᬬᬓᬤᬸᬓᬶᬂᬋᬩᬄᬢᬸᬯᬶᬢᬶᬩᬵ᭞
ᬢᬦ᭄‌ᬯ᭄ᬭᬶᬂᬓ᭄ᬯᬦᬦ᭄ᬬᬓᬭᬶᬓᬵᬦᬶᬫᬶᬢ᭄ᬢᬦᬶᬓᬸᬘᭂᬫ᭄ᬦ᭄ᬬᬍᬂᬍᬗᬓᬸᬲᬸᬢ᭄᭞
ᬲᬵᬫ᭄ᬧᬸᬦ᭄ᬫᬬᬢ᭄ᬮᬸᬫᬩᬸᬳᬾᬂᬧᬭᬂ‌ᬭᬶᬮᬭᬶᬦᬶᬂᬧ᭄ᬭᬶᬬᬦ᭄ᬬᬓᬲᬶᬳᬦ᭄᭛

ᬅᬃᬘ᭄ᬘᬵᬧᬭᬦ᭄ᬓᬭᬶᬓᬗᬹᬦᬶᬭᬶᬂ‌ᬯᬢᬸᬓᬭᬂᬢᬶᬦᬶᬗ᭄ᬓᬳᬋᬘᭂᬧ᭄᭞
ᬅᬗᬺᬲ᭄ᬓᬲᭀᬗᬦᬶᬗᬰᭀᬓᬫᭂᬫ᭄ᬩᬗᬲᬯᬶᬢ᭄ᬮᬢᬵᬂᬚ᭄ᬭᬶᬗᬲᭂᬫᬶ᭞
ᬧᬶᬡ᭄ᬟᬵᬮᬭᬵᬗᬮᬸᬱᬓᭂᬦ᭄ᬭ᭄ᬬᬯᬓ᭄ᬦ᭄ᬬᬮᬸᬮᬸᬋᬦ᭄ᬲᬶᬮᬶᬄᬚᬕᬫᭂᬍᬲ᭄᭞
ᬓᬤ᭄ᬬᬵᬧᬸᬧᬸᬃᬫᬸᬔᬦᬶᬓᬵᬦᭂᬮᬢ᭄ᬓᬮᬸᬫᬸᬢᬦ᭄ᬢᬸᬭᬸᬂᬓᬭᬳᬸᬧᬦ᭄᭛

ᬯᬸᬗ᭄ᬓᬮ᭄ᬳᬶᬢᭂᬫ᭄ᬧᬢᬶᬕᬦᬶᬂᬢᬝᬵᬓᬭᬶᬗᬸᬲᬵᬦᬭᬸᬦ᭄ᬢᬸᬳᬦᬶᬩᬵ᭞
ᬮᬾᬦ᭄ᬢᬂᬓᬭᬶᬂ‌ᬯ᭄ᬯᬤᬶᬗᬰᭀᬓᬍᬂᬍᬗᬲᬧᬸᬢ᭄ᬧᬓᬶᬲ᭄ᬤᬤᬸᬫᬶᬭᬶᬭ᭄᭞
ᬤᬃᬧ᭄ᬧᬵᬗ᭄ᬮᬸᬫᬸᬄᬫᬭᬰᬶᬮᭀᬤᬓᬦ᭄ᬬᬢᬸᬫᬶᬩᬾᬂᬧᬺᬤᬸᬂᬧᬺᬤᬸᬗᬭᭀᬂ᭞
ᬯᬃᬡ᭄ᬦᬵᬓᭂᬘᬧ᭄ᬲᬮᬳᬲᬾᬭᬭᬲ᭄ᬦ᭄ᬬᬦᬶᬦᬢᬷᬢᬫᬗ᭄ᬓᬶᬦᬮᬗᭃ᭛

ᬰ᭄ᬭᬷᬤᬦ᭄ᬢᬮᬾᬦ᭄ᬫᭂᬦᬸᬭᬯᭀᬃᬮᬯᬦ᭄ᬢᬺᬡᬮᬢᬵᬗᬬᬸᬄ‌ᬯᬸᬗᬢᬮᬶ᭞
ᬲᬓ᭄ᬯᬾᬄᬦᬶᬓᬵᬯᭂᬮᬲᬋᬧ᭄ᬦ᭄ᬬᬢᬷᬩ᭄ᬭᬓᬲᬶᬳᬦ᭄ᬢᬶᬦᬫ᭄ᬩᬗᬮᬯᬲ᭄᭞
ᬅᬗ᭄ᬳᬶᬂᬓᬢᬶᬗ᭄ᬳᬮᬦᬶᬓᬂ‌ᬯᬮᬶᬓ᭄ᬳᬟᭂᬧᬶᬓᬵᬳ᭄ᬬᬲᬦ᭄ᬮᬶᬦᬶᬳᬢᬦ᭄᭞
ᬫᬳ᭄ᬬᬸᬦ᭄ᬮᬯᬤ᭄ᬮᬯᬤᭂᬦᬶᬂᬓᬯᬶᬧ᭄ᬭᬶᬬᬓᬸᬦᭂᬂᬫᬢᬂᬦ᭄ᬬᬦᬲᭂᬓᬭ᭄᭛

ᬢᬜ᭄ᬚᬸᬂ‌ᬯᬸᬗᬹᬲᬸᬭᬪᬶᬘᬫ᭄ᬧᬓᬵᬲᬦᬫᬭᭀᬓ᭄ᬮᬯᬦ᭄ᬲᬸᬭᬢᬭᬸ᭞
ᬭᬫ᭄ᬬᬵᬰᬶᬮᬵᬓᬸᬫᬮᬲᬵᬭᬶᬲᭀᬃᬦ᭄ᬬᬓᬢᬶᬭᬄᬭᬸᬫᬶᬗ᭄ᬭᬶᬗᬮᬗᭃ᭞
ᬧᬡ᭄ᬟᬦ᭄‌ᬍᬗᬶᬲ᭄ᬋᬩᬳᬧᬦ᭄ᬳᬶᬩᭂᬓ᭄ᬕᬟᬸᬗᬧᬶᬡ᭄ᬟᬢᬦ᭄ᬓᬳᬸᬦᬶᬗ᭞
ᬏᬫᬦ᭄ᬧᬸᬟᬓ᭄ᬦ᭄ᬬᬦᬩᬸᬗᬄᬓᬢᭀᬦ᭄ᬓᬤᬶᬯᭂᬢᬶᬲ᭄ᬦᬶᬗᬤ᭄ᬬᬳᬢᬸᬭᬹ᭛

ᬦ᭄ᬤᬵᬧᬗᬺᬗᭃᬭᬢᬧᬭᬓ᭄ᬭ᭄ᬬᬦᬗ᭄ᬕᭂᬳᬶᬓᬗᬹᬦᬶᬭᬓ᭄ᬯᬢᬭᬸᬓᬦ᭄᭞
ᬲᬂᬥᬃᬫ᭄ᬫᬤᬾᬯᬲᬶᬭᬯᬶᬱ᭄ᬡᬸᬧᬸᬢ᭄ᬭᬫᬢᬧᬾᬭᬶᬬᬦ᭄ᬧᬦᬭᬸᬓ᭞
ᬲᬗ᭄ᬓᬾᬓᬲᬶᬤ᭄ᬥ᭄ᬬᬦᬶᬭᬢᬸᬮ᭄ᬬᬓᬾᬦ᭄ᬤ᭄ᬭᬦᬶᬓᬳᭂᬦ᭄ᬢᬧᭀᬯᬦᬦᬶᬭ᭞
ᬳᬶᬫ᭄ᬧᭂᬃᬳ᭄ᬬᬗᬶᬦ᭄ᬤ᭄ᬭᬲᬶᬭᬤᬾᬦᬶᬗᬧ᭄ᬲᬭᬓᬩᬾᬄᬲᬸᬫᬾᬯᬭᬶᬲᬶᬭ᭛

ᬲᬂᬬᬚ᭄ᬜᬯᬢ᭄ᬬᬢᬶᬰᬬᬾᬂᬭᬭᬲ᭄ᬓᬮᬸᬮᬸᬢᬶᬂᬚᬦᬵᬃᬤ᭄ᬤᬦᬲᬸᬢ᭞
ᬦᭀᬭᬵᬗ᭄ᬳᬶᬭᬶᬩ᭄ᬳᬬᬸᬦᬶᬭᬵᬫᬦᬶᬲ᭄ᬧᬶᬢᬸᬯᬶᬓᬢ᭄ᬯᬗᬶᬂᬲᬸᬭᬯᬥᬹ᭞
ᬲᬓ᭄ᬯᬾᬄᬦᬶᬓᬂᬓᬸᬲᬸᬫᬓᬵᬗᬶᬦᬦ᭄ᬫᬸᬲᬶᬭᬶᬭᬹᬫ᭄ᬦᬶᬭᬾᬓᬫᬧᬸᬧᬸᬮ᭄᭞
ᬲᬶᬦ᭄ᬯᬫ᭄ᬮᬦᬵᬓᬗᭂᬮᬶᬳᬦ᭄ᬢᬸᬫᬶᬭ᭄ᬯᬶᬍᬫᭂᬲᬶᬂᬢᭂᬗᬄᬢᬶᬦᬧᬶᬳᬦ᭄᭛

᭛ᬫᬺᬤᬸᬓᭀᬫᬮ᭛᭝᭑᭖
‐‐‐|00‐|0‐0|00‐|0‐0|000̲ = ᭑᭘

ᬤᬾᬯᬷᬬᬚ᭄ᬜᬯᬢᬷᬢᬶᬦᬶᬗ᭄ᬕᬮᬶᬭᬥᬃᬫ᭄ᬫᬤᬾᬯᬯᭂᬓᬲᬦ᭄᭞
ᬓᬵᬭᬶᬗ᭄ᬓᬾᬧᬢᬧᬦ᭄ᬢᬫᭀᬮᬳᬕᬯᬾᬢᬧᬩ᭄ᬭᬢᬕᬶᬦᭃᬂ᭞
ᬢᬦ᭄ᬮᬾᬦ᭄ᬭᬓ᭄ᬯᬲᬶᬦᬵᬥ᭄ᬬᬤᬾᬦᬶᬭᬓᬢᭂᬫ᭄ᬯᬤᬾᬲᬗᬮᬮᬶᬲ᭄᭞
ᬲᬗ᭄ᬓᬾᬢᬷᬩ᭄ᬭᬦᬶᬓᬂᬮᬭᭀᬦᭂᬗᬶᬭᬶᬓᬵᬦ᭄ᬲᬶᬭᬵᬮᬩᬸᬳᬧᬸᬬ᭄᭛

ᬢᬧ᭄ᬯᬦ᭄ᬫᬵᬭᬶᬯᬸᬯᬸᬲ᭄ᬦᬶᬭᬂᬋᬱᬶᬲᬸᬢᬵᬯᬭᬄᬤᬸᬕᬤᬸᬕ᭞
ᬘᭂᬩ᭄ᬗᭃᬃᬢ᭄ᬯᬲ᭄ᬦᬶᬭᬲᬂᬦᬭᬾᬦ᭄ᬤ᭄ᬭᬢᬦᬬᬵᬗᬺᬗᭃᬓᬧᭂᬦᭂᬢᬦ᭄᭞
ᬅᬗᬺᬲ᭄ᬘᬶᬢ᭄ᬢᬦᬶᬭᬵᬯᭂᬮᬲ᭄ᬢᬸᬢᬸᬭᬶᬲᬂᬓᬢᬶᬗ᭄ᬕᬮᬢᬸᬭᬹ᭞
ᬫᬵᬃᬫ᭄ᬫᬫ᭄ᬭᬵᬢ᭄ᬢ᭄ᬯᬲᬶᬭᬦ᭄ᬢᭂᬜᬸᬄ‌ᬭᬶᬕᬢᬶᬲᬂᬧ᭄ᬭᬶᬬᬵᬦ᭄ᬓᬲᬶᬳᬋᬧ᭄᭛

ᬢᬷᬩ᭄ᬭᬵᬓᬹᬂᬲᬶᬭᬲᬵᬫ᭄ᬩᬫᭀᬳᬶᬢᬭᬶᬦᬜ᭄ᬘᬦᬶᬂᬮᬸᬮᬸᬢᬸᬦᭂᬂ᭞
ᬦ᭄ᬤᬶᬧ᭄ᬯᬾᬓᬵᬦᬯᭂᬓᬲ᭄ᬢᬫᬵᬲ᭄ᬓᬸᬮᬶᬗᬶᬭᬵᬦᭂᬳᭂᬃᬫᬕᬸᬮᬶᬗᬦ᭄᭞
ᬢᬦ᭄ᬤ᭄ᬯᬵᬍᬓ᭄ᬮᬸᬫᭂᬬᭂᬧ᭄ᬓᬧᬢ᭄ᬬᬧᭂᬕᬬᬢ᭄ᬫᭂᬕᭂᬂᬮᬭᬦᬶᬭ᭞
ᬮᬶᬡ᭄ᬟᬸᬢᬂᬓᬸᬲᬸᬫᬵᬓᭂᬢᭂᬃᬧ᭄ᬭᬪᬯᬕᭂᬦ᭄ᬢᭂᬭᬶᬂᬧᬢᭂᬭᬮᭀᬦ᭄᭛

ᬆᬰᬵᬪᬹᬢᬫᬦᬲ᭄ᬢᬧᬧ᭄ᬭᬶᬳᬢᬶᬢᬾᬓᬶᬲᬂᬋᬱᬶᬲᬸᬢ᭞
ᬬᬃᬢᭀᬦ᭄ᬲᬂᬦᬭᬦᬵᬣᬧᬸᬢ᭄ᬭᬓᬧᭂᬚᬄᬦ᭄ᬤᬢᬦ᭄ᬧᬓᬭᬡ᭞
ᬫᬃᬫ᭄ᬫᬦ᭄ᬬᬵᬗ᭄ᬕᬸᬕᬳᬾᬧᬸᬮᬶᬂᬦ᭄ᬬᬮᬓᬶᬢᬗ᭄ᬮᬶᬮᬶᬃᬓᬶᬢᬩᬧ᭞
ᬲᭀᬯᬾᬦ᭄ᬬᬦ᭄ᬧᬦᬗᬶᬲ᭄ᬓᬫᬦ᭄ᬢ᭄ᬬᬦᬢᬸᬢᬸᬃᬢᬲᬂ‌ᬦᬺᬧᬲᬸᬢ᭛

ᬏᬦᬓ᭄ᬤᬾᬦᬺᬧᬧᬸᬢ᭄ᬭᬫᬾᬗᭂᬢᬯᭂᬯᭂᬄᬢᬮᬸᬄᬦᬶᬭᬢᬶᬩᬵ᭞
ᬫᬲᬺᬢ᭄ᬤᬾᬦᬶᬗᬰᬩ᭄ᬤᬓᬾᬯᬮᬲᭂᬓᭂᬮ᭄ᬦᬶᬓᬂᬳᬢᬶᬢᭂᬜᬸᬄ᭞
ᬲᬫ᭄ᬩᬢ᭄ᬲᬫ᭄ᬩᬢᬶᬭᬦ᭄ᬤᬢᬦ᭄ᬲ᭄ᬨᬸᬝᬧᭂᬕᬢ᭄ᬧᭂᬕᬢ᭄ᬲᬳᬓᭂᬢᭂᬭ᭄᭞
ᬮ᭄ᬯᬶᬃᬓᬸᬫ᭄ᬩᬂᬫᬗᬶᬲᭂᬧ᭄ᬲᭂᬓᬃᬲ᭄ᬯᬭᬦᬶᬭᬵᬦᬗᬶᬲ᭄ᬓᬢᬦᭂᬳᬦ᭄᭛

ᬦᬵᬳᬦ᭄ᬮᬶᬂᬦᬶᬭᬳᬾᬓᬓᬵᬃᬱᬶᬢᬦᬬᬗ᭄ᬳᬸᬮᬸᬦ᭄ᬫᬯᬭᬳ᭞
ᬗᬹᬦᬶᬫᬹᬮᬦᬶᬚᬦ᭄ᬫᬦᬶᬗ᭄ᬳᬸᬮᬸᬦᬦᬓ᭄ᬪᬝᬵᬭᬧᬸᬭᬸᬱ᭞
ᬦᬶᬢ᭄ᬬᬵᬗ᭄ᬕᭃᬂᬢᬧᬥᬃᬫ᭄ᬫᬤᬾᬯᬗᬭᬦᬶᬗ᭄ᬳᬸᬮᬸᬦ᭄ᬧ᭄ᬭᬓᬰᬶᬢ᭞
ᬢᬦ᭄ᬮᬾᬦ᭄ᬬᬚ᭄ᬜᬯᬢᬷᬧ᭄ᬭᬲᬶᬤ᭄ᬥᬲᬶᬲᬶᬳᬦ᭄ᬓᬸᬳᬃᬱᬭᬲᬶᬓ᭛

ᬦ᭄ᬤᬄᬬᬾᬓᬷᬧᬢᬧᬦ᭄ᬓᬸᬗᬹᬦᬶᬧᬟᬓᬾᬗᭂᬢᬦ᭄ᬢᬳᭂᬦᬶᬓᬵ᭞
ᬫ᭄ᬯᬂᬢᬾᬓᬷᬯᬸᬮᬓᬦ᭄ᬬᬧᬤ᭄ᬬᬸᬲᬦᬶᬓᬵᬲᬶᬳᬶᬗ᭄ᬳᬸᬮᬸᬦᬶᬓᬾ᭞
ᬢᬵᬫᬦ᭄ᬓ᭄ᬯᬷᬓᬶᬩᬢᬸᬃᬦ᭄ᬬᬫᬵᬢ᭄ᬭᬓᬢᬸᬢᬸᬃᬓ᭄ᬯᬲᬶᬂᬲᭂᬓᬭᬭᬹᬫ᭄᭞
ᬧᬗ᭄ᬮᬷᬮᬵᬗ᭄ᬓ᭄ᬯᬶᬓᬶᬧᬗ᭄ᬳ᭄ᬬᬗᬦ᭄ᬓᬸᬭᬶᬢᭂᬮᬲ᭄ᬓ᭄ᬯᬫᬸᬱ᭄ᬧᬫᬚᬧ᭛

ᬲᬓ᭄ᬯᬾᬄᬦᬶᬂᬧᬭᬶᬘᬵᬭᬶᬓᬵᬧ᭄ᬲᬭᬯᬥᬹᬧᬟᬵᬳᬬᬸᬭᬭᬾ᭞
ᬧᬦ᭄ᬢᭂᬲ᭄ᬪᬵᬯᬦᬶᬓᬵᬳᬦᬾᬭᬶᬓᬗᬰᭀᬓᬭᬫ᭄ᬩᬬᬲᭂᬓᬭ᭄᭞
ᬬᬦ᭄ᬲᭀᬭᬾᬧᬟᬫᬫᬺᬫᬶᬂᬕᬺᬳᬮᬢᬵᬓᭂᬫᬶᬢ᭄ᬕᬢᬶᬦᬶᬓᬵ᭞
ᬤᬾᬯᬷᬫᬸᬗ᭄ᬕ᭄ᬯᬶᬭᬶᬓᬂᬚᬶᬦᭂᬫ᭄ᬲᬶᬭᬮᬯᬦ᭄‌ᬗ᭄ᬳᬸᬮᬸᬦ᭄ᬲᬶᬮᬶᬳᬲᬶᬄ᭛

ᬫᬗ᭄ᬚᬦ᭄ᬫᬧ᭄ᬯᬪᬝᬵᬭᬓᬾᬰᬯᬢᬸᬫᬹᬢ᭄‌ᬗ᭄ᬳᬸᬮᬸᬦ᭄‌ᬦ᭄ᬤᬫᬗᭂᬦᭂᬲ᭄᭞
ᬢᬦ᭄ᬧᬫ᭄ᬯᬷᬢ᭄‌ᬗ᭄ᬳᬸᬮᬸᬦᬶᬲᬶᬭᬦ᭄ᬓᬭᬶᬳᬦᬾᬂᬢᬶᬮᬫ᭄ᬲᬗᬢᬸᬭᬹ᭞
ᬢᬦ᭄ᬢᭀᬮᬶᬄᬮᬭᬦᬶᬂᬓᬢᬶᬗ᭄ᬕᬮᬧᬦᬧᬺᬕᬶᬗ᭄ᬯᬗᬮᬬᬹ᭞
ᬤᬾᬦᬶᬂᬦᬵᬕᬢᬢᬦ᭄ᬓᬧᬗ᭄ᬕᬶᬳᬯᭂᬓᬲ᭄ᬪᬝᬵᬭᬫᬳᬸᬮᬸᬦ᭄᭛

ᬦᬵᬳᬦ᭄ᬢᬾᬓᬶᬦᬶᬫᬶᬢ᭄ᬢᬦᬶᬗ᭄ᬳᬸᬮᬸᬦᬗᬭ᭄ᬬᬓᭂᬦ᭄‌ᬭᬶᬲᬗᬭᬹᬫ᭄᭞
ᬢᬦ᭄ᬲᬗ᭄ᬓᬾᬂᬮᬮᬶᬲᬶᬗ᭄ᬳᬸᬮᬸᬦ᭄‌ᬗ᭄ᬳᬸᬮᬸᬦᬶᬓᬶᬧ᭄ᬯᬪᬓ᭄ᬢᬶᬫᬬᬬᬄ᭞
ᬦ᭄ᬤᬦ᭄ᬲᬂᬬᬚ᭄ᬜᬯᬢᬷᬓᬸᬦᭂᬂᬲᬮᬳᬶᬟᭂᬧ᭄ᬫᬦᭂᬗ᭄ᬕᬳᬮᬮᬶᬲ᭄᭞
ᬫᬃᬫ᭄ᬫᬦ᭄ᬬᬦ᭄ᬧᬫᬍᬲ᭄ᬮᬭᬾᬳᬢᬶᬢᭂᬯᭂᬓ᭄ᬦᬶᬓᬵᬮᬩᬸᬳᬧᬸᬬ᭄᭛

᭛ᬘᬶᬢ᭄ᬭᬯᬶᬮᬵᬧ᭛᭝᭑᭗᭟
000|0‐0|0‐0|000|00‐|00‐|000̲ = ᭒᭑

ᬳᬦᬢᬓᬸᬦᬂᬢᭂᬓᬧᬗ᭄ᬓ᭄ᬯᬮᬸᬫᬶᬧᬸᬭᬮᬸᬮᬸᬢ᭄ᬓ᭄ᬯᬶᬭᬶᬲᬂᬢᭂᬓᬲᬶᬄ᭞
ᬲᬸᬔᬧᭂᬚᬳᬵᬓ᭄ᬯᬢᬧᬾᬂ‌ᬯᬸᬓᬶᬭᬦᬸᬲᬸᬧᬢᬦ᭄ᬫᬮᬸᬬᬾᬂᬦᬕᬭ᭞
ᬲᬢᭂᬫᬳᬦᬗ᭄ᬓ᭄ᬯᬮᬯᬦ᭄ᬭᬲᬶᬓᬢᬸᬳᬸᬦᬧᬗ᭄ᬕᬶᬳᬢᬦ᭄ᬓᬲᬳ᭞
ᬲᬨᬮᬢᬶᬓᬵᬓᬸᬲᬶᬯᬶᬦ᭄ᬢᬦᬸᬯᬳᬭᬶᬕᬢᬶᬗ᭄ᬓᬸᬦᬦᬶᬗ᭄ᬕᬮᬓᭂᬦ᭄᭛

ᬤ᭄ᬬᬳᬭᬶᬦᬶᬳᬦ᭄ᬢᬓᬓᬦ᭄ᬢᬮᬶᬳᬢᬦᬢᬓᬵᬲᬶᬳᬦᬶᬂᬓᬮᬭᬦ᭄᭞
ᬳᬦᬗᬶᬲᬶᬫᬵᬲ᭄ᬓᬸᬓᬶᬢᬵᬭᬭᬲᬮᬭᬶᬲᬯᬾᬄᬮᬭᬓᬹᬂ‌ᬭᬶᬳᬢᬶ᭞
ᬦ᭄ᬤᬶᬢᬓᬳᬦᬦ᭄ᬢᬢᬸᬳᬦ᭄ᬓᬸᬫᬗᬸᬲᬧᬦᬮᬸᬄᬓᬸᬦᬶᬳᬦ᭄ᬢᬗᬤᭂᬕ᭄᭞
ᬳᬦᬯᬗᬸᬦᭂᬗ᭄ᬢᬫᬦᬫ᭄ᬩᬢᬶᬓᬶᬢᬲᬗᬦᬹᬓ᭄ᬱ᭄ᬫᬧᬶᬦᬾᬢ᭄‌ᬭᬶᬳᬢᬶ᭛

ᬗ᭄ᬓᬧᬦᬫᬦᬶᬲ᭄ᬢᬓᬢᭂᬫ᭄ᬯᬭᬭᬶᬤᭂᬍᬤᭂᬎᬦ᭄ᬓᬸᬭᬶᬓᬂᬓᬸᬲᬸᬫ᭞
ᬯᬸᬓᬶᬭᬧᬭᬦ᭄ᬢᬓᬸᬦᬂᬧᬫᬸᬮᬶᬓᬦᬳᬬᬸᬦ᭄ᬢᬍᬗᬶᬢ᭄ᬤᬳᬢᭂᬦ᭄᭞
ᬢᬓᬭᬸᬲᬸᬳᬵᬓᬸᬬᬤᬶᬦ᭄ᬮᬸᬫᬬᬭᬦᬭᬭᬲ᭄ᬢᬬᬦᬶᬂᬧᬲᬶᬲᬶ᭞
ᬫᬩᬬᬗᬦᬾᬂᬕᬕᬦᬗ᭄ᬓᬢᬸᬭᬶᬤᬦᬶᬓᬓᬦ᭄ᬢᬫᬫᬾᬢ᭄‌ᬭᬶᬓᬶᬢ᭛

ᬭᬸᬫᬶᬗᬭᬶᬗᬵᬓᬸᬭᬶᬓᬫ᭄ᬩᬗᬶᬗᬲᬦᬫᬶᬗᬶᬂ‌ᬭᬶᬧᬶᬧᬶᬦ᭄ᬢᬭᬭᬶ᭞
ᬓᬢᭂᬫᬸᬭᬶᬮᬹᬫ᭄ᬦᬶᬗᬰᭀᬓᬍᬫᭂᬲᬶᬧᬦᭂᬧᬶᬦ᭄ᬢᬫᬫᬶᬦ᭄ᬢᬳᬸᬍᬲ᭄᭞
ᬳᬶᬋᬗᬶᬮᬝᬶᬦ᭄ᬢᬳᬦᬾᬂᬢᭂᬩᬸᬳᬶᬋᬗᬫᬦᬶᬲ᭄ᬲᬶᬦᭂᬲᭂᬧ᭄ᬲᭂᬲᭂᬧᬦ᭄᭞
ᬕᭂᬫᬸᬳᬶᬲᬸᬲᬸᬦ᭄ᬢᬚᬸᬕᬵᬫᭂᬓᬲᬶᬳᬢᬶᬦᬶᬫᬶᬢ᭄ᬢᬦᬶᬗᬕ᭄ᬭᬶᬗᬓᬹᬂ᭛

ᬫᬸᬦᬶᬲᬸᬢᬫᬃᬫ᭄ᬫᬢᭂᬫᭂᬦ᭄ᬲᬶᬭᬭᬶᬮᬭᬦᬭᬾᬦ᭄ᬤ᭄ᬭᬲᬸᬢᬵᬗᬯᬰ᭞
ᬇᬭᬶᬓᬫᬢᬗ᭄ᬕᬸᬳᬸᬚᬃᬢᬤᬶᬯᬲᬩᬧᬤᬾᬦ᭄ᬢᬯᬶᬫᬹᬃᬘ᭄ᬙᬤᬳᬢ᭄᭞
ᬧᬸᬭᬶᬳᬶᬓᬦᬂᬤᬤᬶᬤᬸᬳ᭄ᬔᬕᬢᬶᬦᬶᬓᬫᬢᬂᬦ᭄ᬬᬦᬤᬾᬳᬶᬟᭂᬧᭂᬦ᭄᭞
ᬮᬶᬮᬗᬶᬫᬦᬄ‌ᬦᬺᬧᬧᬸᬢ᭄ᬭᬧᬗᬸᬱᬥᬲᬗᬵᬃᬬ᭄ᬬᬭᬶᬓᬂᬧ᭄ᬭᬶᬳᬢᬶᬦ᭄᭛

ᬳᬦᬮᬓᬶᬢᬢ᭄ᬯᬦᬶᬓᬂᬤᬤᬶᬕᬶᬦᬯᬬᬦᬶᬢ᭄ᬬᬤᬤᬶᬦ᭄ᬬᬓᬩᬾᬄ᭞
ᬅᬦᬶᬮᬶᬦᬶᬮᬶᬄ‌ᬯᬶᬱᬬᬂᬫᬦᭂᬫᬸᬲᬸᬔᬪᬶᬦᬸᬓ᭄ᬢᬶᬫᬯᬾᬄᬧ᭄ᬭᬶᬳᬢᬶ᭞
ᬧ᭄ᬭᬯᬮᬦᬶᬓᬵᬲᬗᬗᬾᬦᬓᬶᬦᬓᬶᬗᬦᬶᬮᬶᬄᬲᬸᬔᬫᭀᬖᬚᭂᬦᭂᬓ᭄᭞
ᬲᬗᬦᭂᬫᬸᬪᭀᬕᬢᬬᬦ᭄‌ᬯ᭄ᬭᬸᬳᬢᬲᬶᬭᬧᬶᬦᬡ᭄ᬟᬶᬢᬬᭀᬕ᭄ᬬᬢᬶᬭᬸᬦ᭄᭛

ᬮᬯᬦᬶᬓᬳᭂᬦ᭄ᬢᭂᬫᬳᬶᬂ‌ᬯ᭄ᬯᬗᬓᬸᬋᬦᬧᬲᬄᬢᬯᬲᬵᬦᬦᬶᬓᬵ᭞
ᬲᬶᬳᬶᬓᬲᬶᬦᬵᬳᬓᭂᬦᬶᬂᬧᬢᬶᬓᬮᬯᬦᬶᬦᬓ᭄ᬦ᭄ᬬᬯᬶᬦᬱ᭄ᬝᬓᬩᬾᬄ᭞
ᬓᬸᬦᬗᬶᬓᬦᬂᬓᬭᬶᬫᭀᬖᬓᬭᬓᭂᬢᬦᬶᬭᬵᬫ᭄ᬬᬦᬶᬓᬶᬦ᭄ᬓᬪᬭᬦ᭄᭞
ᬇᬓᬗᬮᬭᬾᬢᭂᬓᬦᬶᬂᬧᬢᬶᬦᬶᬬᬢᬢᬸᬭᬸᬂ‌ᬯ᭄ᬭᬸᬳᬶᬓᬵᬦ᭄ᬫᬗᬚᬶ᭛

ᬇᬓᬶᬧᬗᬸᬘᬧ᭄ᬭᬪᬸᬚᬗ᭄ᬕᬦᬶᬭᬦᬸᬧᬰᬫᬾᬦᬭᬦᬵᬣᬲᬸᬢ᭞
ᬧᬶᬢᬸᬢᬸᬭᬶᬲᬂ‌ᬯᬶᬳᬶᬓᬦ᭄ᬢᬶᬓᬶᬚᬸᬕᬯᬶᬦᬸᬯᬸᬲ᭄ᬭᬢᬧᬦ᭄ᬢᬋᬗᭃᬦ᭄᭞
ᬉᬚᬭᬶᬭᬲᬂᬕᬸᬡᬤᬾᬯᬫᬯᬭᬳᬭᬶᬩᬸᬤ᭄ᬥᬶᬦᬭᬾᬦ᭄ᬤ᭄ᬭᬲᬸᬢ᭞
ᬬᬢᬫᬗᭂᬦᬾᬳᬢᬶᬳᬾᬢᬸᬦᬶᬳᭂᬦᭂᬗᬶᬭᬲᬵᬫ᭄ᬩᬫᬋᬦ᭄ᬫᬦᬗᬶᬲ᭄᭛

ᬲᭂᬟᭂᬗᬶᬭᬲᬵᬫ᭄ᬩᬯᬶᬫᭀᬳᬶᬢᬢᭂᬓᬢᬢᬶᬮᭀᬢ᭄ᬢᬫᬵᬤᬾᬯᬯᬥᬹ᭞
ᬅᬘᬭᬸᬲᭂᬓᬃ‌ᬬᬭᬶᬘᬾᬢ᭄ᬬᬦᬶᬳᬯᬸᬦᬶᬭᬬᬚ᭄ᬜᬯᬢᬷᬧᬢᬧᬦ᭄᭞
ᬅᬢᬧᬶᬢᬧᬶᬄᬕᬸᬮᬕᬡ᭄ᬝᬶᬢᬶᬦᬸᬮᬶᬲᬶᬗᭂᬫᬲ᭄ᬮᬸᬲᬸᬳᬦ᭄ᬲᬗᬭᬹᬫ᭄᭞
ᬅᬗᭂᬫᬸᬮᬓᭂᬦ᭄ᬲᬸᬚᬶᬳᬦ᭄ᬢᬸᬓᬶᬢᬗᬦᬶᬭᬬᬚ᭄ᬜᬯᬢᬷᬫᬦᬸᬚᬶ᭛

ᬓᬯᬸᬮᬦᬶᬭᬂ‌ᬦᬺᬧᬧᬸᬢ᭄ᬭᬢᬸᬫᬸᬮᬸᬬᬢᬸᬢᬸᬃᬲ᭄ᬬᬸᬳᬶᬓᬢ᭄ᬯᬲᬶᬭ᭞
ᬫᬗᬸᬘᬧᬢᬦ᭄‌ᬯᭂᬦᬗᬾᬧᬯᬭᬄᬳᬦᬬᬦᬾᬮᬶᬗᬲᬂᬲᬧᬦᭂᬦ᭄᭞
ᬫᬗᭂᬦᬗᭂᬦᬫ᭄ᬩᭂᬓᬶᬭᬾᬲᬗᬳᬬᬸᬓᬭᬶᬤᬾᬦᬶᬭᬭᬶᬂᬰᬬᬦ᭞
ᬓᬭᬡᬦᬶᬯᬲ᭄ᬧᬦᬶᬭᬵᬦᬧᬸᬢᬶᬫᬢᬫᬢᬵᬫᬸᬳᬭᬵᬫᬦᬶᬲᬶ᭛

ᬯᭂᬓᬲᬦᬦᬵᬦ᭄ᬢ᭄ᬯᬲᬶᬭᬾᬲᬗᬫᬭᬤᬸᬳᬶᬢᬵᬮᬶᬗᬶᬭᬾᬓᬶᬦᬶᬳᬦ᭄᭞
ᬓᬓᬧᬸᬢᬶᬮᭀᬢ᭄ᬢᬫᬵᬢᬦ᭄ᬲᬶᬦᬶᬧᬶᬧᬸᬚᬶᬧᬸᬚᬶᬦ᭄ᬢᬓᬶᬢᬵᬢᬶᬰᬬ᭞
ᬦᬳᬦᬶᬓᬮᬶᬂᬦᬶᬭᬲᬂᬲᬶᬦᬧᬫᬶᬤᭂᬫᬶᬤᭂᬫ᭄‌ᬯ᭄ᬭᬸᬳᬶᬲᬂᬫᬦᬧ᭞
ᬅᬗᬶᬭᬶᬗᬶᬮᬷᬗᬦᬶᬭᬫ᭄ᬧᬸᬢᬧᬬᬢᬦᬶᬫᬶᬢ᭄ᬢᬦᬶᬭᬵᬧᬶᬳᭂᬦᭂᬂ᭛

ᬫᬸᬯᬳᬯᬸᬯᬸᬲ᭄ᬢᬦᬭᬾᬦ᭄ᬤ᭄ᬭᬲᬸᬢᬓᬓᬢᬶᬮᭀᬢ᭄ᬢᬫᬵᬢᬵᬚᬭᬓᭂᬦ᭄᭞
ᬯᭂᬓᬲᬶᬬᬭᬶᬦ᭄ᬢᬲᬗᬧ᭄ᬲᬭᬧᬢᬶᬤᬸᬳᬶᬢᬵᬦ᭄ᬤᬶᬫᬦᬶᬲ᭄ᬭᬲᬶᬓ᭞
ᬮᬸᬯᬭᬶᬢᬗᬦ᭄ᬓᬸᬭᬭᬲ᭄ᬦᬶᬭᬦᬗᬸᬯᬳᬶᬭᬰ᭄ᬫᬶᬦᬶᬭᬵᬦ᭄ᬧᬶᬦᭂᬓᬸᬮ᭄᭞
ᬓᬶᬢᬓᬭᬶᬓᬵᬗᭂᬜᭂᬧᬶᬂᬫᬡᬶᬓᬧᬸᬚᬶᬮᬗᭃᬗ᭄ᬯᬗᬶᬓᬾᬫᬸᬮᬢ᭛

᭛ᬚᬕᬤ᭄ᬥᬶᬢ᭛᭝᭑᭘᭟
‐‐‐|00‐|0‐0|00‐|000|000|‐0‐|00̲ = ᭒᭓

ᬦᬵᬳᬦ᭄ᬮᬶᬂᬦᬶᬭᬲᬂᬦᬭᬾᬦ᭄ᬤ᭄ᬭᬢᬦᬬᬵᬦᭂᬳᭂᬭᬫᭂᬧᭂᬭᬶᬲᬂᬢᬶᬮᭀᬢ᭄ᬢᬫᬵ᭞
ᬓᬾᬧ᭄ᬯᬦ᭄ᬲᬂᬢᬶᬦᬜᬦ᭄ᬫᬦᬗ᭄ᬰᬬᬧᬦᬶᬗ᭄ᬕᬮᬦᬶᬭᬫᬸᬯᬳᬾᬂᬲᬸᬧᬸᬢ᭄ᬭᬶᬓᬵ᭞
ᬦ᭄ᬤᬵᬢᬦ᭄ᬫᬵᬚᬭᬫᬵᬃᬫᬦᬄᬦ᭄ᬬᬫᬯᭂᬮᬲ᭄‌ᬭᬶᬧᬫᬮᬓᬸᬗᬲᬶᬄ‌ᬦᬺᬧᬵᬢ᭄ᬫᬚ᭞
ᬭᬜ᭄ᬘᬵᬫ᭄ᬩᭂᬓ᭄‌ᬭᬶᬳᬢᬶᬦ᭄ᬬᬫᬾᬄᬩᭂᬮᬳᬧᬧ᭄ᬭᬗᬦᬶᬗᬗᭂᬦᬗᭂᬦ᭄ᬲᬶᬮᬶᬄᬤᭂᬳᬵ᭛

ᬅᬓ᭄ᬯᬾᬄᬲᬶᬄᬦ᭄ᬬᬭᬶᬲᬂ‌ᬦᬺᬧᬵᬢ᭄ᬫᬚᬦᬶᬫᬶᬢ᭄ᬢᬦᬶᬲᬳᬸᬭᬶᬓᬫᬃᬫ᭄ᬫᬳᬃᬱᬚ᭞
ᬲᬶᬗ᭄ᬕᬶᬄᬫᬵᬢᬶᬲᬗᬧ᭄ᬲᬭᬾᬦ᭄ᬤ᭄ᬭᬤᬸᬳᬶᬢᬵᬢᬸᬭᬸᬦᬧᬸᬬᬶᬳᬶᬮᬗ᭄ᬢᬭᬶᬂᬢᬶᬮᬫ᭄᭞
ᬦ᭄ᬤᬵᬫᬗ᭄ᬚᬦ᭄ᬫᬳᬸᬯᬸᬲ᭄‌ᬭᬶᬲᬂᬧ᭄ᬭᬪᬸᬭᬶᬗᬸᬢ᭄ᬢᬭᬦᬕᬭᬯᬶᬰᬾᬱᬧᬸᬢ᭄ᬭᬶᬓᬵ᭞
ᬤᬾᬯᬷᬬᬚ᭄ᬜᬯᬢᬷᬫᬸᬯᬄᬗᬭᬦᬶᬭᬵᬦᬸᬮᬶᬳᬶᬧᬭᬫᬬᬚ᭄ᬜᬤᬾᬳᬚᬶ᭛

ᬫᭀᬖᬾᬓᬶᬦ᭄ᬢᭂᬓᬫᬵᬭᬓᬃᬫ᭄ᬫᬦᬶᬬᬬᬄᬦᬶᬭᬢᬶᬦᭂᬓᬦᬶᬓᬂᬫᬳᬵᬲᬸᬭ᭞
ᬫᬵᬢᬶᬧ᭄ᬯᬵᬲᬶᬭᬤᬾᬦᬶᬭᬂᬦᬭᬓᬗᬹᬦᬶᬧᬟᬫᬗᬤᬸᬰᬓ᭄ᬢᬶᬭᬶᬂᬭᬡ᭞
ᬩᬾᬮᬰ᭄ᬭᬷᬧᬭᬫᬾᬰ᭄ᬯᬭᬷᬓᬭᬶᬢᬲᬂᬦᬭᬧᬢᬶᬤᬸᬳᬶᬢᬵᬲᭂᬟᭂᬂᬭᬭᬾ᭞
ᬗ᭄ᬓᬵᬲᬂᬤᬵᬦᬯᬭᬵᬚᬫᬵᬲᬶᬳᬯᭂᬮᬲ᭄ᬫᬫᬶᬧᬶᬮᬶᬭᬶᬲᬮᬄ‌ᬦᬺᬧᬵᬢ᭄ᬫᬚᬵ᭛

ᬤᬾᬯᬷᬬᬚ᭄ᬜᬯᬢᬷᬧ᭄ᬭᬲᬶᬤ᭄ᬥᬧᬶᬦᬓᬵᬦᬓᬶᬭᬲᬗᬲᬸᬭᬵᬥᬶᬧᬵᬗᬓᬸ᭞
ᬭᬶᬂᬓᬦ᭄ᬬᬵᬧᬸᬭᬶᬭᬸᬗ᭄ᬕᬸᬤᬾᬲᬗᬲᬸᬭᬾᬦ᭄ᬤ᭄ᬭᬭᬶᬓᬗᬮᬬᬭᬢ᭄ᬦᬮᬾᬦ᭄ᬲᬔᬷ᭞
ᬦ᭄ᬤᬦ᭄ᬲᬗ᭄ᬓᬾᬲᬶᬭᬢᬗ᭄ᬳᬸᬮᬸᬦ᭄ᬮᬓᬶᬓᬶᬦᭀᬦ᭄ᬮᬸᬫᬬᬮᬬᬭᬶᬲᬂ‌ᬦᬺᬧᬵᬢ᭄ᬫᬚ᭞
ᬢᬗ᭄ᬓᬢ᭄ᬢᬾᬮᬸᬫᬭᬾᬲᬶᬭᬗ᭄ᬳᬸᬮᬸᬦᬦᬸᬦ᭄ᬢᬸᬦᬓᭂᬦᬶᬓᬶᬢᬳᬬ᭄ᬯᬲᬗ᭄ᬰᬬ᭛

ᬫᬗ᭄ᬓᬵᬰᬩ᭄ᬤᬢᬶᬮᭀᬢ᭄ᬢᬫᬵᬓ᭄ᬭᬫᬮᬸᬫᬫ᭄ᬧᬳᬤᬸᬮᬸᬭᬗᭂᬦᭂᬲ᭄ᬫᬭᬾᬂᬧᬸᬭᬶ᭞
ᬫ᭄ᬯᬂᬲᬂᬲᬵᬫ᭄ᬩᬓᬸᬦᭂᬂᬲᬶᬭᬫ᭄ᬧᬸᬕᬸᬡᬤᬾᬯᬫᬸᬯᬳᬸᬫᬸᬮᬶᬳᬶᬂᬢᬧᭀᬯᬦ᭞
ᬩ᭄ᬬᬵᬢᬷᬢᬦ᭄ᬳᬦᬭᬶᬂᬳᭂᬦᬹᬢᬸᬘᬧᬲᬂᬫᬡᬶᬓᬶᬗᬳᬬᬸᬭᬵᬚᬓᬦ᭄ᬬᬓᬵ᭞
ᬭᬶᬂᬭᬗ᭄ᬓᬂᬫᬡᬶᬚᬵᬢᬶᬋᬗ᭄ᬕᬲᬶᬭᬦᬗ᭄ᬮᬶᬳᬗᬭᬗᬶᬦᬯᬾᬰᬦᬶᬂᬲ᭄ᬫᬭ᭛

ᬫᬾᬯᭂᬄᬲᬂ‌ᬯᬶᬳᬶᬓᬦ᭄‌ᬭᬶᬩᬸᬤ᭄ᬥᬶᬦᬶᬭᬫᬾᬲᬶᬢᬸᬭᬶᬤᬯᬳᬸᬓᬩ᭄ᬯᬢᬦ᭄ᬭᬭᬲ᭄᭞
ᬲᬹᬓ᭄ᬱ᭄ᬫᬵᬲᬵᬭᬶᬯᬶᬦᬵᬯᬦᬶᬂᬲᬲᬶᬲᬶᬳᬦ᭄ᬲᬶᬳᬶᬭᬳᬦᬢᬶᬓᭂᬮ᭄ᬦᬶᬓᬂᬳᬮᬶᬲ᭄᭞
ᬫᬃᬫ᭄ᬫᬾᬲᬦ᭄ᬢᭂᬦᬶᬭᬾᬓᬫᬳ᭄ᬭᬶᬢᬶᬦᬫᭂᬃᬲᬶᬦᬚᬶᬧᬦᭂᬯᭂᬓᬾᬢ᭄ᬯᬲᬶᬂ‌ᬅᬓᬹᬂ᭞
ᬮᬸᬜ᭄ᬘᬶᬧ᭄ᬦᬶᬂᬫᬢᬤᬸᬕ᭄ᬲᬶᬗᬷᬗᬶᬤᬶᬗᬶᬤᬦ᭄‌ᬯᬶᬦᬶᬱᬦᬶᬗᬫᬦᬶᬲ᭄ᬫᬫᬵᬢ᭄ᬬᬦᬶ᭛

ᬲᬶᬗ᭄ᬕᬶᬄ‌ᬬᬦ᭄ᬲᬶᬭᬧᬸᬱ᭄ᬧᬫᬹᬃᬢ᭄ᬢᬶᬓᬢᭂᬗᭂᬃᬧᬗᬯᬓᬶᬭᬦᬜᬫ᭄ᬧᬓᬵᬓᬸᬦᬶᬂ᭞
ᬫᬵᬫ᭄ᬩᭃᬭᬹᬫ᭄ᬦᬶᬕᭂᬮᬸᬂᬦᬶᬭᬵᬳᬶᬋᬗᬯᬃᬡ᭄ᬦᬫᬗᬸᬦᭂᬗᬓᬶᬮᬵᬭᬶᬭᬶᬲ᭄ᬫᭂᬦᬸᬭ᭄᭞
ᬮᬸᬗ᭄ᬲᬸᬃᬦᬶᬂᬧᬸᬧᬸᬭᬃᬚ᭄ᬚᬫᬵᬢ᭄ᬭᬓᬭᬓᭂᬢ᭄‌ᬭᬶᬯᬶᬚᬗᬭᬭᬲᬗ᭄ᬳᬺᬩᬸᬓ᭄‌ᬍᬯᬲ᭄᭞
ᬰᬸᬫ᭄ᬭᬷᬤᬦ᭄ᬢᬫᭂᬓᬃᬓᬢᭀᬦ᭄‌ᬯᬚᬦᬶᬭᬵᬳᬶᬤᬸᬫᬥᬸᬓᬭᬶᬓᬵᬮᬦᬵᬫᬦᬶᬲ᭄᭛

ᬭᬹᬫ᭄ᬦᬶᬂᬧᬸᬱ᭄ᬧᬮᬗᭃᬦᬶᬲᬶᬦ᭄ᬯᬫᬶᬗᬰᭀᬓᬧᬶᬦᬶᬢᬸᬭᬸᬦᬶᬭᬵᬫ᭄ᬬᬦᬶᬂᬓᬧᬢ᭄᭞
ᬓᬧ᭄ᬯᬵᬗ᭄ᬚᬦ᭄ᬫᬭᬭᬲ᭄ᬦᬭᬾᬦ᭄ᬤ᭄ᬭᬤᬸᬳᬶᬢᬵᬫᬫᬦᬶᬲᬶᬫᬥᬸᬦᬶᬂᬲᭂᬓᬃᬫᬶᬗᬶᬂ᭞
ᬲᬵᬓ᭄ᬱᬵᬢ᭄ᬰ᭄ᬭᬷᬦᬶᬓᬮᬗ᭄ᬯᬦᬶᬂᬧᬲᬶᬲᬶᬲᬃᬯ᭄ᬯᬲᭂᬓᬭᬶᬗᬘᬮᬵᬤᬶᬦᬶᬂᬮᬗᭃ᭞
ᬮᬓ᭄ᬱ᭄ᬫᬷᬦᬶᬂᬧᬸᬟᬓᬗ᭄ᬤᬤᬷᬯᭂᬢᬶᬲᬶᬭᬦ᭄ᬮᬕᬶᬧᬶᬦᬧᬕᬶᬤᬾᬯᬦᬶᬂᬝᬶᬓᬵ᭛

ᬫᬗ᭄ᬓᬵᬭᬓ᭄ᬯᬮᬭᬶᬲ᭄ᬦᬶᬓᬂ‌ᬯᬢᬗᬗᬵᬰ᭄ᬭᬬᬭᬶᬚᬭᬶᬚᬶᬲᬂᬲᬸᬧᬸᬢ᭄ᬭᬶᬓᬵ᭞
ᬲᬶᬦ᭄ᬯᬫ᭄ᬦᬶᬂᬢᬭᬸᬦᬵᬕᬧᬸᬱ᭄ᬧᬦᬫᬶᬭᬄᬓᬓᬭᬢᬮᬭᬭᬲ᭄ᬦ᭄ᬬᬤᬾᬦᬶᬭ᭞
ᬳ᭄ᬬᬂᬳ᭄ᬬᬂᬦᬶᬂᬲᬮᬕᬵᬓᬸᬘᬸᬧ᭄ᬫᬸᬮᬢᬶᬲᬵᬭᬶᬦᬶᬫᬦᬶᬲᬶᬭᬢᬦ᭄ᬓᭂᬦᬾᬂ‌ᬍᬯᬲ᭄᭞
ᬤᬾᬯᬷᬦᬶᬂᬧᬢᬧᬦ᭄‌ᬯᬯᬂᬫᬸᬭᬓᭂᬦᬵᬳᬬᬸᬦᬶᬓᬶᬦᬯᬶᬭᬂᬲᬶᬦᭀᬭᬓᭂᬦ᭄᭛

᭛ᬲ᭄ᬭᬕ᭄ᬥᬭᬵ᭛᭝᭑᭙᭟
‐‐‐|‐0‐|‐00|000|0‐‐|0‐‐|0‐0̲ = ᭒᭑

ᬦ᭄ᬬᬵᬂᬓᭂᬫ᭄ᬩᬂᬦᬶᬂ‌ᬯᬓᬵᬢᬦ᭄ᬭᬓᭂᬢᬶᬢᬮᬧᬓᬦ᭄ᬲᭀᬭᬶᬓᬾᬚᭃᬂᬲᬸᬧᬸᬢ᭄ᬭᬷ᭞
ᬓᭂᬫ᭄ᬩᬂᬦᬶᬂᬭᬵᬚᬲᬵᬗ᭄ᬤᭀᬳᬶᬕᬶᬲᬶᬕᬶᬲᬶᬢᭂᬯᬲ᭄ᬢᬦ᭄ᬓᭂᬦᬵᬭᬹᬫ᭄ᬧᬦᬚ᭄ᬭᬶᬄ᭞
ᬓᭂᬫ᭄ᬩᬂᬦᬶᬂᬦᬵᬕᬧᬸᬱ᭄ᬧᬵᬳᬶᬯᬗᬗᬶᬗᭂᬢᬶᬗᭂᬢ᭄‌ᬭᬶᬂᬓᬧᭃᬦ᭄ᬤᬶᬦ᭄ᬓᬳᭀᬧ᭞
ᬓᭂᬫ᭄ᬩᬂᬕᬗ᭄ᬲᬮ᭄ᬓᭂᬢᬾᬭᬶᬂᬭᬳᬢᬶᬮᬝᬶᬦᬶᬭᬦ᭄ᬭᬓ᭄ᬢᬲᭀᬫ᭄ᬬᬵᬗᭂᬦᬾᬢ᭄ᬯᬲ᭄᭛

ᬑᬲᬶᬓ᭄ᬢᬂᬧᬸᬱ᭄ᬧᬲᬵᬭ᭄ᬬᬵᬗᬗᭂᬦᬗᭂᬦᬶᬭᬭᬲ᭄ᬭᬹᬫ᭄ᬦᬶᬭᬂᬭᬵᬚᬓᬦ᭄ᬬᬵ᭞
ᬮᬸᬗ᭄ᬳᬵᬗᬶᬮ᭄ᬬᬗ᭄ᬳᬺᬩᬸᬓ᭄ᬤᬾᬦᬶᬯᬶᬤᬦᬶᬭᬲᬸᬫᬵᬃᬫᬹᬭᬶᬓᬂᬘᬫ᭄ᬧᬓᬵᬫ᭄ᬭᬶᬓ᭄᭞
ᬦ᭄ᬤᬵᬮᬄᬢᬂᬧᬵᬤᬧᬦ᭄ᬓᬫ᭄ᬩ᭄ᬯᬦᬶᬕᭂᬋᬳᬶᬍᬫᭂᬲ᭄ᬦᬶᬂᬢᭂᬗᬄᬢᬦ᭄ᬳᬶᬦᬫ᭄ᬩᭂᬦ᭄᭞
ᬮᬸᬗ᭄ᬮᬹᬗᬦ᭄ᬮᬸᬂᬦᬶᬓᬵᬗ᭄ᬮᬶᬄ‌ᬯ᭄ᬭᬸᬳᬍᬫᭂᬲᬦᬢᬶᬗ᭄ᬳᬮ᭄ᬬᬦᬫ᭄ᬩᭂᬢ᭄‌ᬯ᭄ᬭᬸᬳᭀᬮᬄ᭛

ᬫᬫ᭄ᬩᭃᬰ᭄ᬭᬷᬦᬶᬂᬓᬧᬢ᭄ᬰ᭄ᬭᬷᬦᬭᬯᬭᬤᬸᬳᬶᬢᬵᬦ᭄ᬭᬂᬮᬗᭃᬦᬶᬂᬩᬲᬦ᭄ᬢ᭞
ᬮᬓ᭄ᬱ᭄ᬫᬷᬦᬶᬂᬲᬃᬯ᭄ᬯᬲᬵᬭ᭄ᬬᬵᬫᬶᬲᬦᬶᬭᬭᬲᬶᬭᬵᬮᬹᬗᬶᬭᬹᬫ᭄ᬦᬶᬂᬓᬮᬗ᭄ᬯᬦ᭄᭞
ᬫᬗ᭄ᬓᬶᬦ᭄‌ᬬᬦ᭄ᬓᭀᬧᬋᬗ᭄ᬕᬾᬂᬧᬢᭂᬭᬶᬫᬦᬶᬲᬶᬭᬵᬮᬶᬡ᭄ᬟ᭄ᬬᬦᬵᬭᬹᬫ᭄‌ᬬᬮᬶᬦ᭄ᬤᬶ᭞
ᬯᬃᬡ᭄ᬦᬵᬯᬃᬱᬵᬫᬥᬸᬮ᭄ᬯᬶᬃᬦᬶᬭᬦᬲᭂᬫᬸᬍᬬᭂᬧ᭄ᬦᬶᬂᬫᬲᬵᬫᬾᬖᬧᬸᬱ᭄ᬧ᭛

ᬯᬃᬡ᭄ᬦᬵᬬ᭄ᬯᬬ᭄ᬯᬦ᭄ᬢᬧᬸᬱ᭄ᬧᬵᬲᬭᬘᬦᬦᬶᬓᬢᬂᬪᬹᬱᬦᬵᬪ᭄ᬭᬵᬫᬡᬶᬓ᭄ᬦ᭄ᬬ᭞
ᬳᬶᬦ᭄ᬢᭂᬦ᭄ᬫᬦ᭄ᬢᭂᬦ᭄‌ᬭᬶᬦᭂᬗ᭄ᬕᬾᬂᬰᬰᬭᬸᬥᬶᬭᬢᬸᬢᬸᬧ᭄ᬓᬾᬰᬳᬶᬫ᭄ᬧᭂᬃ‌ᬯᬶᬭᬵᬕ᭞
ᬮᬵᬯᬦ᭄ᬢᬾᬓᬂᬓᬶᬮᬢ᭄ᬩᬵᬳᬸᬓᬶᬮᬢᬯᬶᬍᬢᬶᬂᬩᬵᬳᬸᬢᬾᬚᬦ᭄ᬬᬲᬰ᭄ᬭᬷ᭞
ᬭᬧ᭄ᬭᬧ᭄ᬭᬧ᭄ᬋᬧ᭄ᬮᬭᬧ᭄ᬦᬶᬂᬭᬸᬫᬳᬸᬮᬧᬶᬫᬸᬔᬵᬗᬫ᭄ᬩ᭄ᬯᬓᭂᬦ᭄ᬲᭃᬂᬦᬶᬗᬹᬃᬡ᭄ᬦᬵ᭛

ᬲᬶᬗ᭄ᬕᬶᬄ‌ᬬᬦ᭄ᬧᬵᬭᬶᬚᬵᬢᬵᬳᬬᬸᬦᬺᬧᬤᬸᬳᬶᬢᬵᬃᬯ᭄ᬯᬦ᭄ᬮᬗᭃᬫ᭄ᬯᬂᬭᬭᬲ᭄ᬭᬹᬫ᭄᭞
ᬲᬵᬓ᭄ᬱᬵᬢ᭄ᬮᬹᬂᬮᬹᬗᬦᬗ᭄ᬮᬹᬂᬚᬭᬶᬚᬶᬦᬶᬭᬦᬮᬹᬂ‌ᬫ᭄ᬯᬂ‌ᬍᬫᭂᬲ᭄ᬦᬶᬂᬦᬔᬵᬃᬚ᭄ᬚ᭞
ᬅᬗ᭄ᬚ᭄ᬭᬄᬓᭂᬫ᭄ᬩᬂᬦᬶᬭᬾᬂᬪᬹᬱᬡᬲᭂᬟᭂᬗᬭᬭᬲ᭄ᬭᬹᬫ᭄ᬦᬶᬭᬵᬗᬲ᭄ᬢᬸᬭᬶᬫ᭄ᬭᬶᬓ᭄᭞
ᬦ᭄ᬬᬵᬂᬧᬯ᭄ᬯᬄᬧᬤ᭄ᬫᬭᬵᬕᬵᬚ᭄ᬭᬳᬶᬳᬢᬶᬫᬯᬶᬚᬷᬫᬲ᭄ᬫᬶᬭᬄ‌ᬭᬶᬂᬧᬗᬹᬘᬮ᭄᭛

ᬲᭀᬭᬾᬲᬵᬫ᭄ᬧᬸᬦ᭄ᬟᬯᬸᬄᬲᬧ᭄ᬢᬢᭂᬓᬓᬓᬋᬓᬾᬦ᭄ᬓᬵᬲᬶᬓᬵᬲᬶᬄᬲᬸᬧᬸᬢ᭄ᬭᬷ᭞
ᬧᬶᬦ᭄ᬢᭂᬦ᭄‌ᬍᬜ᭄ᬚᭂᬧ᭄‌ᬭᬶᬗᬫ᭄ᬩᭂᬓ᭄‌ᬯ᭄ᬭᬸᬳᬗᬧᬶᬓᬮᬗᭃᬦ᭄ᬬᬵᬧᬲᬚ᭄ᬜᬦ᭄ᬲᬳᬃᬱᬵ᭞
ᬪᬗ᭄ᬕᬶᬦ᭄ᬬᬦ᭄ᬧᭀᬮᬶᬳᭀᬮᬶᬄᬳᬢᬸᬭᬶᬦᬫᭂᬭᬶᬓᬶᬂᬲᬶᬦ᭄ᬯᬫᬶᬂᬦᬵᬕᬧᬸᬱ᭄ᬧ᭞
ᬯ᭄ᬯᬦ᭄ᬢᭂᬦ᭄ᬢᬾᬦ᭄ᬤᬸᬂᬢᭂᬫᭂᬦ᭄ᬲᬂᬧᬭᬦᬶᬗᬗᭂᬦᬗᭂᬦ᭄ᬮᬶᬂᬦ᭄ᬬᬦᬦ᭄ᬢᬸᬓ᭄ᬫᬦᭂᬫ᭄ᬩᬄ᭛

ᬅᬫ᭄ᬩᭂᬓ᭄ᬲᬂᬭᬵᬚᬓᬦ᭄ᬬᬵᬯᬶᬦᬰᬯᬰᬋᬲᭂᬧ᭄ᬲᬶᬄᬦᬶᬭᬾᬲᬂᬲᬳᬃᬱᬵ᭞
ᬆᬧᬦ᭄ᬫᬫ᭄ᬩᭃᬓᬳᬫ᭄ᬩᭃᬢᬸᬭᬶᬤᬦᬶᬭᬧᬶᬦᭂᬫ᭄‌ᬦ᭄ᬤᬦ᭄ᬬᬬᬵᬧᬾᬢ᭄ᬭᬭᬲ᭄ᬭᬹᬫ᭄᭞
ᬦᬵᬳᬦ᭄ᬧᬵᬚᬃᬦᬶᬭᬦ᭄ᬤᬶᬦ᭄ᬓᬸᬲᬸᬫᬓᬓᬫᬧᬾᬢ᭄ᬧᬢ᭄ᬬᬫᬵᬗᬸᬗ᭄ᬲ᭄ᬬᬓᬸᬫ᭄ᬩᬂ᭞
ᬅᬗ᭄ᬳᬶᬂ‌ᬬᬦ᭄‌ᬯ᭄ᬯᬦ᭄ᬢᭂᬦᬶᬂᬘᬫ᭄ᬧᬓᬫᭂᬓᬭᬲᬓᬾᬂᬦᬷᬭᬤᬵᬓᬸᬦ᭄ᬲᬭᬵᬕ᭛

ᬦᬵᬮᬶᬂᬲᬂᬭᬵᬚᬓᬦ᭄ᬬᬵᬲ᭄ᬫᬶᬢᬦᬶᬭᬢᬦᬯᬵᬲ᭄‌ᬯᬃᬡ᭄ᬦᬫᬗ᭄ᬭ᭄ᬯᬵᬲᭂᬦᭃᬢᬦ᭄᭞
ᬫᬗ᭄ᬓᬶᬦ᭄ᬳᬃᬱᬵᬲᬳᬃᬱᬵᬗ᭄ᬭᬶᬗᬭᬶᬗᬢᬸᬭᬶᬤᬵᬗ᭄ᬕᬷᬢᬓᭂᬦ᭄ᬓᬹᬂᬦᬶᬗᭀᬦᭂᬂ᭞
ᬢᬦ᭄ᬫᬓ᭄ᬯᬾᬳᬗ᭄ᬮᬤᬶᬢ᭄ᬯᬲ᭄ᬓᬶᬤᬸᬗᬶᬓᬶᬦᬢᭂᬋᬄᬲᬹᬓ᭄ᬱ᭄ᬫᬭᬵᬕᬵᬗᬺᬲᬶᬢ᭄ᬯᬲ᭄᭞
ᬓᭂᬫ᭄ᬩᭂᬂᬦᬶᬂᬮᬸᬄᬢᬶᬓᭂᬮ᭄ᬦᬶᬂᬳᬮᬶᬲᬶᬭᬧᬦᬸᬯᬮ᭄ᬲᬂᬲᭂᬟᭂᬂᬫᬧ᭄ᬭᬧᬜ᭄ᬘ᭛

ᬲᬵᬫ᭄ᬧᬸᬦ᭄ᬧ᭄ᬭᬵᬧ᭄ᬢᬾᬜᬧᬳ᭄ᬬᬲ᭄ᬦᬶᬭᬦᬧᭂᬦᭂᬤᬭᬹᬫ᭄‌ᬲ᭄ᬢ᭄ᬭᬷᬯᬮᬹᬭᬵᬚᬧᬢ᭄ᬦᬷ᭞
ᬢᬧ᭄ᬯᬦ᭄ᬧᬵᬦᬓ᭄ᬲᬫᬫ᭄ᬯᬂᬭᬭᬧᬫᬸᬮᬸᬦᬶᬓᬵᬦ᭄ᬯᬫ᭄ᬲᬸᬲᬸᬦ᭄ᬬᬵᬓᬲᬳ᭄ᬭᬶᬢ᭄᭞
ᬢᬦ᭄ᬲᬄ‌ᬭᬶᬂᬭᬹᬫ᭄ᬓᬳᬫ᭄ᬩᭃᬭᬶᬧᬶᬧᬶᬧᬶᬦᬭᬩᬦ᭄‌ᬬᬂᬧᬭᬩ᭄ᬲᬂᬫᬤᬶᬳ᭄ᬬᬂ᭞
ᬫᬾᬗᭂᬢ᭄ᬢᬜ᭄ᬘᬵᬦᬢᬜ᭄ᬘᬵᬧᬦᭂᬗᭂᬭᬶᬭᬭᬶᬲᬂᬲ᭄ᬯᬵᬫᬶᬘᬶᬳ᭄ᬦᬾᬂᬓᬲᬢ᭄ᬬᬦ᭄᭛

ᬫᬃᬫ᭄ᬫᬵᬚᬃᬤ᭄ᬬᬄᬢᬸᬳᬦ᭄ᬢᭀᬄᬢᬢᭂᬮᬲᬦᬲᬧᬶᬄᬧ᭄ᬯᬂᬲᭂᬓᬃᬧᬸᬢ᭄ᬭᬧᬸᬢ᭄ᬭᬦ᭄᭞
ᬫᬶᬮ᭄ᬯᬷᬲᬂᬗᬵᬃᬬ᭄ᬬᬦᬓ᭄ᬭᬓ᭄ᬭ᭄ᬬᬦᬧᬲᬶᬭᬬᬬᬄᬢᬦ᭄ᬬᬬᬶᬗ᭄ᬯᬂᬢᬸᬭᬸᬂ‌ᬯ᭄ᬭᬸᬄ᭞
ᬦᬵᬮᬶᬂᬦ᭄ᬬᬵᬯᬃᬡ᭄ᬦᬓᬾᬧ᭄ᬯᬦ᭄ᬲᬗᬳᬬᬸᬢᬶᬦᬜᬵᬦ᭄ᬬᬦ᭄ᬫᬶᬤᭂᬫ᭄‌ᬬᬦ᭄ᬧᬰᬩ᭄ᬤ᭞
ᬯ᭄ᬯᬦ᭄ᬢᭂᬦ᭄‌ᬭᬶᬂᬢ᭄ᬯᬲ᭄ᬓᬸᬲᬂᬲᬹᬓ᭄ᬱ᭄ᬫᬢᬸᬭᬶᬤᬳᬸᬲᬶᬋ‌ᬦ᭄ᬢᬦ᭄ᬲ᭄ᬨᬸᬝᬵᬮᬶᬰ᭄ᬬᬮᬶᬰ᭄ᬬᬦ᭄᭛

ᬯ᭄ᬭᬸᬄ‌ᬭᬶᬂᬘᬾᬱ᭄ᬝᬵᬫᬘᭂᬄᬭᬵᬕᬦᬶᬭᬭᬶᬕᬢᬶᬲᬂᬭᬵᬚᬧᬸᬢ᭄ᬭᬷᬦ᭄ᬓᭂᬦᬾᬂᬓᬹᬂ᭞
ᬆᬧᬦ᭄ᬲᬵᬫ᭄ᬧᬸᬦ᭄ᬫᬗᬫ᭄ᬩᬄ‌ᬯᬸᬦᬶᬦᬶᬗᬫᬸᬦᬶᬳᬃᬱᬵᬯᬶᬭᬂ‌ᬬᬦ᭄‌ᬯ᭄ᬭᬸᬳᬾᬓᬵ᭞
ᬳᬾᬢᬸᬦ᭄ᬬᬵᬤᬦ᭄ᬤᬦᬳ᭄ᬬᬲ᭄ᬳᬦᬲᬚᬶᬳᬸᬫᬟᬂ‌ᬫ᭄ᬯᬂᬲᭂᬓᬃᬫ᭄ᬭᬶᬓ᭄ᬤᬶᬦᬵᬦᬦ᭄᭞
ᬕᬸᬦ᭄ᬤᬶᬓ᭄ᬭᬫ᭄ᬬᬵᬢᬢᬵᬫᬗ᭄ᬳᬋᬧᬓᭂᬦᬦᬯᬸᬂᬧᬸᬱ᭄ᬧᬦᬶᬂᬓᬦ᭄ᬬᬓᬵᬗ᭄ᬚ᭄ᬭᬄ᭛

᭛‌ᬅᬫᬭᬯᬢᬷ᭛᭝᭒᭐᭟
‐00|00‐|‐00|00‐|‐00|00‐|‐00|00‐|0̲ = ᭒᭕

ᬳ᭄ᬬᬲ᭄ᬩ᭄ᬯᬢᬫᬭᬯᬢ᭄ᬬᬃᬚ᭄ᬚᬧᬶᬦᬓᬧᬳ᭄ᬬᬲ᭄ᬦᬭᬯᬭᬧᬸᬢ᭄ᬭᬷᬭᬶᬦᬘᬦᬧᬶᬦ᭄ᬭᬶᬄ᭞
ᬫᬗ᭄ᬓᬶᬦᬶᬦᬸᬧᬋᬗ᭄ᬕᬦ᭄‌ᬭᬶᬫᬦᬶᬲᬶᬭᬵᬮᬶᬦ᭄ᬤᬶᬚᬸᬭᬸᬳᬯᭂᬗ᭄ᬬᬦ᭄ᬜᭂᬜᭂᬭᬶᬭᬫᬫ᭄ᬭᬵᬢ᭄᭞
ᬦ᭄ᬤᬶᬂᬕᬶᬭᬶᬓᬸᬲᬸᬫᬵᬗᭂᬫ᭄ᬩᬗᬭᬶᬓᬭᬰ᭄ᬫᬷᬦᬶᬭᬭᬲᬶᬭᬵᬭᬹᬫᬲᬭᬶᬲᬭᬶᬫ᭄ᬭᬶᬓ᭄᭞
ᬲᬵᬕᬭᬫᬥᬸᬢᬦ᭄ᬧᬗ᭄ᬳᬭᬸᬲᬶᬲᬶᬭᬦ᭄ᬢᬦ᭄ᬲᬸᬭᬸᬤᬧᬲᬂᬮᬷᬢ᭄‌ᬯᭂᬤᬶᬭᬶᬓᬮᬗ᭄ᬯᬦ᭄᭛

᭛‌ᬏᬭᬯᬢᬶ᭛᭝᭒᭑᭟᭑
‐‐0|000|‐‐0|000|‐‐0|000|‐0̲ = ᭒᭐

ᬇᬚ᭄ᬭᭀᬘᬺᬫᬶᬦᬶᬭᬳᬶᬫ᭄ᬧᭂᬃᬲ᭄ᬫᬭᬦᬕᬭᬵᬯᬓ᭄ᬲᬶᬮᬸᬫᬦᬶᬦᬧ᭄ᬬᬦ᭄᭞
ᬫᬗ᭄ᬓᬶᬦ᭄‌ᬍᬗᭂᬗᬮᬗᭃᬤᬾᬦᬶᬭᬭᬲᬶᬗᬫ᭄ᬯᬂ‌ᬯᬶᬚᬄᬯᬶᬚᬳᬾᬜ᭄ᬚᬸᬄ᭞
ᬭᬫ᭄ᬬᬵᬢᬸᬮᬶᬲᬋᬘᭂᬧ᭄ᬢᬵᬫᬡᬶᬕᬺᬳᬯᬶᬫ᭄ᬩᬵᬂ‌ᬍᬬᭂᬧᬓᭂᬦᬵᬫ᭄ᬩᭂᬓ᭄᭞

᭛‌ᬏᬭᬯᬢᬶ᭛᭝᭒᭑᭟᭔
‐‐0|000|‐‐0|000|‐‐0|000|‐‐0|000|‐0̲ = ᭒᭖

ᬫᬵᬬᬵᬦᬺᬧᬤᬸᬳᬶᬢᬵᬯᬃᬡ᭄ᬦᬭᬢᬶᬳᬧᬾᬢ᭄ᬳᬬ᭄ᬯᬦᬶᬭᬸᬦᬶᬭᬸᬳ᭄ᬬᬲ᭄ᬦᬶᬭᬫᬤᬦᬲ᭄ᬢ᭄ᬭᬷ᭛

ᬲᬂᬰ᭄ᬭᬷᬦᬺᬧᬤᬸᬳᬶᬢᬵᬲᬵᬫ᭄ᬧᬸᬦᬮᬸᬮᬸᬤᬫ᭄ᬭᬂᬩᬸᬗᬳᬶᬭᬳᬶᬫ᭄ᬧᭂᬃᬓᬦᬓᬲᬶᬦᬗ᭄ᬮᬶᬂ᭞
ᬯᬵᬳ᭄ᬯᬵᬲᬮᬶᬦᬢᬧᬶᬄᬭᬡ᭄ᬟᬶᬢᬶᬦᬸᬮᬶᬲᬶᬂᬫᬵᬲ᭄ᬫᬶᬭᬶᬭᬫᬭᬦ᭄ᬢᭂᬦ᭄ᬫᬫᬸᬢᬸᬳᬶᬲᬦ᭄ᬢᭂᬦ᭄᭞
ᬮᬸᬗ᭄ᬕᬷᬳᬬᬸᬦᬶᬭᬦᭀᬭᬵᬫᬟᬦᬶᬤᬸᬤᬸᬕ᭄‌ᬭᬶᬂᬮᬗᬶᬢᬦᬯᬂᬦᬷᬭᬤᬫᬲᭂᬦᭃᬩᬵᬂ᭞
ᬢᬸᬗ᭄ᬕᬂᬕᬶᬭᬶᬫᬗᬤᭂᬕ᭄‌ᬭᬶᬂᬦᬢᬭᬮᬗᭃᬭᬹᬧᬦᬶᬭᬢᬶᬦᭀᬮᬶᬄᬦᬶᬗᬭᬸᬡᬭᬵᬕᬷ᭛

ᬮᬶᬂᬦᬶᬂᬓᬓᬓᬓᬫᬃᬫ᭄ᬫᬵᬲᭂᬫᬸᬲᭂᬫᬸᬳᬃᬱᬵᬗᬸᬘᬧᬶᬳᬚᭂᬂᬲᬂᬓᬤᬶᬰᬰᬶᬯᬶᬫ᭄ᬩ᭞
ᬦ᭄ᬤᬶᬂ‌ᬯ᭄ᬯᬂᬭᬭᬶᬢᬦᬓᬹᬗᬾᬭᬭᬲᬶᬭᬦᬦ᭄ᬯᬫ᭄ᬬᬦᬫᬮᬶᬧᬗ᭄ᬮ᭄ᬯᬂᬲᬳᬚᬢᬸᬫᬗ᭄ᬕᬮ᭄᭞
ᬭᬫ᭄ᬬᬵᬳᬚᭂᬗᬮᬗᭃᬗ᭄ᬯᬂᬫᬓᬲᬸᬮᬸᬳᬾᬧᬹᬃᬡ᭄ᬦᬫᬦᬶᬓᬮᬗ᭄ᬯᬦ᭄ᬦᬶᬭᬫᬓᬶᬦᬰ᭄ᬭᬷ᭞
ᬤᬾᬦ᭄ᬬᬗ᭄ᬯᬗᬯᬸᬗᬭᬦ᭄ᬓᬕ᭄ᬭᬳᬡᬦᬤᬾᬦᬶᬂᬧ᭄ᬭᬪᬸᬢᬭᬸᬡᬵᬦᬾᬓᬭᬶᬢᬸᬳᬦᬶᬗ᭄ᬯᬂ᭛

ᬦᬵᬦ᭄ᬢᭂᬦ᭄ᬓᬧᬦᬳᬦᬵᬗᬫ᭄ᬩᬶᬮᬓᬸᬲᬸᬫᬾᬚ᭄ᬭᭀᬕᬳᬦᬦᬬᬵᬭᬾᬲ᭄ᬢᬸᬯᬶᬦᬧᬸᬮᬂ‌ᬭ᭄ᬯᬶ᭞
ᬫᬗ᭄ᬓᬶᬦ᭄‌ᬯᬶᬨᬮᬦᬶᬭᬹᬫ᭄ᬰ᭄ᬭᬷᬦᬺᬧᬤᬸᬳᬶᬢᬵᬗ᭄ᬤᬤ᭄ᬬᬓᭂᬦᬲᬲᬶᬄᬦᬶᬂᬫᬮᬭᬲᬭᬵᬕ᭞
ᬮᬵᬯᬦ᭄ᬭᬭᬶᬓᬶᬢᬲᬓ᭄ᬯᬾᬄᬢᬫᬋᬓᬶᬚᭃᬂᬲᬂᬦᬭᬯᬭᬧᬸᬢ᭄ᬭᬷᬮᬾᬯᬸᬓᬲᬶᬳᬦ᭄ᬢ᭞
ᬳᬶᬫ᭄ᬧᭂᬃᬰᬘᬤᬤᬶᬦᬶᬗ᭄ᬯᬂ‌ᬍᬯᬲᬢᬸᬳᬵᬫᬾᬫᬦᬍᬲᭂᬳᬶᬂᬲᬫ᭄ᬧᬶᬭᬦᬶᬓᬤᭀᬦ᭄ᬬ᭛

᭛ᬯᬶᬲᬃᬚ᭄ᬚᬶᬢ᭛᭝᭒᭒᭟
‐00|‐00|‐00|000|0‐0|0‐0|00̲ = ᭒᭐

‌ᬑᬫ᭄‌ᬓᬓᬲᬶᬗ᭄ᬕᬶᬳᬸᬚᬃᬢ᭄ᬢᬤᬮᬸᬓᬲᬶᬳᬦᬶᬗ᭄ᬯᬗᬍᬄᬧᬶᬦᬶᬗᬶᬢ᭄᭞
ᬫᬾᬧᬸᬳᬦᬾᬂᬦᬕᬭᬵᬲᬸᬭᬯᬭᬧᬸᬭᬶᬢᬶᬱ᭄ᬝᬮᬦᬵᬦ᭄ᬓᬶᬦᭂᬫᬶᬢ᭄᭞
ᬗᬹᬦᬶᬳᬦᬾᬂᬧᬸᬭᬮᬾᬦ᭄‌ᬗ᭄ᬳᬸᬮᬸᬦᬶᬓᬶᬢᬶᬦᬯᬦ᭄ᬫᬧᬲᬄ‌ᬭᬶᬂᬬᬬᬄ᭞
ᬗ᭄ᬓᬾᬧ᭄ᬯᬢᬬᬂᬓᬸᬮᬯᬃᬕ᭄ᬕᬤᬮᬶᬳᬦᬶᬗᬫᬶᬦ᭄ᬢᬦᬶᬳᬦ᭄‌ᬯᬶᬚᬶᬮ᭛

ᬆᬄᬓᬧᬦᬾᬓᬶᬢᬸᬯᬸᬄᬓᬸᬓᬭᬓᭂᬢᬦᬭᬵᬕᬲᬶᬦᬗ᭄ᬰᬬᬓᭂᬦ᭄᭞
ᬤᬹᬭᬓᬭᬫ᭄ᬩᬢᬦᬾᬮᬸᬮᬸᬢᬶᬗᬧᬗᬸᬲᬗᬺᬲᬯᬾᬳᬭᬭᬲ᭄᭞
ᬫᬯ᭄ᬯᬤᬮᬸᬂᬫᬭᬶᬓᬶᬂᬢᬸᬭᬶᬤᬯᬶᬭᬲᬢᬧ᭄ᬯᬮᬯᬦ᭄ᬲᬶᬭᬭᬵ᭞
ᬫᬵᬢᬗᬓᬶᬂ‌ᬗ᭄ᬯᬗᬓᬶᬗ᭄ᬓᬶᬗᬫᬭᬶᬗᬶᬦᬓᬶᬂᬩᬶᬱᬫᬦ᭄ᬧ᭄ᬭᬶᬳᬯᬓ᭄᭛

ᬦ᭄ᬤᬵᬬᬢᬶᬓᬶᬦ᭄ᬓᬭᬡᬗ᭄ᬓᬸᬦᬧᭂᬕᬲᬶᬯᬸᬳᭂᬦ᭄ᬫᬸᬮᬢᬶᬂᬓᬸᬲᬸᬫ᭞
ᬢᬦ᭄ᬳᬦᬲᬫ᭄ᬩᬢᭂᬦᬶᬂᬫᬦᬗᬶᬲᬶᬢᭂᬓᬦᬶᬂᬕᭂᬋᬳᬗ᭄ᬮᬯᬤᬶ᭞
ᬫᬗ᭄ᬓᬦᬬᬦ᭄‌ᬯᭂᬗᬶᬫᬃᬫ᭄ᬫᬫᬗᭂᬲᭂᬲᬦᬢᬶᬲ᭄‌ᬗ᭄ᬯᬗᬦᬗ᭄ᬳᬶᬚᬯᬸᬄ᭞
ᬯ᭄ᬯᬂᬲ᭄ᬬᬧᬢᬵᬗᬸᬫᬗᭃᬢᬶᬳᬸᬤᬦᬶᬗᬤᬫᬃᬓᬶᬮᬢᬶᬂᬰᬬᬦ᭛

ᬫᬃᬫ᭄ᬫᬤᬳᬢ᭄‌ᬯᬘᬦᬦ᭄ᬢᬭᬭᬶᬢᬸᬳᬸᬢᬸᬳᬸᬦ᭄ᬢᬭᬸᬡᬷᬓᬲᬶᬳᬦ᭄᭞
ᬢᬦ᭄‌ᬯᬶᬳᬶᬓᬦ᭄‌ᬗ᭄ᬯᬗᬶᬭᬵᬫ᭄ᬬᬦᬶᬗᬝᬶᬓᬝᬶᬓᬦ᭄ᬢᬸᬭᬸᬗᬓ᭄ᬯᬲᭂᬦᭂᬂ᭞
ᬦᬵᬦ᭄ᬢᭂᬦᬶᬓᬶᬦ᭄ᬧᬗᬸᬘᬧ᭄ᬦᬶᬗᬢᬸᬳᬭᬶᬦᭂᬗᭃᬗ᭄ᬓ᭄ᬯᬮᬸᬮᬸᬢ᭄‌ᬭᬶᬦᬲᬦ᭄᭞
ᬭᬓ᭄ᬯᬗᬫᭃᬭᬫᭂᬓᬸᬮ᭄ᬫᬲᬮᬶᬢᬭᬭᬲᬗ᭄ᬮᬶᬳᬗᬶᬯ᭄ᬯᬗᬭᬹᬫ᭄᭛

ᬯᬗ᭄ᬰᬲ᭄ᬣᬮᬦ᭄‌ᬇᬦ᭄ᬤ᭄ᬭᬯᬗ᭄ᬰ
᭛‌ᬉᬧᬾᬦ᭄ᬤ᭄ᬭᬩᬚ᭄ᬭ᭛᭝᭒᭓᭟
0̲‐0|‐‐0|0‐0|‐00̲ = ᭑᭒

ᬦᬳᬦ᭄‌ᬯᬸᬯᬸᬲ᭄ᬦᬶᬂᬧᬭᬶᬘᬵᬭᬶᬓᬵᬗᬸᬘᬧ᭄᭞
ᬟᬢᭂᬂᬢᬶᬓᬂᬭᬵᬢ᭄ᬭᬶᬢᭂᬮᬲ᭄ᬟᬯᬸᬄ‌ᬯ᭄ᬯᬮᬸ᭞
ᬲᬂᬳ᭄ᬬᬂ‌ᬯᬸᬮᬦ᭄ᬲᭂᬦ᭄ᬯᬶᬭᬶᬓᬵᬦ᭄ᬫᬓᬶᬦ᭄ᬫᬯᬵ᭞
ᬲᬶᬮᬶᬄᬲᬸᬮᬸᬄ‌ᬫ᭄ᬯᬂᬫᬡᬶᬕᭀᬧᬸᬭᬾᬂᬧᬸᬭ᭛

ᬫᬾᬄᬫᬾᬄᬢᭂᬓᬵᬭᬶᬂᬧᬸᬭᬲᬂᬢᬶᬮᭀᬢ᭄ᬢᬫᬵ᭞
ᬅᬢᬸᬦ᭄ᬢᬸᬦᬦ᭄‌ᬫ᭄ᬯᬂ‌ᬦᬺᬧᬧᬸᬢ᭄ᬭᬭᬶᬂᬳᬯᬦ᭄᭞
ᬓᬾᬧ᭄ᬯᬦ᭄‌ᬭᬶᬤᬾᬦ᭄ᬬᬦ᭄ᬢᬸᬫᬫᬵᬫᬭᬾᬂᬤᬍᬫ᭄᭞
ᬅᬧᬦ᭄ᬓᬸᬍᬫ᭄ᬓᭀᬭᬶᬢᭂᬮᬲ᭄ᬫᬦᬗ᭄ᬓᭂᬩᬶ᭛

ᬢᬶᬮᭀᬢ᭄ᬢᬫᬵᬋᬲ᭄ᬓᬸᬫᭂᬢᭂᬕ᭄ᬢᬶᬓᬂᬳᬢᬶ᭞
ᬅᬓ᭄ᬯᬾᬄᬢᬶᬓᬵᬲᬗ᭄ᬰᬬᬦᬶᬂᬲ᭄ᬯᬘᬶᬢ᭄ᬢᬓ᭞
ᬅᬦ᭄ᬢᭂᬦ᭄ᬢᬮᬫ᭄ᬧᬄᬓᬶᬢᬲᬧ᭄ᬭᬳᬵᬭᬭᬶ᭞
ᬳᬸᬫᬦ᭄ᬢ᭄ᬬᬭᬾᬄᬦᬶᬂᬢᬸᬫᬫᬵᬫᬭᬾᬤᬍᬫ᭄᭛

ᬓᬣᬜ᭄ᬘᬦᬾᬓᬷᬜᬦᬶᬭᬂᬲᬸᬧᬸᬢ᭄ᬭᬶᬓᬵ᭞
ᬲᬗ᭄ᬓᬾᬤᬍᬫ᭄ᬭᬵᬫ᭄ᬬᬲᬶᬭᬵᬫᬚᬂ‌ᬯᬸᬮᬦ᭄᭞
ᬅᬓ᭄ᬯᬾᬄᬢᬶᬓᬂᬕᬸᬡ᭄ᬟᬶᬓᬭᬹᬫ᭄ᬧᬟᬵᬗᬶᬕᭂᬮ᭄᭞
ᬬᬳᬾᬢᬸᬦᬶᬂᬓᭀᬭᬶᬳᬸᬫᭂᬗ᭄ᬳᬲᬓ᭄ᬱᬡ᭛

ᬏᬦᬓ᭄ᬢᬶᬓᬵᬩᬸᬤ᭄ᬥᬶᬭᬶᬲᬂᬢᬶᬮᭀᬢ᭄ᬢᬫᬵ᭞
ᬫᬳᬵᬦᬫᬃᬳᬫ᭄ᬩᬯᬶᬘᬓ᭄ᬱᬡᬵᬦᬶᬮᬶᬩ᭄᭞
ᬅᬮᬶᬩ᭄ᬲᬶᬭᬂᬲᬵᬫ᭄ᬩᬧᬋᬂᬢᭂᬓᬾᬤᬍᬫ᭄᭞
ᬭᬶᬂᬰᬹᬦ᭄ᬬᬓᬵᬮᬶᬄᬤᬸᬫᬸᬦᬸᬂ‌ᬭᬶᬧᬗ᭄ᬳᬧᬶᬢ᭄᭛

ᬢᬶᬮᭀᬢ᭄ᬢᬫᬵᬚᬃᬢᬲᬶᬭᬾᬦᬺᬧᬵᬢ᭄ᬫᬚ᭞
ᬢᬗ᭄ᬳᬾᬃᬩᬧᬗ᭄ᬓᬾᬲᬓᬋᬂᬢᬭᬵᬃᬬ᭄ᬬᬦ᭞
ᬗ᭄ᬳᬸᬮᬸᬦ᭄ᬫᬫᬾᬢᬸᬗ᭄ᬕ᭄ᬯᬦᬶᬭᬂᬲᬸᬧᬸᬢ᭄ᬭᬶᬓᬵ᭞
ᬦᬵᬮᬶᬂᬦ᭄ᬬᬮᬸᬗ᭄ᬳᬵᬫᬮᬶᬧᬶᬃᬫᬢᬹᬢᬳᭃᬩ᭄᭛

ᬤᬾᬯᬷᬲᬶᬭᬦ᭄ᬤᬄᬓᬳᬢᬸᬃᬲᭂᬟᭂᬂᬲᬸᬔ᭞
ᬳᬦᬾᬗᬸᬫᬄᬭᬢ᭄ᬦᬫᬗᭃᬮᬓᭂᬦ᭄ᬢᬗᬶᬲ᭄᭞
ᬢᬶᬮᭀᬢ᭄ᬢᬫᬾᬦᬶᬱ᭄ᬝᬶᬲᬶᬦᬫ᭄ᬩ᭄ᬬᬢᬦ᭄‌ᬯᬦᬾᬄ᭞
ᬮᬯᬲ᭄ᬦ᭄ᬬᬮᬸᬗ᭄ᬳᬵᬢᬶᬦᬢᬵᬦᬶᬭᬾᬂᬢᭂᬢᭃ᭛

ᬯᬶᬮᬵᬰᬦᬶᬂᬘᬶᬢ᭄ᬢᬓᬶᬦᬸᬩ᭄ᬥᬤᬾᬦᬶᬭ᭞
ᬰᭀᬓᬵᬗᬭᬂᬢᬦ᭄ᬓᬢᭂᬗᭂᬃᬢᬶᬓᬂᬮᬭ᭞
ᬅᬦᬹᬓ᭄ᬱ᭄ᬫᬭᬵᬕᬵᬦᬶᬮᬶᬩᬫ᭄ᬩᭂᬓᬶᬂ‌ᬭᬶᬫᬂ᭞
ᬫᬸᬗ᭄ᬕ᭄ᬯᬶᬢ᭄ᬯᬲᬗ᭄ᬳᬶᬂᬤᬤᬶᬥᬃᬫ᭄ᬫᬤᬾᬯᬬ᭛

ᬚᬵᬢᬶᬲ᭄ᬫᬭᬵᬚᬦ᭄ᬫᬦᬶᬭᬾᬓᬗᬹᬦ᭄ᬬᬯᬵᬲ᭄᭞
ᬲᬭᬰ᭄ᬫᬶᬦᬶᬂᬲ᭄ᬯᬵᬫᬶᬓᬘᬶᬢ᭄ᬢᬤᬾᬦᬶᬭ᭞
ᬮᬸᬮ᭄ᬯᬷᬲᬶᬭᬾᬢ᭄ᬯᬲ᭄ᬘᬮᬭᬶᬂᬓᬶᬲᬧ᭄ᬯᬦ᭞
ᬬᬢᬾᬓᬓᬵᬗᭂᬦ᭄ᬓᬢᬸᬢᬸᬃᬦᬶᬭᬾᬓᬓᬸᬂ᭛

ᬫᬗ᭄ᬓᬾᬧ᭄ᬯᬬᬦ᭄ᬢᬦ᭄ᬳᬦᬓᭀᬦᭂᬗᬶᬂᬮᬶᬭᬶᬂ᭞
ᬬᬬᬵᬢᭂᬓᬵᬜᬸᬫ᭄ᬩᬦᬬᬦ᭄ᬳᬦᬾᬂᬚᬶᬦᭂᬫ᭄᭞
ᬫᬾᬭᬂᬢᬸᬫᬸᬗ᭄ᬓᬸᬮ᭄ᬧᬶᬭᬬᬦ᭄ᬧᬚᬂ‌ᬯᬸᬮᬦ᭄᭞
ᬦᬳᬾᬢᬸᬦᬶᬂᬳᬾᬯᬢᬸᬫᬶᬗ᭄ᬳᬮᬾᬂᬰᬰᬶ᭛

ᬢᬶᬮᭀᬢ᭄ᬢᬫᬵᬧ᭄ᬭᬵᬧ᭄ᬢᬭᬶᬲᬂᬲᬸᬧᬸᬢ᭄ᬭᬶᬓᬵ᭞
ᬫᬃᬫ᭄ᬫᬦ᭄ᬧᬫᬓ᭄ᬧᬓ᭄ᬭᬭᬶᬫᬵᬲ᭄ᬓᬸᬮᬶᬂᬦᬶᬓᬵ᭞
ᬳᬬ᭄ᬯᬾᬓᬤᬾᬦᬶᬂᬫᬦᬗᬶᬲ᭄ᬳᭂᬦᭂᬂᬢᬸᬳᬦ᭄᭞
ᬆᬧᬦ᭄ᬓᬧᬗ᭄ᬕᬶᬄᬤᬤᬶᬥᬃᬫ᭄ᬫᬤᬾᬯᬬ᭛

ᬫᬗ᭄ᬚᬦ᭄ᬫᬭᬶᬰ᭄ᬭᬷᬦᬭᬦᬵᬣᬓᬾᬰᬯ᭞
ᬧ᭄ᬭᬲᬶᬤ᭄ᬥᬰᬹᬭᬾᬂᬭᬡᬰᬓ᭄ᬢᬶᬦᬷᬢᬶᬫᬦ᭄᭞
ᬲᬂᬲᬵᬫ᭄ᬩᬲᬚ᭄ᬜᬵᬦᬶᬭᬓᬧ᭄ᬭᬓᬵᬰᬶᬢ᭞
ᬭᬭᬲ᭄ᬦᬶᬭᬵᬗ᭄ᬤᬾᬭᬭᬲᬶᬂᬢ᭄ᬯᬲᬶᬂᬫᬸᬮᬢ᭄᭛

ᬓᬸᬦᭂᬂᬧ᭄ᬭᬢᬶᬗ᭄ᬓᬄᬦᬭᬦᬵᬣᬓᬾᬰᬯ᭞
ᬯᬶᬱ᭄ᬡ᭄ᬯᬵᬦᬸᬭᬸᬦ᭄ᬮᬓ᭄ᬱᬡᬤᬾᬯᬫᬹᬃᬢ᭄ᬢᬶᬓ᭞
ᬧ᭄ᬭᬢᬶᬱ᭄ᬞᬭᬶᬂᬤ᭄ᬯᬵᬭᬯᬢᬷᬲᬶᬭᬵᬥᬶᬓ᭞
ᬓᬋᬲ᭄ᬦᬶᬓᬂᬭᬵᬓ᭄ᬱᬲᬤᬿᬢ᭄ᬬᬤᬵᬦᬯ᭛

ᬦ᭄ᬤᬵᬲᬂᬦᬭᬾᬦ᭄ᬤ᭄ᬭᬵᬢ᭄ᬫᬚᬲᬵᬫ᭄ᬩᬭᬓ᭄ᬯᬬ᭞
ᬓᬶᬦᭀᬦ᭄ᬫᬭᬵᬭᬶᬂᬳᬶᬫᬯᬵᬦ᭄ᬲᬶᬭᬵᬧ᭄ᬭᬗ᭞
ᬭᬸᬫᬓ᭄ᬱᬲᬓ᭄ᬯᬾᬄᬦᬶᬭᬲᬂᬫᬳᬵᬋᬱᬶ᭞
ᬅᬦ᭄ᬯᬫ᭄‌ᬯ᭄ᬭᬸᬳᬵᬓᬷᬃᬢ᭄ᬢᬶᬯᬶᬤᬕ᭄ᬥᬰᬓ᭄ᬢᬶᬫᬵᬦ᭄᭛

ᬗᬹᬦᬶᬧ᭄ᬯᬲᬂᬤ᭄ᬬᬄᬓᬸᬫᬓᭀᬦᬸᬫᬾᬢᬬ᭞
ᬓᬜ᭄ᬘᬶᬢ᭄ᬧ᭄ᬯᬲᬂᬓᬺᬱ᭄ᬡᬲᬸᬢᬵᬲ᭄ᬬᬗᬶᬂᬓᬫᬶ᭞
ᬫᬢᬓ᭄ᬯᬦᬸᬗ᭄ᬕ᭄ᬯᬦ᭄ᬢᬲᬶᬭᬵᬫᭂᬮᬲ᭄ᬳᬋᬧ᭄᭞
ᬦᬶᬫᬶᬢ᭄ᬢᬦᬶᬂᬫᬵᬚᬭᬓᭂᬦ᭄ᬳᬦᬦ᭄ᬢᬭᬶ᭛

ᬫᬗ᭄ᬓᬵᬗ᭄ᬳᬸᬮᬸᬦ᭄‌ᬫ᭄ᬯᬂᬲᬶᬭᬰᬷᬖ᭄ᬭᬫᬗ᭄ᬓᬢ᭞
ᬳᬸᬯᬸᬲ᭄ᬢᭂᬓᬵᬗ᭄ᬓᬾᬲᬶᬭᬫᬵᬲ᭄ᬓᬸᬮᬶᬂᬦᬶᬓᬵ᭞
ᬦᬳᬦ᭄ᬲᬶᬦᬵᬥ᭄ᬬᬵᬢᬸᬫᬸᬢᬸᬃᬫᬭᬾᬓᬶᬢ᭞
ᬮᬶᬗᭂᬦ᭄ᬲᬗᬤ᭄ᬬᬄᬓᬸᬫᬦᬸᬗ᭄ᬲᬸᬗᬾᬂᬕᬸᬬᬸ᭛

᭛ᬧ᭄ᬭᬳᬃᬱᬶᬡᬷ᭛᭝᭒᭔᭟
‐‐‐|000|0‐0|‐0‐|0̲ = ᭑᭓

ᬦᬵᬳᬦ᭄ᬮᬶᬂᬲᬸᬭᬯᬦᬶᬢᬾᬂᬦᬭᬾᬦ᭄ᬤ᭄ᬭᬧᬸᬢ᭄ᬭᬷ᭞
ᬲᬂᬲᬵᬫ᭄ᬩᬵᬰᬶᬮᬭᬶᬲᬫᬷᬧᬲᬂᬲᬸᬧᬸᬢ᭄ᬭᬷ᭞
ᬫᬃᬫ᭄ᬫᬵᬗ᭄ᬳᭀᬮᬓᭂᬦᬭᬶᬫᬵᬲ᭄ᬓᬸᬮᬶᬂᬦᬶᬭᭀᬚᬭ᭄᭞
ᬓᬵᬗ᭄ᬕᭂᬓ᭄ᬘᬶᬢ᭄ᬢᬦᬶᬭᬮᬶᬦᬶᬗ᭄ᬲᬶᬭᬦ᭄ᬲᬸᬧᬸᬢ᭄ᬭᬷ᭛

ᬲᬂᬲᬵᬫ᭄ᬩᬵᬓᭂᬘᬧᬗᭂᬲᬄᬫᭂᬳᬵᬄ‌ᬭᬶᬦᭂᬗ᭄ᬯᬦ᭄᭞
ᬓᬾᬧ᭄ᬯᬦ᭄ᬳᬃᬱᬭᬶᬦᬶᬭᬶᬲᬦ᭄‌ᬭᬶᬫᬂᬧ᭄ᬭᬧᬜ᭄ᬘ᭞
ᬬᬤ᭄ᬬᬲ᭄ᬢᬸᬦ᭄ᬲᬮᬳᬲᬢᬵᬓᬸᬮᬶᬂᬦᬶᬭᬾᬢ᭄ᬯᬲ᭄᭞
ᬫᬃᬫ᭄ᬫᬦ᭄ᬬᬵᬯᬭᬳᬫᬗᬶᬱ᭄ᬝᬶᬢᬵᬓᬸᬫᬵᬢ᭄ᬬ᭛

ᬢᬦ᭄ᬢᬸᬳ᭄ᬯᬷᬓᬯᬸᬯᬸᬲᬶᬲᬂᬢᬶᬮᭀᬢ᭄ᬢᬫᬵᬲ᭄ᬬᬂ᭞
ᬤᬸᬱ᭄ᬝᬵᬫᬾᬢ᭄ᬓᬳᬶᬮᬗᬦᬶᬗ᭄ᬯᬗᬶᬂᬧᬸᬭᬶᬚ᭄ᬭᭀ᭞
ᬆᬧᬦ᭄ᬰᬢ᭄ᬭᬸᬲᬸᬭᬓᭂᬢᬵᬓᬸᬭᬶᬂᬧᬭᬦ᭄ᬓᬸ᭞
ᬲᬶᬗ᭄ᬕᬶᬄ‌ᬗ᭄ᬕᬵᬦ᭄ᬬᬬᬯᬶᬱᬓᬵᬦᬦᬵᬗᬭᬦ᭄ᬬ᭛

ᬦᬵᬦ᭄ᬢᭂᬦ᭄ᬢᬯ᭄ᬯᬗᬦᬸᬫᬢᬵᬰ᭄ᬭᬬᬾᬂᬳᬮᬗ᭄ᬯᬂ᭞
ᬲᬶᬗ᭄ᬕᬶᬄᬧᬗ᭄ᬕᬶᬮᬦᬧᬸᬭᬶᬄᬦᬶᬓᬂᬢᬦᬵᬧ᭄ᬢᬶ᭞
ᬲ᭄ᬢ᭄ᬭᬷᬭᬢ᭄ᬦᬾᬓᬶᬢᬸᬯᬶᬲᬸᬭᬹᬧᬭᬵᬚᬓᬦ᭄ᬬᬵ᭞
ᬦ᭄ᬬᬵᬫᬦ᭄ᬬᬵᬯᬶᬭᬗᬭᬶᬦᭂᬗ᭄ᬯᬦᬶᬂᬓᬭᬰ᭄ᬫᬶᬦ᭄᭛

ᬭᬹᬫ᭄ᬭᬹᬫᭂᬦ᭄ᬭᬭᬲᬦᬭᬰ᭄ᬫᬶᬓᬹᬂᬮᬯᬦ᭄ᬲᬶᬄ᭞
ᬭᬓ᭄ᬭ᭄ᬬᬦ᭄ᬢᭀᬄᬰᬭᬡᬦᬶᬭᬵᬫᬦᬶᬲ᭄ᬢᬫᬵᬲ᭄ᬓᬸ᭞
ᬦᬵᬦ᭄ᬢᭂᬦ᭄ᬢᭀᬦ᭄ᬭᬭᬶᬮᬭᬦᬶᬂᬓᭂᬦᬾᬂᬮᬸᬮᬸᬢ᭄ᬓᬹᬂ᭞
ᬓᬳ᭄ᬬᬸᬦ᭄ᬓ᭄ᬯᬵᬢᭂᬯᬲᬢᭂᬗᬄᬢᬭᬶᬂᬧᬢᬸᬭ᭄ᬯᬦ᭄᭛

ᬅᬦ᭄ᬢᭂᬦ᭄‌ᬬᬦ᭄ᬮᬯᬦᬦᬲᬶᬄᬓᬸᬤᬾᬦ᭄ᬢᬫᬵᬲ᭄ᬓᬸ᭞
ᬭᬵᬫ᭄ᬬᬗ᭄ᬓᬸᬦ᭄ᬲᬶᬮᬶᬳᬲᬶᬳᬵᬦᬯᬸᬂᬭᬭᬲ᭄ᬭᬹᬫ᭄᭞
ᬭᬰ᭄ᬫᬷᬲᬵᬢᬸᬭᬶᬤᬲᬭᬵᬕᬢᭀᬳᬦᬶᬗ᭄ᬯᬂ᭞
ᬢᬗ᭄ᬕᬧ᭄ᬲᬶᬄᬓᬸᬫᬓᬲᬶᬳᬦ᭄ᬢᬭᬶᬂᬧᬸᬟᬓ᭄ᬫ᭄ᬭᬶᬓ᭄᭛

ᬲᬂᬫᬵᬯᬓ᭄ᬮᬭᬦᬶᬗᬓᬹᬂᬓᬲᬶᬄᬦᬶᬗᭀᬦᭂᬂ᭞
ᬅᬗ᭄ᬤᬾᬫᬵᬭᬶᬳᬢᬶᬋᬦᬄᬢᬬᬦ᭄ᬢᬸᬫᬶᬗ᭄ᬳᬮ᭄᭞
ᬦ᭄ᬤᬵᬢᬦ᭄ᬧᭀᬱᬥᬦᬶᬫᬦᬶᬲ᭄ᬢᬫᬗ᭄ᬮᬭᬾᬢ᭄ᬯᬲ᭄᭞
ᬫᬗ᭄ᬕᬵᬦᬸᬫ᭄ᬧᬸᬭᬓᭂᬦᬳᬃᬱᬘᬶᬢ᭄ᬢᬦᬶᬗ᭄ᬯᬂ᭛

ᬲᬂᬫᬵᬫ᭄ᬩᭃᬓᬸᬲᬸᬫᬫᬶᬗᬶᬂᬮᬶᬳᬢ᭄ᬓᬶᬢᬵᬦ᭄ᬢᭂᬦ᭄᭞
ᬳ᭄ᬬᬸᬦ᭄ᬓ᭄ᬯᬵᬕ᭄ᬬᬵᬦᬶᬲᬦᬗᬶᬭᬗ᭄ᬢᬫᬧ᭄ᬭᬧᬜ᭄ᬘ᭞
ᬢᬦ᭄ᬫᬵᬭ᭄ᬬᬵᬦᬮᬕᬍᬯᬲ᭄ᬫᬦᬶᬲ᭄ᬢᬫᬵᬲ᭄ᬓᬸ᭞
ᬲᬵᬭᬶᬦ᭄ᬢᬵᬭᬶᬓᬭᬡᬦᬶᬂᬫᬦᬢ᭄ᬧᬤᬵᬲ᭄ᬯᬷ᭛

ᬭᬓ᭄ᬭ᭄ᬬᬦ᭄ᬤᬵᬳᬦᬧᬸᬦᬕᬶᬗ᭄ᬓᬸᬤᬾᬦ᭄ᬢᬫᬵᬲ᭄ᬓᬸ᭞
ᬲᬵᬥ᭄ᬬᬗ᭄ᬓ᭄ᬯᬵᬗᬫᭂᬭᬲᬸᬲᬸᬦ᭄ᬢᬭᬶᬂᬧᬢᬸᬭ᭄ᬯᬦ᭄᭞
ᬫᬗ᭄ᬓᬾᬧ᭄ᬯᬵᬗ᭄ᬳᭂᬦᭂᬗᬓᭂᬦᬶᬂᬓᬓᬦ᭄ᬢᬫᬵᬲ᭄ᬓᬸ᭞
ᬅᬦ᭄ᬢᭂᬦ᭄ᬤ᭄ᬬᬄᬓᬸᬚᬸᬕᬫᬧᬗ᭄ᬕᬶᬧᬗ᭄ᬕᬶᬮᬾᬮᬶᬓ᭄᭛

ᬫᬗ᭄ᬓᬵᬓᬃᬱᬡᬦᬶᬭᬲᬂᬦᬭᬾᬦ᭄ᬤ᭄ᬭᬧᬸᬢ᭄ᬭ᭞
ᬓᬲ᭄ᬬᬵᬲᬶᬄᬫᬗᬲᬶᬳᬲᬶᬄᬫᬫᬶᬦ᭄ᬢᬓᬵᬲᬶᬄ᭞
ᬤᬾᬯᬷᬓᬾᬧ᭄ᬯᬦᬶᬗᬸᬮᬳᬵᬯᬶᬭᬂᬢᬸᬫᬸᬗ᭄ᬓᬸᬮ᭄᭞
ᬫᭂᬗ᭄ᬕᭂᬧ᭄ᬢᬗ᭄ᬮᬶᬳᬢᬦᬶᬮᬶᬩ᭄ᬮᬶᬭᬶᬂᬦᬶᬭᬵᬰ᭄ᬭᬷ᭛

ᬯ᭄ᬭᬸᬄᬧ᭄ᬯᬾᬓᬂᬲᬸᬭᬤᬸᬳᬶᬢᬵᬭᬶᬩᬸᬤ᭄ᬥ᭄ᬬᬤᬾᬯᬷ᭞
ᬫᬃᬫ᭄ᬫᬦ᭄ᬬᬵᬯᬸᬯᬸᬲᬗᬶᬭᬶᬂᬫᬦᬄᬲᬸᬧᬸᬢ᭄ᬭᬷ᭞
ᬫᬵᬲ᭄ᬓ᭄ᬯᬷᬦ᭄ᬤᬸᬂᬓᬧᬦᬲᬶᬭᬂᬦᬭᬾᬦ᭄ᬤ᭄ᬭᬧᬸᬢ᭄ᬭ᭞
ᬢᬦ᭄ᬫᬃᬫ᭄ᬫᬵᬲᬶᬳᬭᬶᬢᬸᬳᬦ᭄ᬓᬸᬓᬵᬃᬬ᭄ᬬᬳᬃᬱ᭛

ᬢᬜ᭄ᬚᬵᬢᬶᬲ᭄ᬫᬭᬳᬶᬟᭂᬧᬶᬗ᭄ᬳᬸᬮᬸᬦ᭄‌ᬭᬶᬫᬵᬲ᭄ᬓᬸ᭞
ᬬᬦ᭄ᬢᬦ᭄ᬫᬾᬗᭂᬢᬶᬲᬯᬶᬮᬵᬰᬥᬃᬫ᭄ᬫᬤᬾᬯ᭞
ᬢᭀᬦ᭄ᬢᭀᬦ᭄ᬢᬾᬓᬶᬮᬶᬢᬸᬳᬚᭃᬂᬦᬭᬾᬦ᭄ᬤ᭄ᬭᬧᬸᬢ᭄ᬭ᭞
ᬲᬫ᭄ᬧ᭄ᬮᬄ‌ᬫ᭄ᬯᬂᬳᬭᬶᬲᬸᬢᬲᬂᬧᬶᬦᬾᬢ᭄‌ᬭᬶᬓᬵᬦ᭛

ᬮᬵᬯᬦ᭄ᬓᭀᬲ᭄ᬣᬸᬩᬫᬮᬘᬶᬳ᭄ᬦᬦᬶᬂᬲᬳᬃᬱ᭞
ᬫ᭄ᬭᬶᬓ᭄ᬕᬦ᭄ᬥᬦ᭄ᬬᬓᬤᬶᬭᬶᬓᬵᬦᬢᬦ᭄ᬧᬧᬾᬦ᭄ᬤᬄ᭞
ᬬᬾᬓᬵᬗ᭄ᬤᬾᬋᬲᭂᬧᬶᬳᬢᬶᬦ᭄ᬢᬮᬶᬗ᭄ᬢᬗᬹᬦᬶ᭞
ᬗ᭄ᬓᬵᬤᬾᬯᬷᬓᬬᬦᬢᬸᬢᬸᬃᬫᬶᬤᭂᬫ᭄ᬲᬳᬃᬱ᭛

᭛ᬯᬶᬲᬃᬚ᭄ᬚᬶᬢ᭛᭝᭒᭕᭟
‐00|‐00|‐00|000|0‐0|0‐0|00̲ = ᭒᭐

ᬆᬄᬓᬓᬳᬬ᭄ᬯᬓᭂᬤᭃᬫᬶᬋᬲᭂᬧᬓᭂᬦᬧᬾᬢ᭄ᬲᬶᬳᬫᬶᬦ᭄ᬢᬓᬲᬶᬄ᭞
ᬢᬦ᭄‌ᬯᬸᬭᬸᬗᬗ᭄ᬮᬯᬦᬾᬳᬢᬶᬫᬭᬶᬓᬯᬸᬯᬸᬲ᭄ᬢᬋᬲᭂᬧ᭄‌ᬭᬶᬳᬢᬶ᭞
ᬗ᭄ᬯᬂᬓᬤᬶᬢᬦ᭄ᬭᬭᬤᬾᬦ᭄ᬢᬦᬫᭂᬟᬭᬓᬭᬰ᭄ᬫᬶᬦᬶᬳᬦ᭄‌ᬗ᭄ᬯᬗᬯᬓ᭄᭞
ᬲᬦ᭄ᬢᬳᬦᬫ᭄ᬩᭂᬳᬶᬲᬶᬄᬢᬢᬦᬫᬸᬧᬸᬕᬦᬾᬓᬶᬗᬓᬹᬂᬢᬶᬦᬳᬵ᭛

ᬫᬵᬲ᭄ᬓᬸᬢᬸᬳᬦ᭄ᬓ᭄ᬯᬶᬩᬸᬳᬬ᭄ᬯᬳᬮᬶᬳᬮᬶᬦᬶᬩᬸᬤ᭄ᬥᬶᬦᬭᬾᬦ᭄ᬤ᭄ᬭᬲᬸᬢ᭞
ᬘᬶᬳ᭄ᬦᬦᬶᬳᬦ᭄ᬓᬳᬦᬦ᭄ᬢᬪᬬᬢᬸᬯᬶᬢᬣᬵᬧᬶᬲᬶᬭᬾᬓᬶᬫᬭ᭞
ᬤ᭄ᬬᬄᬢᬲᭂᬕᭂᬄᬢᬭᬶᬫᬵᬲ᭄ᬓ᭄ᬯᬓᬶᬭᬢᬸᬭᬶᬤᬓᬵᬃᬯ᭄ᬯᬮᬸᬮᬸᬢ᭄‌ᬭᬶᬓᬶᬢ᭞
ᬢᬗ᭄ᬕᬧᬶᬭᬹᬫ᭄ᬢᬭᬭᬲ᭄ᬦᬶᬭᬧᬦᬫᬸᬬᬮᬶᬦ᭄ᬤᬶᬦᬶᬓᬂᬧᬫᬢᬦ᭄᭛

ᬦ᭄ᬤᬶᬧ᭄ᬯᬳᬸᬦᭂᬗ᭄ᬢᬧᬶᬦᬶᬦ᭄ᬢᬭᬶᬳᬢᬶᬯᭂᬟᬋᬦ᭄ᬢᬢᬸᬳᬦ᭄ᬓ᭄ᬯᬶᬲᬶᬭ᭞
ᬤᭀᬦᬶᬭᬭᬲ᭄ᬦ᭄ᬬᬫᬭᬾᬓᬶᬢᬲᬶᬭᬦᬭᬦᬵᬣᬭᬶᬭᬶᬲ᭄ᬢᬫᬶᬚᬶᬮ᭄᭞
ᬯ᭄ᬬᬃᬣᬦᬶᬭᬹᬫᬶᬧᬶᬧᬶᬦ᭄ᬢᬧᬲᬚᬶᬲᬚᬶᬫᬵᬲ᭄ᬓᬸᬫᬳᬵᬧᬶᬫᬶᬗᬾ᭞
ᬢᬦ᭄ᬲᬳᬚᭃᬗ᭄ᬢᬲᬶᬦᬾᬯᬦᬶᬗᬫᬮᬭᬗᬸᬗ᭄ᬲᬶᬭᬘᬢ᭄ᬯᬢᭂᬗᬄ᭛

ᬦ᭄ᬤᬄᬲᬶᬧᬸᬢᬶᬄᬲᬶᬓᬶᬢᬵᬗᬸᬘᬧᬓᬸᬓᬓᬢᬦ᭄‌ᬯ᭄ᬭᬸᬳᬶᬲᬂ‌ᬯ᭄ᬯᬗᬶᬓ᭞
ᬢᬦ᭄ᬲᬳᬸᬭᬵᬓᬸᬫᬸᬯᬄ‌ᬭᬶᬓᬢᬓᬶᬢᬫᬗᬾᬮ᭄‌ᬗ᭄ᬯᬗᬫᬾᬢᬲᬳᬸᬭ᭄᭞
ᬦᬵᬳᬦᬸᬚᬃᬦᬶᬭᬲᬂᬦᬭᬯᬭᬤᬸᬳᬶᬢᬵᬲᭂᬫᬸᬳᬃᬱᬦᬶᬭ᭞
ᬢᬸᬮ᭄ᬬᬓᬸᬟᬸᬂᬓᬸᬟᬸᬗᬶᬂᬢᬸᬭᬶᬤᬲᬶᬭᬋᬲᭂᬧ᭄‌ᬭᬶᬮᬸᬮᬸᬢ᭄ᬲᬶᬳᬶᬭ᭛

ᬲᬂ‌ᬦᬺᬧᬧᬸᬢ᭄ᬭᬯᬯᬂ‌ᬯ᭄ᬭᬸᬳᬶᬫᬦᬳᬶᬭᬬᬚ᭄ᬜᬯᬢᬷᬯᭂᬓᬲᬦ᭄᭞
ᬰᬷᬖ᭄ᬭᬫᬫᬗ᭄ᬓ᭄ᬯᬓᭂᬦᬗ᭄ᬳᬭᬶᬲᬭᬶᬲ᭄ᬲᬳᬲᬶᬄᬋᬲᭂᬧᬶᬂᬲᬗᬭᬹᬫ᭄᭞
ᬋᬲ᭄ᬦᬶᬓᬦᬂᬳᬢᬶᬫᬵᬃᬫᬓᭂᬢᭂᬭᬶᬧᬗᬫᭃᬃᬦᬶᬭᬭᬶᬂᬧᬦᭂᬧᬶ᭞
ᬮ᭄ᬯᬶᬃᬢᬦᬯᬓ᭄ᬫᬭᬶᬓᬵᬯᬓᬶᬟᭂᬧᬶᬭᬭᬶᬓᬵᬦ᭄ᬓᬭᬓᭂᬢ᭄‌ᬭᬶᬲᬸᬲᬸ᭛

ᬅᬫ᭄ᬩᭂᬓᬶᬭᬵᬮᬯᬲᬩ᭄ᬭᬢᬯᬶᬱᬬᬮᬦᬵᬓᬭᬳᬂᬢᬸᬭᬶᬤ᭞
ᬢᬫ᭄ᬩᬬᬶᬭᬵᬮᬩᬸᬳᬦ᭄ᬫᬦᬶᬲᬶᬗᬳᬬᬸᬫᬦ᭄ᬯᬫᬭᬹᬧᬭᬢᬶᬄ᭞
ᬢᬦ᭄‌ᬯ᭄ᬭᬶᬗᬭᬶᬲ᭄ᬫᬗᭂᬧᭂᬮ᭄ᬲᬸᬲᬸᬢᬗᬦᬶᬭᬓᬵᬃᬯ᭄ᬯᬫᬗᬂᬢᬦᬋᬲ᭄᭞
ᬮᬵᬕ᭄ᬬᬦᬸᬢᬸᬮ᭄ᬧᬶᬧᬶᬦᬵᬲᬶᬓᬦᬶᬭᬢᬶᬢᬶᬭᭀᬮᬶᬳᬶᬮᬸᬄᬲᬗᬭᬹᬫ᭄᭛

᭛ᬚᬕᬤ᭄ᬥᬶᬢ᭛᭝᭒᭖᭟
‐‐‐|00‐|0‐0|00‐|000|000|‐0‐|00̲ = ᭒᭓

ᬫᭀᬚᬃᬲᬂ‌ᬦᬺᬧᬧᬸᬢ᭄ᬭᬢᬶᬗ᭄ᬳᬮᬶᬓᬓᬦ᭄ᬢᬭᬭᬶᬩᬭᬗᬗᭃᬮᬓᭂᬦ᭄ᬮᬭ᭞
ᬲᬂᬲᬵᬭᬗ᭄ᬯᬗᬓᬹᬂᬓᭂᬦᬧ᭄ᬭᬶᬳᬶᬯᬚᬦ᭄ᬢᬲᬶᬦᬯᬯᬦᬶᬭᬰ᭄ᬫᬶᬦᬶᬂᬕᬸᬬᬸ᭞
ᬫᬵᬃᬫ᭄ᬭᬵᬢ᭄ᬢ᭄ᬯᬲ᭄ᬓᬸᬓᬦᬶᬦ᭄ᬢᭂᬜᬸᬄᬓᬢᬶᬓᭂᬮᬦ᭄ᬳᬮᬶᬲᬶᬩᬸᬢᬸᬮᬸᬗᭂᬦ᭄ᬧ᭄ᬯᬢᬗ᭄ᬳᬸᬮᬸᬦ᭄᭞
ᬗ᭄ᬳᬶᬂᬚᬫ᭄ᬧ᭄ᬬᬗ᭄ᬓ᭄ᬯᬶᬲᬸᬲᬸᬦ᭄ᬢᬮᬹᬂᬦᬶᬮᬸᬗᬬᬦ᭄ᬢᬩᭂᬩᭂᬤᬦᬶᬓᬓᬦ᭄ᬢᬭᬶᬂᬢᬶᬮᬫ᭄᭛

ᬤ᭄ᬬᬄᬲᬂᬳᬃᬱᬯᬶᬦᬶᬫ᭄ᬩᬓᬹᬂᬧᬶᬦᬶᬢᬸᬭᬸᬦ᭄ᬲᬗᬯᬓᬶᬗᬮᬗᭃᬮᬶᬦᬗ᭄ᬯᬓᭂᬦ᭄᭞
ᬭᬹᬧᬦ᭄ᬢᬾᬂᬫᬥᬸᬧᬶᬡ᭄ᬟᬮᬶᬦ᭄ᬤᬶᬦᬶᬫᬢᬦ᭄ᬢᬓᬤᬶᬚᬸᬭᬸᬳᬢᬸᬃᬕᬸᬮᬤ᭄ᬭᬯ᭞
ᬲᭀᬢᬦ᭄ᬢᬵᬤᬤᬶᬦᬶᬂᬭᬭᬲ᭄ᬳᬢᬶᬭᬭᬲ᭄ᬢᬫᬧᬫᬸᬮᬸᬝᬶᬓᬵᬳᬦᬾᬂᬧᬸᬟᬓ᭄᭞
ᬲᬵᬓ᭄ᬱᬵᬢ᭄ᬲᬵᬭᬶᬦᬶᬲᬵᬭᬶᬦᬶᬂᬓᬸᬲᬸᬫᬫᬵᬲ᭄ᬓᬸᬦᬭᬶᬭᬶᬲᬶᬗᬯᬃᬡ᭄ᬦᬱᬝ᭄ᬧᬤ᭛

ᬅᬦ᭄ᬢᭂᬦ᭄ᬓ᭄ᬯᬵᬗᭂᬦᬗᭂᬦ᭄ᬓᬢᭂᬫ᭄ᬯᬦᬶᬓᬓᬦ᭄ᬢᬭᬲᬦᬭᬶᬲᭂᬟᭂᬗ᭄ᬓᬸᬤᬾᬯᬢᬵ᭞
ᬭᬓ᭄ᬭ᭄ᬬᬜ᭄ᬘᬶᬢ᭄ᬭᬭᬣᬵᬢ᭄ᬫᬚᬵᬢᬸᬳᬭᬶᬧᬸᬢ᭄ᬭᬍᬗᭂᬗᬦᬭᬸᬓᬾᬂᬳᬶᬫᬵᬮᬬ᭞
ᬅᬗ᭄ᬓᬢ᭄ᬳ᭄ᬬᬂᬫᬥᬸᬲᬹᬤᬦᬵᬗ᭄ᬤᬤᬶᬢᬸᬫᬹᬢᬓᬸᬭᬶᬲᬶᬭᬢᬢᬦ᭄‌ᬯᬭᬄᬓᬶᬢ᭞
ᬳᬷᬗᬦ᭄ᬳ᭄ᬬᬂ‌ᬯᬶᬥᬶᬓᬧ᭄ᬯᬳᬾᬢᬸᬦᬶᬓᬓᬦ᭄ᬢᬭᬭᬶᬮᬬᬢᬢᬶᬗ᭄ᬕᬮᬶᬂᬢᬶᬮᬫ᭄᭛

ᬫᬗ᭄ᬓᬾᬧ᭄ᬭᬵᬧ᭄ᬢᬓᬓᬦ᭄ᬢᬤᬾᬦᬶᬗᬸᬢᬸᬲᬦ᭄ᬲᬳᬚᬫᬭᬳᬸᬫᬸᬦ᭄ᬤᬗᬾᬗ᭄ᬳᬸᬮᬸᬦ᭄᭞
ᬯ᭄ᬯᬦ᭄ᬢᭂᬦ᭄ᬓ᭄ᬯᬷᬓᬶᬫᬦᭂᬫ᭄ᬯᬳᬃᬱᬲᬳᬲᬦ᭄ᬲᬶᬦᬮᬳᬲᬫᬦᬄᬓᬸᬢᬦ᭄ᬮᬶᬦᬶᬂ᭞
ᬤ᭄ᬯᬦ᭄ᬤ᭄ᬯᬦ᭄‌ᬗ᭄ᬕᬵᬦ᭄ᬬᬓᬶᬢᬾᬗ᭄ᬳᬸᬮᬸᬦ᭄‌ᬭᬶᬕᬢᬶᬦᬶᬂᬧᬶᬦᬸᬦᬮᬯᬲᬢᬶᬗ᭄ᬕᬮᬶᬂᬓᬶᬢ᭞
ᬭᬓ᭄ᬭ᭄ᬬᬦ᭄ᬧᬶᬡ᭄ᬟᬳᬶᬢᬵᬓᬸᬳᬾᬢᬸᬦᬶᬗᬫᬶᬦ᭄ᬢᬓᬮᬸᬓᬸᬦᭂᬦᬶᬮᬸᬄᬢᬭᬶᬂᬧᬶᬧᬶ᭛

ᬤᭀᬱᬗ᭄ᬓ᭄ᬯᬷᬓᬶᬢᬗᬹᬦᬶᬫᬃᬫ᭄ᬫᬭᬶᬭᬗᬶᬂᬕᬢᬶᬭᬶᬓᬶᬢᬭᬶᬓᬵᬦᬭᬶᬂᬚᬶᬦᭂᬫ᭄᭞
ᬲᬵᬫ᭄ᬧᬸᬦ᭄ᬲᬶᬂᬲᬧᬦᬶᬕ᭄ᬭᬳᬦ᭄ᬢᬭᬶᬫᬦᭂᬄᬢᬬᬤᬶᬦᬧᬸᬲᬦᬦ᭄ᬢᬭᬶᬂᬮᬸᬮᬸᬢ᭄᭞
ᬫ᭄ᬯᬂ‌ᬬᬦ᭄ᬓᬹᬂᬢᬸᬯᬶᬫᬶᬮ᭄ᬯᬓᬹᬗ᭄ᬓᬸᬲᬨᬮᬦ᭄ᬧᬮᬸᬧᬮᬸᬢᬸᬭᬶᬤᬦ᭄ᬢᬭᬶᬗ᭄ᬳᬸᬮᬸᬦ᭄᭞
ᬤᬾᬦ᭄ᬬᬵᬗᬶᬲ᭄ᬬᬦᬶᬭᬵᬕᬳᬃᬱᬬᬯᬶᬮᬂᬤᬫᭂᬮᬶᬩᬸᬮᬯᬲᬶᬗ᭄ᬯᬗᬶᬂᬧᬭᬦ᭄᭛

ᬭᬓ᭄ᬭ᭄ᬬᬦ᭄ᬲᬦ᭄ᬫᬢᬦᭂᬦ᭄ᬓᬓᬦ᭄ᬢᬭᬭᬶᬢᬧ᭄ᬯᬳᬶᬦᬶᬯᬕᬦᬸᬦᭂᬂᬦ᭄ᬬᬬᬡ᭄ᬟᬢᭂᬂ᭞
ᬯᬾᬳᭂᬦ᭄ᬢᬦ᭄ᬋᬲᭂᬧᬵᬫ᭄ᬩᭂᬓᬦ᭄ᬢᬢᬸᬳᬸᬦᬗ᭄ᬮᬯᬦᬦᬓᬶᬢᬢᬶᬗ᭄ᬳᬮᬶᬗ᭄ᬳᬸᬮᬸᬦ᭄᭞
ᬲᬵᬫ᭄ᬧᬸᬦ᭄‌ᬯ᭄ᬭᬸᬄ‌ᬗ᭄ᬯᬗᬶᬲᬗ᭄ᬰᬬᬦ᭄ᬢᬭᬶᬗᬧᬵᬓᬸᬢᬦᬲᬶᬳᬫᬦᬸᬗ᭄ᬕᬮᬾᬓᬶᬢ᭞
ᬫᬃᬫ᭄ᬫᬵᬦᬶᬗ᭄ᬕᬮᬭᬶᬂᬮᬗᭃᬗ᭄ᬯᬗᬶᬭᬶᬬᬦ᭄ᬫᬮᬮᬶᬲᬫᭂᬓᬲᬾᬂᬓᬭᬂᬮᬶᬫᬦ᭄᭛

ᬲᬂᬳ᭄ᬬᬂᬦᬶᬂᬓᬮᬗᭃᬦ᭄ᬮᬶᬳᬢ᭄ᬭᬭᬶᬭᬶᬗᬗ᭄ᬳ᭄ᬬᬗᬫᬮᬓᬸᬓᬓᬸᬂᬳᬦᬾᬓᬶᬢ᭞
ᬧᬹᬚᬗ᭄ᬓ᭄ᬯᬷᬲᬭᬶᬲᬵᬭᬶᬫᬸᬗ᭄ᬕ᭄ᬯᬶᬕᭂᬮᬸᬗᬦ᭄ᬢᬲᬳᬲᭂᬓᬭᬸᬭᬵᬳᬦᬾᬂᬢᬶᬮᬫ᭄᭞
ᬫ᭄ᬯᬂᬲᬫ᭄ᬩᬢ᭄ᬓ᭄ᬯᬶᬧᬗᬲ᭄ᬢᬯᬗ᭄ᬓᬸᬳᬶᬟᭂᬧᭂᬦ᭄ᬓᬸᬯᬘᬦᬦᬶᬗᬓᬹᬂᬫᬧᬾᬢᬲᬶᬄ᭞
ᬭᬓ᭄ᬭ᭄ᬬᬦ᭄ᬢᭀᬄᬢᬗᬦᬸᬕ᭄ᬭᬳᬾᬓᬭᬶᬓᬓᬦ᭄ᬢᬲᬸᬗᬓᭂᬦᬧᬶᬦᬶᬦ᭄ᬢᬦᬶᬗ᭄ᬳᬸᬮᬸᬦ᭄᭛

ᬜᭂᬃᬘᬶᬢ᭄ᬢᬦᬺᬧᬧᬸᬢ᭄ᬭᬶᬓᬵᬯᬶᬦᬸᬯᬸᬲᬦ᭄ᬋᬗᬸᬋᬗᬸᬦᬶᬭᬢᬦ᭄ᬢᭂᬓᬾᬳᬢᬶ᭞
ᬢᬸᬳ᭄ᬯᬵᬮᬹᬂᬲᬶᬳᬶᬭᬵᬫᭂᬮᬲ᭄ᬳᬋᬧᬭᭀᬦ᭄ᬢᬸᬭᬶᬤᬲᬶᬦᬶᬭᬫᬶᬂᬓᬭᬵᬲᬶᬓᬦ᭄᭞
ᬫᬫ᭄ᬧᭂᬄᬭᬓ᭄ᬯᬓᭂᬢᭂᬃᬦᬶᬭᬵᬗ᭄ᬤᬤᬶᬮᬸᬮᬸᬢ᭄ᬲᬸᬫᬮᬳᬶᬲᬶᬭᬲᬂ‌ᬦᬺᬧᬵᬢ᭄ᬫᬚ᭞
ᬫᬃᬫ᭄ᬫᬵᬦᬶᬂᬳ᭄ᬬᬸᬦᬮᬹᬂ‌ᬬᬮᬾᬰ᭄ᬬᬦᬶᬭᬬᬦ᭄ᬧᬗᬸᬯᬳᬶᬧᬦᬸᬮᬓ᭄ᬦᬶᬭᬾᬂᬚᬚ᭛

ᬲᬶᬗ᭄ᬳᬶᬢ᭄ᬲᬶᬗ᭄ᬳᬶᬢᬶᬭᬾᬳᬢᬷᬓᬶᬯᬶᬦᭂᬟᬃᬦᬶᬭᬮᬶᬗᬶᬭᬭᬶᬲᬂ‌ᬦᬺᬧᬵᬢ᭄ᬫᬚ᭞
ᬯ᭄ᬭᬸᬄ‌ᬗ᭄ᬯᬂᬭ᭄ᬬᬫ᭄ᬩᭂᬓᬦᬶᬂᬧ᭄ᬭᬶᬬᬫ᭄ᬩᬤᬫᭂᬦᬾᬧ᭄ᬯᬧᬸᬧᬸᬢᬶᬓᬓᬸᬭᬂᬓᬸᬭᬂ‌ᬯᭂᬮᬲ᭄᭞
ᬦᬵᬦ᭄ᬢᭂᬦ᭄‌ᬦ᭄ᬤᬷᬯᭂᬦᬗᬂᬲᭂᬓᬃᬫᬸᬯᬳᬭᬶᬂᬪ᭄ᬭᬫᬭᬫᬓᬮᬶᬲᬾᬂᬳᬺᬩᬸᬓ᭄ᬫᬶᬗᬶᬂ᭞
ᬦ᭄ᬤᬵᬫᬗ᭄ᬓᬵᬓᬸᬬᬤᬶᬦ᭄ᬓᬢᬶᬗ᭄ᬕᬮᬲᬸᬫᬦ᭄ᬢᭂᬦᬦᭂᬲᭂᬮᬰᬭᬷᬭᬦᬶᬗ᭄ᬳᬸᬮᬸᬦ᭄᭛

ᬫᬗ᭄ᬓᬾᬓᬧ᭄ᬯᬢᭂᬗᬄᬦᬶᬗᬗ᭄ᬮᬮᬶᬲᬶᬭᬰ᭄ᬫᬶᬲᭂᬟᭂᬗᬶᬗᬦᬟᬄᬲᬶᬳᬶᬂᬲᭂᬦᭂᬂ᭞
ᬯ᭄ᬭᬸᬄᬧ᭄ᬯᬵᬦᬵᬦ᭄ᬢ᭄ᬯᬲᬶᬦᬦ᭄ᬫᬢᬾᬓᬶᬤᬤᬶᬦᬶᬂᬲᬶᬦᬗᬶᬲᬗᬶᬲᬶᬦᬾᬯᬓᬾᬂᬳᬶᬟᭂᬧ᭄᭞
ᬮ᭄ᬯᬶᬃᬢᬦ᭄ᬲᭀᬢ᭄‌ᬭᬶᬓᬬᬦ᭄ᬓᭂᬤᭃᬭᬯᬶᬨᬮᬦ᭄ᬬᬭᬶᬗᬲᬸᬚᬶᬳᬶᬦᬸᬦ᭄ᬤᬗᬶᬂᬮᬸᬮᬸᬢ᭄᭞
ᬗ᭄ᬳᬶᬂᬫᬗ᭄ᬓᬾᬲᬸᬔᬫᬵᬢ᭄ᬬᬪᬸᬓ᭄ᬢᬶᬧᬫᭂᬓᬲ᭄ᬓᬮᬭᬦᬶᬗᬮᬗᭃᬓᬶᬦᬵᬭ᭄ᬬᬓᭂᬦ᭄᭛

‌ᬑᬫ᭄‌ᬦ᭄ᬢᭂᬦ᭄ᬓᬸᬲᬤᬾᬦ᭄ᬢᬫᭀᬚᬭᬸᬚᬭᬗ᭄ᬮᬭᬦᬶᬳᬢᬶᬓᬓᬦ᭄ᬢᬢᬦ᭄‌ᬯᬶᬯᬮ᭄᭞
ᬲᬵᬫ᭄ᬧᬸᬦ᭄‌ᬯ᭄ᬭᬸᬄ‌ᬗ᭄ᬯᬗᬶᬲᬸᬗ᭄ᬲᬸᬢᬶᬂᬓᬤᬶᬓᬶᬢᬵᬳᬬᬸᬫᬦᬸᬧᬸᬭᬭᬵᬚᬲᬾᬂ‌ᬭᬶᬫᬂ᭞
ᬬᬤ᭄ᬬᬲ᭄ᬢᬸᬦ᭄ᬰᬧᬣᬵᬦᬢᬗ᭄ᬯᬗᬭᬶᬤᬾᬦ᭄ᬢᬲᬨᬮᬓᬋᬗᭃᬢᬶᬓᬂ‌ᬯᬸᬯᬸᬲ᭄᭞
ᬆᬧᬦ᭄ᬢᬦ᭄ᬳᬦᬰᬩ᭄ᬤᬦᬶᬂᬚᬮᬤᬫᬗ᭄ᬕᭂᬲᭂᬗᬦᬭᬶᬓᬧᭃᬦᬶᬗᬗᬺᬗᭃ᭛

ᬦ᭄ᬤᬶᬦ᭄ᬢᬂᬘᬵᬢᬓᬦᬵᬕᬢᬾᬂ‌ᬭᬶᬭᬶᬲᬶᬓᬂᬚᬮᬤᬭᬭᬶᬲᭂᬟᭂᬂᬦ᭄ᬬᬦᬗ᭄ᬮᬬᬂ᭞
ᬮᬵᬯᬦ᭄‌ᬦ᭄ᬤᬶᬦ᭄ᬲᬮᬕᬵᬯᭂᬤᬷᬂ‌ᬭᬶᬭᬶᬲᬶᬫᬾᬄᬦ᭄ᬬᬲᬸᬫᭂᬓᬭᬓᬕᭂᬦ᭄ᬢᭂᬭᬦ᭄ᬕᭂᬋᬄ᭞
ᬫᬗ᭄ᬓᬵᬓᬸᬦ᭄ᬲᬶᬦᬭᬦ᭄ᬢᬓᬵᬲᬶᬳᬦᬧᬦ᭄‌ᬭᬶᬦᬶᬭᬶᬲᬦᬗᬸᬲᬶᬃᬓᬶᬢᬾᬂᬚᬶᬦᭂᬫ᭄᭞
ᬳᬃᬱᬵᬲᭀᬗᬓᬭᬵᬲᬶᬓᬦ᭄‌ᬗ᭄ᬯᬗᬳᬋᬧ᭄‌ᬭᬶᬗᬫᬦᬶᬲᬳᬸᬤᬦ᭄ᬳᬸᬤᬦ᭄ᬫᬥᬸ᭛

ᬫᬗ᭄ᬓᬶᬦ᭄ᬢ᭄ᬭᬵᬲᬫᬦᬄᬓᬸᬤᬾᬦᬶᬧᬦᬳᬶᬂᬫᬤᬦᬫᬫᬦᬲᬶᬢ᭄ᬯᬲᬶᬗ᭄ᬳᬸᬮᬸᬦ᭄᭞
ᬬᬾᬓᬵᬦ᭄ᬰᬷᬃᬡ᭄ᬦᬫᬦᬄᬓᬸᬤᬾᬦ᭄ᬬᬓᬓᭂᬦᬦ᭄ᬮᬭᬢᬸᬭᬶᬤᬦᬶᬭᬵᬕᬦᬶᬂᬲ᭄ᬫᬭ᭞
ᬫᬗ᭄ᬓᬾᬧ᭄ᬯᬾᬓᬶᬓᬳᬃᬱᬦᬶᬗ᭄ᬯᬗᬶᬓᬶᬢᬾᬩᬸᬓᬶᬢᬫᬤᭂᬳᬓᬶᬗ᭄ᬓᬶᬗᬶᬗ᭄ᬳᬸᬮᬸᬦ᭄᭞
ᬅᬗ᭄ᬳᬶᬂᬢᬫ᭄ᬩᬓᬦᬶᬦ᭄ᬢᬧᬶᬄᬲᬧᬸᬢᬸᬍᬲ᭄ᬧᬮᬓᬸᬦᬶᬓᬶᬢᬳᬬ᭄ᬯᬢᬵᬢᭂᬗᭂᬢ᭄᭛

ᬯ᭄ᬭᬸᬄ‌ᬭᬶᬂᬘᬾᬱ᭄ᬝᬢᬶᬮᭀᬢ᭄ᬢᬫᬵᬦ᭄ᬫᬶᬚᬶᬮᬮᬾᬰ᭄ᬬᬦᬗᭂᬬᭂᬳᬯᬯᬂᬢᭂᬓᬾᬂᬦᬢᬭ᭄᭞
ᬢᬦ᭄ᬲᬾᬜ᭄ᬚᬸᬄᬭᬲᬶᬓᬵᬓᬶᬦᭀᬦ᭄ᬫᬮᬸᬬᬍᬲ᭄ᬮᬸᬫᬭᬶᬲᬧᬶᬢᬸᬮᬶᬦ᭄ᬧᬫᬾᬢ᭄ᬲᬳᬸᬭ᭄᭞
ᬲᬂᬲᬶᬦ᭄ᬯᬷᬓᬯᭂᬓᬲ᭄‌ᬯᬶᬭᬗ᭄ᬯᬗᬗᭂᬲᬄᬧ᭄ᬭᬶᬳᬢᬶᬮᬶᬦᬸᬓᬭᬦ᭄ᬢᬧᬶᬄᬦᬶᬭ᭞
ᬫᬶᬗ᭄ᬲᭂᬃᬫᬶᬗ᭄ᬲᭂᬭᬟᬸᬄ‌ᬯᬸᬯᬸᬲ᭄ᬦᬶᬭᬓᬶᬦᬾᬯᬮᬓᬧᬋᬧᭂᬓᬦ᭄ᬢᬶᬦᬷᬢᬶᬳᬦ᭄᭛

ᬤᬾᬯᬷᬬᬚ᭄ᬜᬯᬢᬷᬓᬭᬵᬕᬪᬬᬭᬶᬂᬰᬬᬦᬓᬳᬶᬮᬗᬦ᭄ᬭᬭᬲ᭄ᬳᬢᬶ᭞
ᬋᬲᬻᬲᭂᬦ᭄ᬧ᭄ᬭᬶᬳᬢᬶᬦ᭄ᬓᬭᬵᬚᬲᬦᬧᬶᬂ‌ᬭ᭄ᬯᬦᬫᬤᬦᬯᬶᬮᬵᬰᬭᬶᬂᬢᬶᬮᬫ᭄᭞
ᬢᬦ᭄‌ᬬ᭄ᬬᬃᬫ᭄ᬩᬦ᭄ᬓᬶᬦᬶᬲᬧ᭄ᬯᬓᭂᬦ᭄ᬋᬗᭂᬋᬗᭃᬦ᭄‌ᬭᬶᬯᬸᬯᬸᬲᬶᬗᬗᬫᭃᬃᬧ᭄ᬭᬳᬵᬲᬦ᭞
ᬮᬸᬄᬮᬵᬯᬦ᭄ᬢᬸᬭᬳᬶᬂᬢᬗᬶᬲ᭄ᬚᬸᬕᬲᬳᬸᬃᬦᬶᬭᬳᬶᬦᬲᬶᬳᬲᬶᬄ‌ᬦᬺᬧᬵᬢ᭄ᬫᬚ᭛

ᬤ᭄ᬬᬄᬲᬂᬦᬵᬬᬓᬦᬶᬂᬮᬗᭃᬯᬰᬯᬰᬾᬱᬓᬶᬢᬭᬶᬍᬗᭂᬗᬶᬂᬧᬲᬶᬃ‌ᬯᬸᬓᬶᬭ᭄᭞
ᬭᬹᬫ᭄ᬭᬹᬫ᭄ᬢᬵᬦᬸᬲᬳᬶᬂᬲᭂᬓᬃᬫᬶᬮᬸᬢᭂᬗᬄᬢᬫᬫᬭᬯᬰᬲᬶᬦ᭄ᬯᬫᬶᬂᬢᬳᭂᬦ᭄᭞
ᬢᬦ᭄ᬮᬗ᭄ᬕᭃᬂᬧᬸᬭᬶᬳᬶᬂᬧᬸᬟᬓ᭄ᬓᭂᬢᭂᬭᬦᭂᬫ᭄ᬩᬳᬶᬫᬦᬶᬲᬶᬫᬢᬦ᭄ᬢᬬᬦ᭄ᬮᬭᬶᬲ᭄᭞
ᬅᬦ᭄ᬢᭂᬦ᭄ᬢᭀᬄᬤᬶᬯᬲᬂᬫᬢᬧ᭄ᬯᬲᬶᬧᬢᬵᬗ᭄ᬮᬭᬦᬶᬢᬶᬢᬶᬭᬶᬦᬗ᭄ᬮᬸᬳᬶᬂᬫᬦᬶᬲ᭄᭛

ᬲᬶᬗ᭄ᬕᬶᬄ‌ᬬᬦ᭄ᬲᬸᬕᬶᬳᬶᬂᬫᬦᬶᬲ᭄ᬭᬭᬶᬓᬶᬢᬵᬕᬢᬶᬧᬦᬭᬶᬫᬦᬶᬂᬫᬥᬸᬩ᭄ᬭᬢ᭞
ᬅᬗ᭄ᬓᭂᬦ᭄‌ᬬᬦ᭄ᬫᬥᬸᬫᬵᬲᬫᬵᬲ᭄ᬓᬸᬲᬶᬦᬳᬸᬃᬫᬦᬶᬲᬫᬸᬳᬓᬶᬲᬵᬭᬶᬦᬶᬂᬲᭂᬓᬭ᭄᭞
ᬭᭀᬩ᭄ᬓᬵᬮᬦ᭄ᬬᬟᬢᭂᬂᬢᬲᬶᬓ᭄ᬫᬥᬸᬦᬶᬫᬶᬢ᭄ᬢᬦᬶᬓᬍᬗᭂᬗᬤᭀᬄᬫᬧᬾᬢ᭄ᬫᬦᬶᬲ᭄᭞
ᬫᬗ᭄ᬓᬾᬤᭀᬦ᭄ᬓ᭄ᬯᬶᬓᬶᬢᬡ᭄ᬟᬢᭂᬂᬭᬭᬶᬫᬳᬵᬗᬶᬦᬓᬦᬫᬦᬶᬲᬶᬂᬳᬸᬢᬂᬢᭂᬗᬄ᭛

ᬬᬦ᭄ᬭᬾᬔᬵᬓᭂᬦᬭᬶᬂᬧᬸᬟᬓ᭄‌ᬗ᭄ᬳᬸᬮᬸᬦᬶᬧᬗ᭄ᬮᭂᬗᭂᬗᬦᬶᬗᬮᬗᭃᬳᬜᬃᬫᬗᭃ᭞
ᬭᬓ᭄ᬭ᭄ᬬᬦ᭄ᬭᭀᬯᬗᬦᬶᬗ᭄ᬳᬸᬮᬸᬦ᭄ᬳᬸᬪᬬᬦᭂᬦ᭄ᬲᬲᬶᬲᬶᬳᬦᬭᬭᬲ᭄ᬝᬶᬓᬵᬓᭂᬦ᭞
ᬭᬫ᭄ᬬᬵᬲᬗ᭄ᬯᬮᬸᬮᬸᬢ᭄‌ᬗ᭄ᬯᬗᬦ᭄ᬢᭂᬦᬓᭂᬫᬸᬮ᭄ᬓᭂᬫᬸᬮᬳᬶᬫᬭᬶᬤᬸᬗ᭄ᬳᬸᬲᬶᬂᬓᬭᬂ᭞
ᬬᬦ᭄‌ᬯ᭄ᬯᬦ᭄ᬢᭂᬦ᭄ᬪ᭄ᬭᬫᬭᬵᬗ᭄ᬮᬯᬤ᭄ᬬᬢᬶᬓᬲᬹᬗᬓᭂᬦᬲᬭᬭᬩᬶᬂᬳᬺᬩᬸᬓ᭄ᬫᬶᬗᬶᬂ᭛

᭛‌ᬅᬰ᭄ᬯᬮᬮᬶᬢ᭛᭝᭒᭗᭟
000|0‐0|‐00|0‐0|‐00|0‐0|‐00|00̲ = ᭒᭓

ᬦᬳᬦᬶᬓᬰᬩ᭄ᬤᬲᬂ‌ᬦᬺᬧᬢᬶᬧᬸᬢ᭄ᬭᬳᬃᬱᬢᬸᬭᬶᬤᬵᬚᬭᬗᬺᬲᭂᬧᬓᭂᬦ᭄᭞
ᬳᬜᭂᬜᭂᬭᬯᭀᬃᬫᬦᬶᬲ᭄ᬳᬶᬦᬭᬲᬶᬂᬭᬭᬲ᭄ᬳᬢᬶᬋᬲᭂᬧ᭄‌ᬭᬶᬫᬃᬫ᭄ᬫᬲᬗᬭᬹᬫ᭄᭞
ᬲᬗᬳᬬᬸᬫᬵᬃᬕᬸᬧᬾᬲᬶᬭᬭᬶᬓᬧ᭄ᬭᬶᬬᬫ᭄ᬩᬤᬦᬶᬲᬂᬦᬭᬾᬦ᭄ᬤ᭄ᬭᬢᬦᬬ᭞
ᬢᬶᬢᬶᬭᬓᭂᬘᬧ᭄ᬫᬦᭂᬗ᭄ᬕᬳᬳᬸᬬᬂ‌ᬬᬮᬾᬰ᭄ᬬᬦᬶᬭᬦᬗ᭄ᬮᬸᬲᬾᬢᬧᬶᬳᬶᬭ᭛

ᬦᬺᬧᬤᬸᬳᬶᬢᬵᬲᬯᬂᬚᬮᬤᬓᬵᬗᬶᬦᬦ᭄ᬭᬭᬲᬶᬭᬵᬦ᭄ᬮᬸᬓᬃᬕᭂᬮᬸᬗᬶᬭ᭞
ᬭᬶᬭᬶᬲᬶᬭᬭᬓ᭄ᬯᬫᬵᬭᬶᬲᬶᬦᬶᬭᬶᬃ‌ᬬ᭄ᬬᬃᬲᬶᬄᬦᬶᬭᬭᬶᬲᬂᬦᬭᬾᬦ᭄ᬤ᭄ᬭᬢᬦᬬ᭞
ᬕᭂᬋᬳᬶᬮᬸᬮᬸᬢ᭄ᬦᬶᬭᬾᬓᬶᬯᭂᬓᬲᬦ᭄ᬮᬯᬦ᭄ᬧᬢᭂᬭᬶᬓᬹᬂᬦᬶᬭᬦ᭄ᬓᬭᬓᭂᬢᬦ᭄᭞
ᬮᬭᬧᬶᬧᬸᬧᬸᬃᬦᬶᬭᬵᬓᬶᬮᬢᬯᬵᬲ᭄ᬫᬦᬫ᭄ᬩᭂᬭᬶᬢᬧᬶᬄᬦᬶᬭᬵᬦᬶᬦᬮᬧᬦ᭄᭛

ᬯᬳᬸᬯᬰᬲᬂᬦᬭᬾᬦ᭄ᬤ᭄ᬭᬤᬸᬳᬶᬢᬵᬦ᭄‌ᬯᬶᬦᬾᬄᬲᭂᬧᬳᬦᬗ᭄ᬕᬧᬶᬂᬢᬸᬢᬸᬓᬭᬹᬫ᭄᭞
ᬧᬶᬧᬶᬦᬶᬭᬫᬵᬃᬫᬶᬗᬶᬂ‌ᬬᬧᬦᬸᬯᬮ᭄ᬦᬶᬭᬵᬗᬶᬦᬓᬶᬘᬶᬢ᭄ᬢᬲᬂ‌ᬦᬺᬧᬲᬸᬢ᭞
ᬮᬝᬶᬓᬸᬫᭂᬜᬃᬢᬶᬢᬶᬃᬲᬶᬦᭂᬲᭂᬧᬦ᭄ᬧᬫᭃᬫ᭄ᬦᬶᬭᬯᬚᬦ᭄ᬔᬭᬵᬗᬦᬶᬳᬢᬶ᭞
ᬧᬸᬚᬶᬬᬦᬲᬜ᭄ᬚᬢᬾᬮᬸᬗᬶᬤᬶᬓᬂᬳᬮᬶᬲ᭄ᬫᬸᬔᬦᬶᬭᬦ᭄ᬮᬦᬵᬦᭂᬓᬦᬶᬲᬶᬄ᭛

ᬯᬳᬸᬧᬟᬭᬵᬫ᭄ᬬᬫᬃᬫ᭄ᬫᬲᬶᬭᬓᬵᬮᬶᬳᬗ᭄ᬭᬲᬦᬶᬭᬵᬫ᭄ᬬᬦᬶᬂᬲᬶᬮᬶᬳᬲᬶᬄ᭞
ᬲᬕᬸᬮᬲᬯᭂᬮ᭄ᬢᬶᬳᬶᬂᬧᬢᭂᬫᬸᬬᬦ᭄ᬧᬗᬃᬯ᭄ᬯᬦᬶᬳᬸᬍᬲ᭄ᬫᬶᬗᬶᬂᬓᬶᬦᬧᬸᬭᬦ᭄᭞
ᬅᬝᬶᬓᬝᬶᬓᬦ᭄ᬮᬗᭃᬭᬭᬲᬶᬭᬾᬤᬍᬫ᭄ᬚᬶᬦᭂᬫᬫᬸᬓ᭄ᬢᬶᬭᬵᬫ᭄ᬬᬦᬶᬗᬭᬹᬫ᭄᭞
ᬧᬢᬓᬶᬲᬶᬓᬂᬓᬮᬾᬫᬭᬳᬓᭂᬦ᭄ᬭᬭᬲ᭄‌ᬯᬶᬨᬮᬢᬦ᭄ᬳᬦᬵᬗᬯᬭᬡ᭛

ᬭᬶᬟᬢᭂᬗᬶᬓᬂᬳᬸᬤᬦ᭄ᬲᬶᬳᬶᬭᬲᬂ‌ᬦᬺᬧᬵᬢ᭄ᬫᬚᬫᬯᬵᬄᬲᬸᬔᬵᬫᬭᬸᬧᬸᬳᬶ᭞
ᬅᬗᬶᬩᭂᬓᬶᬘᬶᬢ᭄ᬢᬳᬾᬢᬸᬦᬶᬭᬲᬵᬫ᭄ᬩᬳᬃᬱᬫᬲᬯᬄᬭᬭᬲ᭄ᬧᬶᬦᬳᬬᬸ᭞
ᬦᬺᬧᬲᬸᬢᬢᬦ᭄ᬓᬭᬵᬗ᭄ᬕᬍᬗᬶᬩᬸᬤ᭄ᬥᬶᬬᬦ᭄ᬲᬸᬫᬮᬳᬾᬂᬢᬶᬮᬫ᭄ᬲᭂᬟᭂᬗᬓᬹᬂ᭞
ᬅᬗᬫᭂᬭᬫᭃᬃᬲᬭᬵᬕᬦᬜᬸᬮᬸᬄᬜᬸᬮᬸᬄᬮᬸᬮᬸᬢᬶᬭᬾᬲᬗᬤ᭄ᬬᬳᬭᬭᬲ᭄᭛

ᬮᬸᬫᭂᬓᬲᬫᬸᬱ᭄ᬧᬭᬵᬕᬲᬶᬭᬭᬶᬂᬫᬦᭀᬪᬯᬲᬳᬵᬧ᭄ᬭᬬᭀᬕᬢᬸᬭᬶᬤ᭞
ᬯᬗᬶᬯᬗᬶᬦᬶᬂᬧᬶᬧᬷᬳᬶᬟᭂᬧᬶᬭᬵᬲᭂᬧᬾᬦ᭄ᬤᬳᬤᬫᬃᬮᬶᬭᬶᬂᬲᬗᬳᬬᬸ᭞
ᬲᬶᬭᬲᬶᬭᬢᬶᬂᬮᬯᭃᬓᬭᬡᬕᬦ᭄ᬥᬯᬷᬚᬦᬶᬭᬫᬵᬮᬢᬷᬲᬭᬶᬕᭂᬮᬸᬂ᭞
ᬘᬭᬸᬦᬶᬭᬫᬃᬫ᭄ᬫᬳᬃᬱᬯᬶᬦᬶᬭᬵᬕᬤᬾᬦᬶᬭᬳᬶᬦᬗ᭄ᬲᭂᬭᬶᬂᬧᬓᬲᬸᬢᬦ᭄᭛

ᬫᬤᬦᬫᬳᭀᬢ᭄ᬲᬯᬾᬓᬶᬕᬶᬦᬯᬾᬦᬶᬭᬾᬂᬰᬬᬦᬢᬦ᭄ᬧᬓᬵᬮᬤᬶᬦᬤᬓ᭄᭞
ᬲᬸᬫᬭᬶᬬᬯᬰ᭄ᬬᬯᬰ᭄ᬬᬦᬶᬮᬗᭃᬦᬶᬭᬵᬦᬗᬧᬶᬳᬃᬱᬦᬶᬂᬲᬢᬸᬭᬶᬤ᭞
ᬅᬮᬧᬮᬧᬦ᭄ᬭᬭᬲ᭄ᬕᬢᬶᬦᬶᬭᬦ᭄ᬲᬶᬮᬶᬄᬲᬸᬯᬮᬶᬕᬦ᭄ᬥᬦᬶᬂᬧᬶᬧᬶᬫᬶᬗᬶᬂ᭞
ᬫᬓᬶᬦᬯᬸᬯᬸᬄᬋᬲᭂᬧ᭄‌ᬯᭂᬋᬯᭂᬋ‌ᬵᬤᬯᬵᬲᭂᬫᬸᬦᬶᬭᬦ᭄ᬮᬸᬲᬾᬢᬧᬶᬳᬶᬭ᭛

ᬅᬲᬭᬶᬲᬭᬷᬫᬦᬶᬲ᭄ᬫᬦᬶᬲᬶᬗᭀᬚᬭᬗ᭄ᬭᬘᬦᬭᬰ᭄ᬫᬶᬦᬶᬂᬲᬶᬮᬶᬳᬲᬶᬄ᭞
ᬅᬚᭂᬦᬸᬦᬔᬩ᭄ᬭᬡᬵᬃᬚ᭄ᬚᬫᬲᭂᬓᬃᬕᬟᬸᬂᬲᬶᬭᬦᬭᬵᬫ᭄ᬬᬭᬵᬫ᭄ᬬᬦᬭᬭᬲ᭄᭞
ᬦᬺᬧᬲᬸᬢᬢᬦ᭄ᬓᬭᬵᬗᬬᬭᬶᬳᬃᬱᬭᬵᬕᬭᬶᬲᬗᬤ᭄ᬬᬳᬶᬂᬧᬓᬲᬸᬢᬦ᭄᭞
ᬳᬦᬦᬶᬦᬚᭃᬂᬮᬸᬮᬸᬢ᭄ᬦᬶᬭᬮᬦᬵᬦᬶᬢᬶᬃᬲᬗᬳᬚᭃᬂᬲᬶᬭᬂ‌ᬦᬺᬧᬲᬸᬢ᭛

ᬭᬳᬶᬦᬢᭂᬮᬲ᭄ᬫᬶᬚᬶᬮ᭄ᬓᭂᬜᬭᬶᬭᬳ᭄ᬬᬗᬃᬓ᭄ᬓᬫᬸᬦᬶᬢᬂᬫᬦᬸᬓ᭄ᬫᬯᬸᬭᬳᬦ᭄᭞
ᬲᬯᬸᬭᬶᬭᬸᬭᬹᬦᬶᬓᬂᬓᬫᬸᬦᬶᬗᬶᬂᬦᬢᬃᬲᬶᬦᬶᬭᬫᬶᬂ‌ᬭᬶᬭᬶᬲ᭄ᬭᬶᬭᬶᬲᬮᬶᬢ᭄᭞
ᬲᬳᬦᬦᬶᬭᭀᬦᬶᬓᬂᬢᬳᭂᬦᬢᬗ᭄ᬳᬶᬧᬗ᭄ᬳ᭄ᬯᬩᬶᬲᭂᬓᬃᬦᬶᬓᬵᬩᬩᬯᬗᬶ᭞
ᬫᬶᬮᬸᬢᬗᬰᭀᬓᬧᬵᬤᬧᬮᬯᬦ᭄ᬧᬗᬸᬮ᭄ᬬᬢᬶᬲᬶᬭᬶᬃᬦᬶᬓᬵᬗᬗᬶᬦᬮᭀᬦ᭄᭛

ᬢᭂᬓᬢᬢᬶᬮᭀᬢ᭄ᬢᬫᬵᬫᬸᬗᬸᬭᬶᬲᬂᬳᬦᬾᬂᬚᬶᬦᭂᬫᬧᬦ᭄ᬲᭂᬟᭂᬂᬓᬭᬓᭂᬢᬦ᭄᭞
ᬅᬢᬜᬭᬶᬕᬢ᭄ᬬᬲᬂᬢᭂᬮᬲᬧᬗ᭄ᬕᬶᬳᬾᬓᬢᬸᬭᬶᬤᬵᬧᬶᬲᬦ᭄ᬫᬦᬳᬓᬹᬂ᭞
ᬲᬳᬸᬭᬶᬭᬲᬂ‌ᬭ᭄ᬯᬳᬬ᭄ᬯᬓᬶᬢᬲᬗ᭄ᬰᬬᬾᬗ᭄ᬳᬸᬮᬸᬦᬓᬹᬂ‌ᬗ᭄ᬯᬗᬶᬂᬲᬢᬶᬦᬳᬵ᭞
ᬅᬧᬶᬢᬸᬯᬶᬲᬂᬫᬳᬷᬲᬸᬢᬫᬭᬾᬂᬲᬸᬭᬵᬮᬬᬢᬗᬾᬳᬸᬫᬦ᭄ᬢᬸᬓᬲᬶᬭ᭛

ᬮᬶᬗᬶᬭᬦᬭᬾᬦ᭄ᬤ᭄ᬭᬧᬸᬢ᭄ᬭᬓᬓᬬᬦ᭄ᬢᭂᬓᬵᬲᬗᬲᬸᬭᬾᬦ᭄ᬤ᭄ᬭᬳᬬ᭄ᬯᬫᬕᬶᬕᬸ᭞
ᬅᬓᬸᬮᬯᬦᬦ᭄ᬬᬢᬦ᭄ᬲᬸᬭᬸᬤᬭᬶᬂᬓᬥᬷᬭᬦᬲᬶᬮᬸᬗ᭄ᬮᬸᬗᬂᬧᬸᬭᬲᬪᬵ᭞
ᬬᬦᬮᬳᬢᬵᬓ᭄ᬯᬗᬤ᭄ᬯᬕᬸᬡᬰᬓ᭄ᬢᬶᬤᬾᬦᬶᬗᬲᬸᬭᬵᬳᬎᬓ᭄ᬗᬭᬦᬶᬓᬵ᭞
ᬓᬓᬢᬸᬫᬸᬢᬗ᭄ᬳᬸᬮᬸᬦ᭄ᬧᭂᬚᬳᬮᬶᬂᬦᬭᬾᬦ᭄ᬤ᭄ᬭᬤᬸᬳᬶᬢᬵᬭᬶᬲᬂ‌ᬦᬺᬧᬲᬸᬢ᭛

᭛ᬧ᭄ᬭᬳᬃᬱᬶᬡᬷ᭛᭝᭒᭘᭟
‐‐‐|000|0‐0|‐0‐|0̲ = ᭑᭓

ᬧ᭄ᬭᬵᬧ᭄ᬢᬾᬓᬂ‌ᬯᬭᬯᬦᬶᬢᬵᬓᬩᬾᬄᬫᬦᬗ᭄ᬓᬶᬮ᭄᭞
ᬦ᭄ᬤᬵᬢᬦ᭄‌ᬯ᭄ᬭᬸᬄ‌ᬭᬶᬕᬢᬶᬦᬶᬭᬂᬦᬭᬾᬦ᭄ᬤ᭄ᬭᬧᬸᬢ᭄ᬭᬷ᭞
ᬗᬹᬦ᭄ᬬᬗ᭄ᬤᭀᬳᬗᬶᬮᬕᬶᬲᬸᬗ᭄ᬲᬸᬢᬶᬂᬭᬳᬤ᭄ᬬᬦ᭄᭞
ᬳᬾᬢᬸᬦ᭄ᬬᬵᬫᭂᬗᬫᭂᬗᬲᬶᬂᬧᬭᬦ᭄ᬓᬢᬸᬭ᭄ᬯᬦ᭄᭛

ᬲᭃᬂᬲᬂᬳ᭄ᬬᬂᬭᬯᬶᬓᬭᬡᬦ᭄ᬬᬬᬦ᭄ᬧᬢᬗ᭄ᬳᬶ᭞
ᬓᬧ᭄ᬯᬵᬕ᭄ᬬᬵᬮᬸᬫᬓᬸᬫᬭᬾᬂᬢᬫᬦ᭄ᬓᬩᬾᬄᬦ᭄ᬬ᭞
ᬗ᭄ᬓᬵᬦᬾᬂᬧᬫᬺᬫᬦᬶᬭᬲᬂᬦᬭᬾᬦ᭄ᬤ᭄ᬭᬧᬸᬢ᭄ᬭᬷ᭞
ᬳᬃᬱᬦ᭄ᬢᭀᬦ᭄ᬲᬸᬭᬯᬦᬶᬢᬵᬳᬦᬾᬂᬲᬸᬭᬫ᭄ᬩ᭄ᬬᬦ᭄᭛

ᬫᭀᬚᬃᬬᬵᬲᭂᬕᭂᬳᬶᬲᬶᬭᬂᬢᬶᬮᭀᬢ᭄ᬢᬫᬵᬗ᭄ᬮᬶᬂ᭞
ᬅᬕ᭄ᬬᬵᬧ᭄ᬭᬵᬧ᭄ᬢᬲᬗᬶᬦᬶᬧᬷᬧᬶᬢᬗ᭄ᬯᬗᭀᬦᭂᬂ᭞
ᬤᬾᬯᬷᬢᬦ᭄ᬲᬶᬧᬶᬧᬗᬸᬘᬧ᭄ᬦᬶᬭᬾᬮᬯᬲ᭄ᬢ᭞
ᬦᬵᬳᬦ᭄ᬳᬾᬢᬸᬦᬶᬭᬤᬸᬫᭀᬳᬓᭂᬦ᭄ᬲᬶᬭᬾᬗ᭄ᬯᬂ᭛

ᬲᬓ᭄ᬯᬾᬄᬦᬶᬂᬫᬋᬓᬶᬲᬶᬭᬦ᭄ᬫᬤᭀᬄᬢᬶᬦᬸᬡ᭄ᬟᬸᬂ᭞
ᬦᬵᬳᬦ᭄ᬳᬾᬢᬸᬦᬶᬗᬫᬚᬂ‌ᬯᬸᬮᬦ᭄ᬧᬟᬵᬗ᭄ᬤᭀᬄ᭞
ᬫᬗ᭄ᬓᬾᬧ᭄ᬯᬵᬧᬸᬳᬭᬳᬦᬾᬲᬫᬷᬧᬤᬾᬯᬷ᭞
ᬫᬃᬫ᭄ᬫᬵᬕᬃᬚ᭄ᬚᬶᬢᬳᬢᬶᬦᬶᬗ᭄ᬳᬸᬮᬸᬦ᭄ᬢᬸᬫᬶᬗ᭄ᬳᬮ᭄᭛

ᬮᬵᬯᬦ᭄‌ᬬᬦ᭄ᬫᬧᬓᬭᬶᬲᬂᬧᬶᬦᬾᬢ᭄ᬲᬶᬦᬵᬥ᭄ᬬ᭞
ᬬᬦ᭄ᬲᬵᬫ᭄ᬧᬸᬦ᭄ᬓᬢᭂᬫᬸᬮᬯᬦ᭄ᬢᬸᬭᬸᬂ‌ᬯᬭᬄ‌ᬗ᭄ᬯᬂ᭞
ᬦᬵᬳᬦ᭄ᬮᬶᬂᬦ᭄ᬬᬲᬳᬫᬦᬷᬲᬶᬓᬵᬦ᭄ᬧᬢᬓ᭄ᬯᬦ᭄᭞
ᬫᬵᬚᬃᬲᬂᬢᬶᬦᬜᬦᬦᬦ᭄ᬥ᭄ᬬᬓᭂᬦ᭄ᬲᬶᬦᬵᬥ᭄ᬬ᭛

‌ᬑᬫ᭄‌ᬲᬵᬫ᭄ᬧᬸᬦ᭄ᬓᬢᭂᬫᬸᬲᬶᬭᬂᬧᬶᬦᬾᬢᬶᬦᬶᬱ᭄ᬝᬶ᭞
ᬧ᭄ᬭᬵᬧ᭄ᬢᬶᬗ᭄ᬓᬾᬢᭂᬮᬲᬢᬸᬭᬹᬮᬯᬦ᭄ᬲᬸᬧᬸᬢ᭄ᬭᬷ᭞
ᬦᬵᬳᬦ᭄ᬮᬶᬂᬲᬸᬭᬤᬸᬳᬶᬢᬵᬯᬭᬄᬧ᭄ᬭᬳᬃᬱ᭞
ᬇᬳᬶᬳᬶᬄ‌ᬯᬸᬯᬸᬲᬶᬓᬦᬂᬲᬔᬷᬦ᭄ᬓᬧᬹᬳᬦ᭄᭛

ᬢᬸᬱ᭄ᬝᬵᬫ᭄ᬩᭂᬓ᭄ᬦᬶᬓᬧᬟᬕᬃᬚ᭄ᬚᬶᬢᬵᬲ᭄ᬭᬗᭀᬚᬭ᭄᭞
ᬑᬄᬲᬂ‌ᬯ᭄ᬯᬂᬲ᭄ᬬᬧᬢᬶᬓᬗᬾᬦᬓᬷᬲᬸᬧᬸᬢ᭄ᬭᬷ᭞
ᬦᬵᬮᬶᬂᬦ᭄ᬬᬦ᭄ᬧᬕᬸᬜᭂᬧᬦᬶᬂᬦᬢᬃᬫᬕᬸᬧ᭄ᬬᬦ᭄᭞
ᬯ᭄ᬬᬓ᭄ᬢᬶᬦ᭄ᬬᬵᬗᬸᬘᬧᬫᬦᬶᬲ᭄ᬮᬯᬦ᭄ᬕᬸᬬᬸᬦ᭄ᬬ᭛

ᬮᬾᬦ᭄ᬢᬂᬫᬵᬚᬭᬶᬧᬗᬶᬧᬶᬦ᭄ᬬᬭᬶᬂᬧᬢᬸᬭ᭄ᬯᬦ᭄᭞
ᬤᬾᬯᬷᬭᬓ᭄ᬯᬲᬶᬭᬲᬶᬦᬡ᭄ᬟᬶᬗᬦ᭄ᬰᬰᬵᬗ᭄ᬓ᭞
ᬦᬵᬕᬵᬕᭃᬂᬢᭂᬓᬫᬫᬶᬍᬢ᭄ᬦᬭᬾᬦ᭄ᬤ᭄ᬭᬧᬸᬢ᭄ᬭᬷ᭞
ᬬᬾᬓᬶᬯ᭄ᬬᬓ᭄ᬢᬶᬦᬶᬭᬨᬮᬦ᭄ᬬᬰᬷᬖ᭄ᬭᬲᬵᬓ᭄ᬱᬵᬢ᭄᭛

ᬚᬵᬢᬶᬗ᭄ᬯᬂᬫᬗᬸᬘᬧᬭᬵᬫ᭄ᬬᬦᬶᬂᬭᬳᬤ᭄ᬬᬦ᭄᭞
ᬬᬦ᭄ᬭᬓ᭄ᬯᬾᬓᬭᬭᬶᬲᭂᬦᭂᬂᬦᬭᬾᬦ᭄ᬤ᭄ᬭᬧᬸᬢ᭄ᬭᬷ᭞
ᬦ᭄ᬬᬵᬂᬫᬵᬲᬶᬄᬲᬶᬭᬭᬶᬕᬢᬶᬗ᭄ᬓᬸᬧᬹᬃᬯ᭄ᬯᬲᬾᬯ᭞
ᬮᬵᬪᬵᬦ᭄ᬢᭂᬦ᭄ᬧᬮᬓᬸᬦᭂᬦᬶᬗ᭄ᬳᬸᬮᬸᬦ᭄ᬤᭂᬮᬵᬳ᭛

ᬫ᭄ᬯᬂᬓᬵᬢᭃᬦ᭄ᬓᬸᬧᬶᬲᬗᬦᬵᬧᬦᬃᬤ᭄ᬥᬲᬰ᭄ᬭᬷ᭞
ᬬᬦ᭄ᬧᬲ᭄ᬯᬵᬫᬶᬓᬶᬢᬲᬪᬵᬕ᭄ᬬᬳᬬ᭄ᬯᬢᬾᬭᬂ᭞
ᬪᬤ᭄ᬭᬵᬦᬸᬕ᭄ᬭᬳᬦᬶᬬᬢᬵᬦᬶᬓᬶᬦ᭄ᬲᬸᬔᬦ᭄ᬢ᭞
ᬆᬧᬦ᭄ᬢᬦ᭄‌ᬯᬭᬗᭂᬦᬶᬓᬵᬳᬯᬦ᭄ᬓᬢᭂᬫ᭄ᬯ᭛

ᬢᬗ᭄ᬳᬾᬄᬬᬜ᭄ᬘᬭᬶᬢᬦᬸᬚᬃᬦᬶᬓᬂ‌ᬯᬭᬲ᭄ᬢ᭄ᬭᬷ᭞
ᬫᬃᬫ᭄ᬫᬵᬕᬃᬚ᭄ᬚᬶᬢᬫᬕᬶᬭᬂᬓᬩᬾᬄᬫᬦᬄᬦ᭄ᬬ᭞
ᬢᬦ᭄ᬢᭀᬮᬶᬄ‌ᬯᬸᬬᬸᬗᬦᬶᬭᬂᬲᬸᬭᬾᬦ᭄ᬤ᭄ᬭᬰᬢ᭄ᬭᬸ᭞
ᬤᬾᬦ᭄ᬬᬵᬕ᭄ᬬᬵᬗ᭄ᬮᬬᬢᬩᭂᬲᬸᬃᬳᬦᬾᬂᬓᬟᬢ᭄ᬯᬦ᭄᭛

ᬲᬂᬓᬺᬱ᭄ᬡᬵᬢ᭄ᬫᬚᬯᬶᬳᬶᬓᬦ᭄‌ᬭᬶᬩᬸᬤ᭄ᬥᬶᬦᬶᬂᬮᬾᬦ᭄᭞
ᬮᬵᬯᬦ᭄ᬢᬾᬗ᭄ᬕᬶᬢᬦᬶᬗᬸᬚᬃᬢᭂᬮᬲ᭄‌ᬯᬶᬦᬵᬲ᭄ᬯᬵᬲ᭄᭞
ᬘᬾᬱ᭄ᬝᬵᬓᬵᬭᬦᬶᬧᬭᬶᬘᬵᬭᬶᬓᬵᬲᬸᬤᬾᬯᬷ᭞
ᬲᬵᬫ᭄ᬧᬸᬦ᭄ᬓᬯ᭄ᬭᬸᬳᬦᬶᬦᭂᬩᬂᬳᭂᬩᬂ‌ᬭᬶᬓᬂᬢ᭄ᬯᬲ᭄᭛

ᬦ᭄ᬤᬦ᭄ᬤᬾᬯᬷᬳᬦᬯᬶᬭᬗᬶᬂᬫᬦᬄᬲ᭄ᬯᬪᬵᬯ᭞
ᬢᬦ᭄‌ᬯ᭄ᬭᬶᬂᬢᬶᬗ᭄ᬳᬮᬦᬫᭂᬦᬾᬬᬦᬶᬂᬧᬭᬵᬦ᭞
ᬲᭀᬢᬦ᭄ᬢᬂᬳᬜᬭᬲᭂᬦᭂᬂᬢᬸᬯᬶᬦ᭄ᬲᬸᬧᬸᬢ᭄ᬭᬷ᭞
ᬫᬾᬭᬂ‌ᬭᬶᬂᬫᬸᬮᬢᬦᬳᬵᬭᬶᬮᬷᬗᬦᬶᬂᬮᬾᬦ᭄᭛

ᬭᬶᬂᬭᬗ᭄ᬓᬂᬫᬡᬶᬭᬶᬓᬲᬂ‌ᬭ᭄ᬯᬬᬦ᭄ᬧᬲᬷᬯᭀ᭞
ᬫᬸᬗ᭄ᬕ᭄ᬯᬶᬚ᭄ᬭᭀᬓᬘᬧᬸᬭᬶᬭᬵᬫ᭄ᬬᬬᬦ᭄ᬧᬲᬡ᭄ᬟᬶᬂ᭞
ᬫᬵᬬᬵᬓᬵᬭᬲᬶᬭᬓᬢᭀᬦᬕᬵᬢ᭄ᬭᬕᬵᬢ᭄ᬭ᭞
ᬳᬶᬫ᭄ᬧᭂᬃᬫᬤ᭄ᬬᬓᬶᬦᭂᬓᭂᬲᬶᬂᬕᭂᬟᬄᬮᬸᬫᬶᬫ᭄ᬩᬓ᭄᭛

ᬅᬕ᭄ᬬᬵᬯᬵᬲ᭄ᬧᬟᬫᬸᬮᬢᬾᬭᬶᬓᬵᬦᬲᬂ‌ᬭ᭄ᬯ᭞
ᬯᬦ᭄ᬬᬵᬗᬸᬗ᭄ᬓᬩᬶᬭᬶᬮᬯᬂᬦᬶᬓᬂᬧᬢᬸᬭ᭄ᬯᬦ᭄᭞
ᬓᬕ᭄ᬬᬵᬢ᭄ᬕ᭄ᬬᬵᬢ᭄ᬫᬶᬤᭂᬫᬸᬫᬸᬮᬢ᭄‌ᬭᬶᬲᬂᬲᬸᬫᬡ᭄ᬟᬶᬂ᭞
ᬜᭂᬃᬢ᭄ᬯᬲ᭄ᬦ᭄ᬬᬵᬗ᭄ᬮᬶᬭᬶᬗᬶᬮᬶᬭᬶᬂᬦᬭᬾᬦ᭄ᬤ᭄ᬭᬧᬸᬢ᭄ᬭ᭛

ᬫ᭄ᬯᬂᬓᬾᬗ᭄ᬓᬩ᭄ᬚᭂᬗᭂᬭᬸᬫᬸᬮᬢ᭄ᬫᬗᭃᬓᬧᬹᬳᬦ᭄᭞
ᬫᬾᬲᬶᬯ᭄ᬯᬄᬢᬸᬭᬸᬗᬲᭂᬋᬄᬢᬸᬢᬸᬓ᭄ᬦᬶᬓᬵᬕ᭄ᬬᬵ᭞
ᬮᬾᬦ᭄ᬢᬾᬓᬂᬫᬗᬶᬦᬗᬓᭂᬦ᭄ᬲᭂᬋᬄᬦ᭄ᬬᬭᬶᬂᬮᬾᬦ᭄᭞
ᬓᬕ᭄ᬬᬵᬢ᭄‌ᬬᬦ᭄ᬓᬲᬳᬸᬢᬫᬵᬃᬢᬗᬦ᭄ᬬᬭᬵᬳᭂᬦ᭄᭛

ᬯ᭄ᬬᬵᬢᬷᬢᬵᬕᬢᬶᬦᬶᬓᬦᬂᬲᬔᬷᬦ᭄ᬧᬟᬵᬧ᭄ᬢᬶ᭞
ᬲᬂ‌ᬮ᭄ᬯᬶᬃᬓᬵᬫᬭᬢᬶᬳᬗᬶᬡ᭄ᬟᬭᬵᬢ᭄‌ᬯᬶᬯᬵᬓ᭄ᬱᬦ᭄᭞
ᬰᭀᬪᬵᬭᬹᬫ᭄‌ᬯᬸᬮᬢᬶᬭᬳᬃᬱᬲᬂᬢᬸᬫᬶᬗ᭄ᬳᬮ᭄᭞
ᬅᬗ᭄ᬤᬾᬫᬵᬭᬶᬫᬢᬫᬦᬶᬲ᭄ᬦᬶᬭᬵᬗᬦᬶᬢ᭄ᬯᬲ᭄᭛

ᬯ᭄ᬯᬿᬫᬸᬗ᭄ᬕ᭄ᬯᬷᬰᬰᬥᬭᬭᬢ᭄ᬦᬓᬸᬫ᭄ᬪᬰᬸᬤ᭄ᬥ᭞
ᬲᬵᬫ᭄ᬧᬸᬦ᭄ᬲᬦ᭄ᬥ᭄ᬬᬭᬳᬸᬧᬲᬂᬦᬭᬾᬦ᭄ᬤ᭄ᬭᬧᬸᬢ᭄ᬭᬷ᭞
ᬫ᭄ᬯᬂᬢᭀᬬᬾᬂᬖᬝᬭᬯᬶᬓᬵᬦ᭄ᬢᬗᭃᬢᬗᭃᬢ᭄ᬦ᭄ᬬ᭞
ᬬᬾᬓᬵᬦ᭄ᬭᬓ᭄ᬯᬤᬫᬸᬕᬢᬶᬦ᭄ᬬᬢᬦ᭄ᬲᬮᬄᬓ᭄ᬯᬦ᭄᭛

ᬮᬷᬮᬵᬬᬦ᭄ᬳᬸᬯᬸᬲᬭᬳᬸᬧ᭄ᬲᬶᬭᬂ‌ᬭ᭄ᬯᬲᬰ᭄ᬭᬷ᭞
ᬲᬵᬫ᭄ᬧᬸᬦ᭄ᬫᬳ᭄ᬬᬲᬗᬧᬶᬭᬢ᭄ᬦᬪᬹᬱᬡᬵᬃᬚ᭄ᬚ᭞
ᬫᬦ᭄ᬢᬸᬓ᭄‌ᬭᬶᬂᬚᬶᬦᭂᬫᬢᭂᬳᭂᬃᬲᬶᬭᬦ᭄ᬧᬲᬡ᭄ᬟᬶᬂ᭞
ᬲᬓ᭄ᬯᬾᬄᬦᬶᬂᬓᬓᬓᬓᬘᬾᬝᬶᬓᬵᬦ᭄ᬭᬸᬫᬓ᭄ᬱ᭛

ᬆᬧᬦ᭄ᬢᬦ᭄‌ᬯᭂᬦᬗᬟᬭᬦ᭄ᬤᬳᬢ᭄ᬲᬸᬧᬸᬢ᭄ᬭᬷ᭞
ᬲᬵᬓ᭄ᬱᬵᬢ᭄ᬘᭀᬭᬢᬸᬭᬶᬤᬢᬦ᭄ᬓᬭᬵᬮᬯᬦ᭄ᬓᬹᬂ᭞
ᬫᬗ᭄ᬓᬾᬦ᭄ᬧ᭄ᬯᬵᬓᬭᬳᬶᬦᬦᬶᬂᬚᬶᬦᭂᬫ᭄ᬢᬦᬶᬦ᭄ᬢᬭ᭄᭞
ᬢᬦ᭄‌ᬯᬶᬱ᭄ᬞᬵᬗᬺᬧᬫᬗᬮᬧ᭄ᬢᬧᬶᬄᬲᬸᬧᬸᬢ᭄ᬭᬷ᭛

ᬢᬵᬗᬾᬄᬬᬜ᭄ᬘᬭᬶᬢᬦᬸᬮᬄᬦᬭᬾᬦ᭄ᬤ᭄ᬭᬧᬸᬢ᭄ᬭ᭞
ᬭ᭄ᬯᬂ‌ᬯᬾᬭ᭄ᬯᬂ‌ᬯ᭄ᬗᬶᬯᬳᬸᬯᬳ᭄ᬯᬦᬾᬧᬸᬭᬷᬚ᭄ᬭᭀ᭞
ᬢᬸᬱ᭄ᬝᬵᬫ᭄ᬩᭂᬓ᭄ᬦᬶᬭᬬᬦᬫᬸᬓ᭄ᬢᬶᬪᭀᬕᬧᬣ᭄ᬬ᭞
ᬘᭂᬩ᭄ᬗᭃᬃᬘᬶᬢ᭄ᬢᬦᬶᬭᬳᬦᬾᬓᬲᬗ᭄ᬰᬬᬾᬢ᭄ᬯᬲ᭄᭛

ᬚᬵᬢᬶᬂ‌ᬯ᭄ᬯᬂ‌ᬯᬳᬸᬯᬳᬸᬫᬸᬗ᭄ᬕ᭄ᬯᬶᬤᬾᬰᬦᬶᬂᬮᬾᬦ᭄᭞
ᬫᭀᬖᬵᬓ᭄ᬯᬾᬄᬓᬧᬭᬶᬢᬳᬵᬕᬯᬾᬯᬶᬓᬮ᭄ᬧ᭞
ᬓᬵᬳᬶᬦ᭄ᬬᬦ᭄ᬪᬬᬓᬳᬦᬦ᭄ᬲᬗᬵᬃᬬ᭄ᬬᬲᬵᬫ᭄ᬩ᭞
ᬦ᭄ᬬᬵᬫᬗ᭄ᬤᬾᬕᬶᬕᬸᬭᬶᬫᬦᬄᬦᬶᬭᬦ᭄ᬲᬫᬗ᭄ᬓᬵ᭛

ᬗ᭄ᬓᬵᬦᬾᬂᬦ᭄ᬬᬵᬲᬧᬭᬦᬶᬭᬵᬤᬸᬮᬸᬃᬲᬭᬰ᭄ᬫᬶ᭞
ᬭᬫ᭄ᬬᬵᬫᬵᬦᬸᬱᬳᬍᬧᬶᬂᬢᬫᬦ᭄ᬫᬦᭀᬚ᭄ᬜ᭞
ᬢᬸᬫ᭄ᬧ᭄ᬬᬵᬢᬓ᭄ᬦ᭄ᬬᬓᬦᬓᬪᬵᬲ᭄ᬯᬭᬵᬢᬶᬰᭀᬪ᭞
ᬫᬸᬢ᭄ᬬᬵᬳᬵᬭᬳᭂᬦᬶᬳᭂᬦᬷᬦᬶᬓᬧ᭄ᬭᬤᬷᬧ᭄ᬢ᭛

ᬲᬂᬳ᭄ᬬᬂ‌ᬯᬾᬓᬭᬶᬓᬲᬶᬭᬵᬮᬗᭃᬧ᭄ᬭᬧᬜ᭄ᬘ᭞
ᬓᬵᬯᬾᬰᬳ᭄ᬬᬸᬦᬶᬍᬗᭂᬗᬶᬂᬢᬫᬦ᭄ᬲᬸᬢᬾᬚ᭞
ᬦᬵᬳᬦ᭄ᬳᬾᬢᬸᬦᬶᬭᬦᬫᬾᬢ᭄ᬮᬗᭃᬦ᭄‌ᬯᬶᬰᬵᬢ᭞
ᬫᬵᬓᬵᬭᬰ᭄ᬫᬶᬲᬶᬭᬦᬦᬹᬓ᭄ᬱ᭄ᬫᬭᬶᬂᬫᬡᬶᬓ᭄ᬩᬵᬂ᭛

ᬍᬂᬍᬂ‌ᬮ᭄ᬯᬶᬃᬦ᭄ᬬᬭᬳᬸᬫᬶᬮᬷᬲᬓᬶᬂᬫᬡᬶᬓ᭄ᬩᬵᬂ᭞
ᬢᬸᬲ᭄ᬢᬸᬲ᭄ᬦ᭄ᬬᬵᬋᬚᬧᬢᬶᬕᬦ᭄ᬬᬘᬦ᭄ᬤ᭄ᬭᬓᬵᬦ᭄ᬢ᭞
ᬯ᭄ᬯᬬ᭄ᬦ᭄ᬬᬵᬯᬃᬡ᭄ᬦᬓᬓᭂᬜᬭᬦ᭄ᬲᭂᬦᭃᬳ᭄ᬬᬗᬃᬓ᭄ᬓ᭞
ᬫᬷᬦᬦ᭄ᬬᬵᬲᭂᬫᬸᬢᬶᬦᬸᬮᬶᬲ᭄ᬓᬢᭀᬦᬯᬾᬄᬓᬹᬂ᭛

ᬭᬶᬂᬦᬹᬲᬵᬧᬢᬦᬶᬚᬫᬸᬃᬫᬡᬶᬓ᭄‌ᬯᬶᬰᬸᬤ᭄ᬥ᭞
ᬮᬷᬮᬵᬦᬸᬗ᭄ᬕᬮᬶᬳᬸᬦᬸᬭᬶᬂᬲᬸᬯᬃᬡ᭄ᬦᬪᬹᬫᬶ᭞
ᬭᬹᬧᬦ᭄ᬬᬵᬧᬸᬚᬶᬦᬶᬓᬤᬂᬰᬰᬗ᭄ᬓᬯᬶᬫ᭄ᬩ᭞
ᬦ᭄ᬬᬵᬲᬦ᭄ᬬᬵᬫᬦᬶᬲᬭᬭᬲ᭄ᬓᬲᭂᬦ᭄ᬯᬦᬃᬓ᭄ᬓ᭛

ᬗ᭄ᬓᬵᬦᬦ᭄ᬮᬵᬮᬦᬲᬶᬭᬲᬂᬲᭂᬟᭂᬂᬧᬟᬵᬲᬶᬄ᭞
ᬫᬵᬬᬵᬓᬵᬭᬓᬤᬶᬝᬶᬓᬵᬳᬜᬃᬕᬶᬦᬵᬢ᭄ᬭ᭞
ᬤᬾᬦᬶᬂᬢᬾᬚᬫᬗᭂᬫᬸᬓᬷᬲᬶᬭᬦ᭄ᬧᬲᬡ᭄ᬟᬶᬂ᭞
ᬳᬶᬫ᭄ᬧᭂᬃᬓᬵᬫᬭᬢᬶᬳᬯᬓ᭄ᬳᬦᬾᬂᬚᬶᬦᭂᬫ᭄ᬦ᭄ᬬ᭛

ᬲᬂᬓᬺᬱ᭄ᬡᬵᬢ᭄ᬫᬚᬫᬗᬸᬘᬧ᭄ᬮᬯᬦ᭄ᬲᬸᬧᬸᬢ᭄ᬭᬷ᭞
ᬫᬗ᭄ᬓᬾᬓᬧ᭄ᬯᬭᬭᬶᬳᬍᬧ᭄ᬦᬶᬓᬶᬂᬧᬸᬭᬷᬚ᭄ᬭᭀ᭞
ᬲᬵᬓ᭄ᬱᬵᬢ᭄‌ᬭᬶᬂᬲ᭄ᬫᬭᬦᬕᬭᬾᬦᬮᬶᬄᬮᬗᭃᬦ᭄ᬬ᭞
ᬆᬧᬦ᭄ᬫᬵᬲ᭄ᬓᬸᬫᬤᬦᬧᬸᬢ᭄ᬭᬶᬓᬵᬳᬶᬟᭂᬧ᭄ᬓᬸ᭛

ᬅᬦ᭄ᬢᭂᬦ᭄ᬢᬦ᭄ᬲᬶᬧᬶᬪᬬᬦᬶᬗ᭄ᬳᬸᬮᬸᬦ᭄ᬮᬯᬦ᭄ᬤ᭄ᬬᬄ᭞
ᬦ᭄ᬬᬵᬫᬗ᭄ᬓᬾᬯᬸᬬᬸᬗᬦᬶᬭᬂᬲᬸᬭᬾᬦ᭄ᬤ᭄ᬭᬰᬢ᭄ᬭᬸ᭞
ᬦᬵᬦ᭄ᬢᭂᬦ᭄ᬳᬬ᭄ᬯᬲᬶᬕᬲᬶᬕᬸᬦ᭄‌ᬗ᭄ᬳᬸᬮᬸᬦ᭄‌ᬯᭂᬓᬲ᭄ᬦ᭄ᬬ᭞
ᬦᬵᬳᬦ᭄ᬮᬡ᭄ᬟᭂᬧᬶᬯᬭᬬᬗ᭄ᬓᬸᬭᬓ᭄ᬱᬓᬦ᭄ᬢ᭛

᭛ᬲᭀᬓ᭄ᬢᬫᬃᬕ᭄ᬕᬦ᭛᭝᭒᭙᭟
000|0‐0|‐00|0‐0|000|00‐|0‐0|000̲ = ᭒᭔

ᬯᬸᬯᬸᬲᬶᬭᬲᬂᬦᬭᬾᬦ᭄ᬤ᭄ᬭᬲᬸᬢᬫᬗ᭄ᬓᬦᬢᭂᬳᭂᬭᬗᬶᬲᬧ᭄ᬯᬓᭂᬦ᭄ᬲᬗᬳᬬᬸ᭞
ᬢᭂᬓᬢᬢᬶᬮᭀᬢ᭄ᬢᬫᬵᬦᬸᬢᬸᬭᬓᭂᬦ᭄ᬲᬳᬓᬓᬓᬓᬲᬂᬦᬭᬾᬦ᭄ᬤ᭄ᬭᬤᬸᬳᬶᬢᬵ᭞
ᬦᭂᬳᭂᬭᬗᬮᬧ᭄ᬲᭂᬓᬃᬲᬸᬫᬦᬲᬫᬺᬩᬸᬓᬯᬗᬶᬮᬯᬦ᭄ᬲᬸᬕᬦ᭄ᬥᬓᬸᬲᬸᬫ᭞
ᬲᭂᬫᬶᬦᬶᬗᬰᭀᬓᬦᬵᬕᬓᬸᬲᬸᬫᬚ᭄ᬭᬶᬗᬸᬮᬶᬳᬸᬮᬶᬳᬶᬓᬵᬦ᭄ᬧᬟᬵᬗ᭄ᬳᬢᬸᬭᬓᭂᬦ᭄᭛

ᬇᬭᬶᬓᬢᬲᬂᬲᬳᬃᬱᬢᭂᬓᬲᬶᬄ‌ᬯᬕᭂᬤᬫᬦᬶᬲᬭᬹᬫᬶᬋᬂᬬᬦᬯᬸᬯᬸᬲ᭄᭞
ᬅᬦᬓᬦᬓᬦ᭄ᬲᭂᬓᬃᬢᭂᬓᬳᬶᬦᭂᬫ᭄ᬩᬦᬦᬶᬓᬲᭂᬓᬭᬶᬂᬕᬟᬸᬂᬲᭂᬟᭂᬗᬭᬹᬫ᭄᭞
ᬮᬶᬗᬶᬓᬭᬶᬲᬂᬦᬭᬾᬦ᭄ᬤ᭄ᬭᬤᬸᬳᬶᬢᬵᬯ᭄ᬯᬬᬢᬲᬶᬭᬢᬸᬳᬦ᭄‌ᬗ᭄ᬳᬸᬮᬸᬦ᭄ᬫᬓᬶᬮᬬᬹ᭞
ᬯᬘᬦᬦᬶᬓᬵᬧ᭄ᬭᬶᬬᬫ᭄ᬩᬤᬦᬶᬭᬦ᭄ᬲᬶᬮᬶᬳᬲᬶᬳᬭᬭᬲ᭄ᬫᬦᬗ᭄ᬕᬧᬗᬫᭃᬭ᭄᭛

ᬲᭂᬟᭂᬗᬶᬭᬲᬂᬦᬭᬾᬦ᭄ᬤ᭄ᬭᬲᬸᬢᬭᬵᬫ᭄ᬬᬬᬦᬝᬶᬓᬝᬶᬓᬦ᭄ᬫᬫᬸᬓ᭄ᬢᬶᬓᬸᬲᬸᬫ᭞
ᬟᬢᭂᬗᬶᬓᬦᬂᬢᬟᬄᬲᬸᬔᬲᬬᭀᬕ᭄ᬬᬳᬶᬦᬢᬸᬭᬓᭂᬦᬶᬂᬲᬔᬷᬚᬦᬫᬋᬓ᭄᭞
ᬭᬶᬢᭂᬮᬲᬶᬭᬵᬦᬟᬄᬫᬜᬸᬢᬘᬾᬝᬶᬦᬶᬭᬧᬟᬯᬶᬘᬓ᭄ᬱᬡᬵᬦ᭄ᬯᬫᬫᬦᬶᬲ᭄᭞
ᬅᬗᬶᬦᬸᬫᬭᬵᬫ᭄ᬬᬭᬵᬫ᭄ᬬᬦᬗᬶᬤᬸᬂᬳᬦᬤᬤᬓᬦᬭᬸᬫ᭄ᬧᬸᬓᬦ᭄ᬲᭂᬓᬭᬭᬹᬫ᭄᭛

ᬯ᭄ᬯᬬᬧᬭᬶᬘᬵᬭᬶᬓᬵᬗᬚᬭᬓᭂᬦ᭄‌ᬭᬶᬢᭂᬓᬦᬶᬓᬲᬶᬤᬵᬭᬸᬓᬷᬦ᭄ᬳᬦᬭᬶᬳᬾᬂ᭞
ᬇᬭᬶᬓᬢᬲᬂ‌ᬦᬺᬧᬵᬢ᭄ᬫᬚᬓᬢᬗ᭄ᬕᬫᬫᬗᬸᬢᬸᬲᬶᬓᬂᬓᬶᬦᭀᬦᬯᬭᬳ᭞
ᬯᬮᬶᬬᬫᬓᭀᬦᬸᬫᬦ᭄ᬢᬸᬓᬯᬸᬯᬸᬲ᭄ᬦᬶᬭᬮᬸᬫᬓᬸᬢᬶᬓᬂᬓᬶᬦᭀᬦ᭄ᬢᬦᬓᬟᬢ᭄᭞
ᬢᭂᬓᬢᬲᬶᬤᬵᬭᬸᬓᬷᬦᭂᬳᭂᬭᬦᭂᬫ᭄ᬩᬳᬦᭂᬓᬓᭂᬦᬸᬚᬃᬫᬳᬵᬃᬱᬶᬭᬶᬲᬶᬭ᭛

ᬩᬧᬧᬯᭂᬓᬲ᭄ᬫᬳᬵᬃᬱᬶᬭᬶᬧᬢᬶᬓ᭄ᬢᬚᬕᬚᬕᬦᬭᬾᬦ᭄ᬤ᭄ᬭᬧᬸᬢ᭄ᬭᬮᬶᬗᬶᬭ᭞
ᬪᬬᬓᬳᬦᬦ᭄ᬢᬰᬢ᭄ᬭᬸᬧᬸᬭᬓᬵᬭᬡᬦᬶᬭᬫᬗᬸᬢᬸᬲ᭄‌ᬗ᭄ᬳᬸᬮᬸᬦ᭄ᬫᬯᬭᬳ᭞
ᬗ᭄ᬳᬶᬗᬶᬓᬶᬦᬸᬫᬸᬦ᭄ᬤᬗᬾᬓᬶᬢᬩᬧᬗ᭄ᬳᬸᬮᬸᬦᬸᬚᬭᬶᬭᬲᬂ‌ᬯᬢᭂᬓ᭄ᬋᬱᬶᬓᬩᬾᬄ᭞
ᬦᬺᬧᬤᬸᬳᬶᬢᬵᬲᬪᬵᬕ᭄ᬬᬲᬶᬭᬬᬦ᭄ᬢᬸᬫᬸᬢᬓᭂᬦᬩᬧᬗ᭄ᬓᬸᬳᬬ᭄ᬯᬢᬚᭂᬦᭂᬓ᭄᭛

ᬢᬸᬯᬶᬢᭂᬓᬳᬫ᭄ᬩᬭᬓ᭄ᬭ᭄ᬬᬦᬢᬶᬳᬂᬫᬗᬶᬭᬶᬗᬓᭂᬦᬲᬂᬦᬭᬾᬦ᭄ᬤ᭄ᬭᬤᬸᬳᬶᬢᬵ᭞
ᬦᬳᬦᬶᬓᬮᬶᬂᬦᬶᬤᬵᬭᬸᬓᬶᬦᬭᬾᬦ᭄ᬤ᭄ᬭᬢᬦᬬᬳᬸᬫᭂᬦᭂᬂᬲᬶᬭᬵᬗᬗᭂᬦᬗᭂᬦ᭄᭞
ᬓᬸᬦᬗᬶᬓᬦᬂᬫᬸᬲᬸᬄ‌ᬬᬭᬸᬫ᭄ᬗᭃᬦᬻᬧᬲᬸᬢᬳᬦᬭᬶᬂᬧᬹᬭᬷᬓᬧ᭄ᬭᬓᬰᬶᬢ᭞
ᬓᬭᬡᬦᬶᬓᬵᬢᭂᬓᬵᬦᭂᬓᬦᬶᬖᬹᬃᬡ᭄ᬦᬶᬢᬢᬭᬕᬸᬫᬸᬭᬸᬄ‌ᬭᬶᬳᬾᬂᬫᬯᬸᬭᬳᬦ᭄᭛

ᬦᬺᬧᬢᬦᬬᬵᬗᬺᬗᭃᬕᭂᬋᬳᬶᬓᬵᬗᬲᬸᬭᬩᬮᬫᬦᬄᬦᬶᬭᬵᬦᬳᭂᬦᬦ᭞
ᬓᬯᬦᬶᬦᬶᬭᬵᬯᬸᬯᬸᬄᬲᭂᬫᬶᬓᬥᬷᬭᬦᬶᬭᬢᭂᬮᬲᬭᭀᬦ᭄ᬓᬫᬵᬦᬯᬶᬪᬯᬦ᭄᭞
ᬫᬲᭂᬓᬭᬓᬷᬃᬢ᭄ᬢᬶᬭᬶᬂᬧᬪᬭᬢᬦ᭄ᬓᬳᬋᬧᬶᬭᬫᬗᬸᬗ᭄ᬲᬶᬭᬂᬓᬯᬶᬚᬬᬦ᭄᭞
ᬫᬓᬨᬮᬢᬦ᭄‌ᬍᬯᬲ᭄ᬧᬦᭂᬟᭂᬗᬶᬂᬲ᭄ᬢᬸᬢᬶᬭᬶᬲᬶᬭᬧᬗᭃᬩᬦᬶᬂᬲᬪᬸᬯᬦ᭛

ᬓᬸᬦᬗᬶᬓᬲᬂᬦᬭᬾᬦ᭄ᬤ᭄ᬭᬤᬸᬳᬶᬢᬵᬓᬓᭂᬢᭂᬭᬦᬯᭂᬤᬷᬲᬸᬭᬓ᭄ᬦᬶᬗᬲᬸᬭ᭞
ᬅᬫᭂᬓᬸᬮᬶᬲᬂᬦᬭᬾᬦ᭄ᬤ᭄ᬭᬲᬸᬢᬲᬵᬫ᭄ᬩᬲᬶᬭᬲᬳᬢᬗᬶᬲ᭄ᬕᬸᬧᬾᬓᬶᬦᬶᬲᬧᬸ᭞
ᬮᬸᬗᬬᬦᬶᬭᬵᬲᬯᬂᬮᬸᬗᬶᬗᬰᭀᬓᬓᬯᬶᬍᬢᬶᬕᬸᬮᬹᬦᬭᬾᬦ᭄ᬤ᭄ᬭᬢᬦᬬ᭞
ᬧᬗᬯᬓᬶᬭᬵᬍᬫᭂᬲ᭄ᬬᬢᬶᬓᬫᬵᬭᬶᬓᬧᬦᬲᬦᬶᬭᬵᬗᬺᬗᭃᬲᬸᬭᬭᬶᬧᬸ᭛

ᬦᬺᬧᬲᬸᬢᬫᬃᬫ᭄ᬫᬫᬵᬚᬭᬶᬲᬗᬤ᭄ᬬᬳᬶᬩᬸᬮᬓᬸᬢᬸᬮᬶᬄᬫᬭᬾᬤᬍᬫᬸᬫᬄ᭞
ᬗ᭄ᬳᬸᬮᬸᬦᬮᬕᬵᬮᬯᬦ᭄ᬲᬳᬦᬦᬶᬂᬲᬸᬭᬭᬶᬧᬸᬩᬮᬲᭃᬓ᭄ᬫᬗᭂᬫ᭄ᬩᬸᬮᬶᬧᬸᬭᬶ᭞
ᬗ᭄ᬯᬗᬬᬰᬥᬃᬫ᭄ᬫᬦᬶᬂᬬᬤᬸᬓᬸᬮᬵᬗᬶᬮᬗᬓᭂᬦᬫᬸᬲᬸᬄᬓᬸᬭᬶᬂᬧᬪᬭᬢᬦ᭄᭞
ᬗ᭄ᬳᬶᬗᬶᬓᬶᬧᬦᬸᬫ᭄ᬩᬲᬗ᭄ᬓ᭄ᬯᬶᬭᬶᬓᬶᬢᬵᬭᬶᬓᬯᬦᬶᬦᬶᬓᬓᬦ᭄ᬢᬢᬦ᭄ᬳᬦᬯᬦᬾᬄ᭛

ᬫᬶᬚᬶᬮᬓᬓᬦ᭄ᬢᬫᬵᬲ᭄ᬓᬸᬧᬳᬯᬵᬲ᭄ᬢᬭᬭᬶᬭᬭᬲᬶᬓᬶᬂᬲᭂᬟᭂᬂᬓᬫᬲᬶᬳᭂᬦ᭄᭞
ᬗ᭄ᬯᬗᬗᬋᬓᬷᬓᬶᬢᬗ᭄ᬯᬗᬗᬬᬸᬄᬢᭂᬗᬳᬶᬓᬶᬭᬭᬶᬲᬗ᭄ᬯᬦᬶᬗ᭄ᬯᬗᬮᬕ᭞
ᬲᬨᬮᬓᭂᬦᬵᬗ᭄ᬯᬋᬕ᭄ᬯᬋᬕᬦᬗ᭄ᬳᬸᬮᬸᬦᬶᬩᬸᬭᬸᬫᬸᬳᬸᬦ᭄ᬫᬫᬸᬓ᭄ᬢᬶᬭᬶᬓᬶᬢ᭞
ᬲᬸᬔᬧᭂᬚᬳᬗ᭄ᬳᬸᬮᬸᬦ᭄ᬳᬸᬯᬸᬲᬫᬗ᭄ᬕᬶᬳᬶᬭᬲᬦᬶᬫᬦᬶᬲ᭄ᬦᬶᬗᬤ᭄ᬬᬳᬭᬭᬲ᭄᭛

ᬦᬺᬧᬤᬸᬳᬶᬢᬵᬮᬸᬫᬾᬯᬶᬦᬸᬯᬸᬲᬦ᭄ᬧ᭄ᬭᬶᬳᬢᬶᬦᬶᬭᬫᬭᬫ᭄ᬩᬳᬦ᭄ᬲᬳᬓᭂᬢᭂᬭ᭄᭞
ᬮᬶᬗᬶᬭᬓᬓᬦ᭄ᬤᬶᬢᬾᬓᬶᬧᬭᬦᬲ᭄ᬬᬧᬰᬭᬡᬭᬶᬢᬦ᭄ᬳᬦᬦ᭄ᬢᬫᬲᬶᬳ᭞
ᬓᬭᬡᬦᬶᬗᬵᬧ᭄ᬢᬶᬫᬵᬢ᭄ᬬᬭᬸᬫᬸᬳᬸᬦ᭄‌ᬗ᭄ᬯᬗᬶᬳᬋᬧᬶᬓᬓᬗ᭄ᬓᬸᬢᬶᬗ᭄ᬳᬮᬶᬦᬶᬳᬦ᭄᭞
ᬉᬚᬭᬶᬭᬫᬗ᭄ᬓᬦᬵᬢᭂᬳᭂᬭᬫᬶᬦ᭄ᬢᬘᬸᬭᬶᬕᬦᬶᬭᬲᬂᬦᬭᬾᬦ᭄ᬤ᭄ᬭᬢᬦᬬ᭛

ᬦᬺᬧᬲᬸᬢᬲᬵᬫ᭄ᬩᬳᬃᬱᬭᬸᬫᭂᬗᭃᬲᬶᬭᬭᬶᬯᬸᬯᬸᬲᬶᬲᬂᬦᬭᬾᬦ᭄ᬤ᭄ᬭᬤᬸᬳᬶᬢᬵ᭞
ᬇᬩᬸᬓᬶᬢᬫᬵᬲ᭄ᬓᬸᬮᬶᬂᬦᬶᬭᬢᬸᬳᬦ᭄ᬓ᭄ᬯᬶᬓᬶᬲᬗᬳᬬᬸᬳᬬ᭄ᬯᬫᬗ᭄ᬓᬦᬓᬶᬢ᭞
ᬓᬧᬦᬓᬓᬦ᭄ᬢᬲᭀᬭᬮᬸᬫᬕᬾᬂᬲᬸᬭᬭᬶᬧᬸᬳᬓᬸᬰᬹᬭᬰᬓ᭄ᬢᬶᬭᬶᬗᬬᬸᬦ᭄᭞
ᬮᬕᬶᬮᬕᬶᬓᬫ᭄ᬩᬸᬮᬦ᭄ᬓᬲᬸᬲᬸᬦᬦ᭄‌ᬗ᭄ᬳᬸᬮᬸᬦᬦᭂᬗᬳᬦᬷᬃᬡ᭄ᬦᬤᬵᬦᬯᬩᬮ᭛

ᬫᬢᬗᬶᬓᬶᬳᬬ᭄ᬯᬲᬗ᭄ᬰᬬᬫᬦᬄᬢᬭᬭᬶᬧᬶᬲᬦᬶᬗᬸᬦ᭄‌ᬗ᭄ᬳᬸᬮᬸᬦ᭄ᬬᬗᬮᬳ᭞
ᬧᬕᭂᬳᬶᬓᬲᬶᬗ᭄ᬳᬦᬶᬗ᭄ᬳᬸᬮᬸᬦᬶᬓᬦ᭄ᬧᬕᭂᬳᬓᭂᬦᬳᬭᬾᬩᬸᬳᬬ᭄ᬯᬓᬪᬭᬦ᭄᭞
ᬭᬓᬓᬢᬶᬮᭀᬢ᭄ᬢᬫᬵᬭᬭᬶᬭᬸᬫᭀᬯᬗᬦᬓᬶᬢᬫᬗᬦ᭄ᬢ᭄ᬬᬓᭂᬦ᭄‌ᬗ᭄ᬯᬗᬮᬕ᭞
ᬮᬶᬗᬶᬭᬦᬯᬾᬄᬲᭂᬧᬄᬢᭂᬳᭂᬭᬗᭀᬮᬗᬋᬓᬶᬭᬶᬲᬶᬭᬂᬦᬭᬾᬦ᭄ᬤ᭄ᬭᬤᬸᬳᬶᬢᬵ᭛

ᬭᬶᬯᭂᬢᬸᬦᬭᬾᬦ᭄ᬤ᭄ᬭᬧᬸᬢ᭄ᬭᬲᬓᬭᬶᬂᬧᬸᬭᬶᬭᬣᬦᬶᬭᬰᬷᬖ᭄ᬭᬲᬵᬫ᭄ᬧᬸᬦᬧᬲᬂ᭞
ᬢᬸᬫᬸᬮᬸᬬᬦᬸᬗ᭄ᬕᬗᬶᬂᬭᬣᬲᬶᬭᬵᬓᬯᬘᬢᭂᬮᬲᬲᬗ᭄ᬓᭂᬧᬲ᭄ᬢ᭄ᬭᬦᬶᬰᬶᬢ᭞
ᬩᬮᬦᬶᬭᬰᬹᬭᬓᬧ᭄ᬯᬫᬋᬧᬢ᭄ᬓᬢᭂᬫᬸᬲᭂᬟᭂᬗᬶᬓᬵᬕᭂᬮᬃᬢᬦᬓᬟᬢ᭄᭞
ᬧ᭄ᬭᬯᬮᬮᬯᬦ᭄ᬭᬓᬾᬦ᭄ᬲᬳᬚᬲᬵᬫ᭄ᬧᬸᬦᬓᬯᬘᬧᬟᬵᬗ᭄ᬕᭂᬕᭃᬦ᭄ᬮᬭᬲᬕᭃᬂ᭛

ᬢᬸᬘᬧᬢᬶᬓᬂᬫᬸᬲᬸᬄᬧ᭄ᬭᬲᬫᬫᬗ᭄ᬮᭂᬧᬲᬓᭂᬦᬶᬧᬦᬄᬦ᭄ᬬᬢᬦ᭄ᬧᬧᭂᬕᬢᬦ᭄᭞
ᬳᬦᬫᬮᬶᬧᬸᬂᬢᬸᬫᬦ᭄ᬤᬗᬗᬸᬦᬸᬲ᭄ᬩᬟᬫᬦᬶᬓᬲᬶᬦᬸᬗ᭄ᬓᭂᬮᬂᬲᬦᬲᬶᬦᬶ᭞
ᬅᬗᬸᬦᬗᬸᬦᬳ᭄ᬬᬸᬦᭀᬮᬶᬳᬭᬶᬲᬂ‌ᬦᬺᬧᬲᬸᬢᬲᬳᬦᬦ᭄ᬬᬬᬵᬲᬶᬭᬲᬶᬭᬦ᭄᭞
ᬅᬗᬲᬸᬢᬗᭂᬫ᭄ᬩᬸᬮᬶᬂᬰᬭᬲᬳᬵᬰ᭄ᬯᬕᬚᬧᬢᬶᬫᬭᬫ᭄ᬧᬓᬢ᭄ᬭᬶᬕᬸᬫᬸᬭᬸᬄ᭛

ᬧᬦᬳᬶᬭᬲᬂ‌ᬦᬺᬧᬵᬢ᭄ᬫᬚᬮᬯᬦ᭄ᬩᬮᬦᬶᬭᬫᭂᬢᬸᬭᬶᬂᬧᬬᬸᬤ᭄ᬥᬦᬲᬸᬲᬸᬦ᭄᭞
ᬫᬶᬚᬶᬮᬲᬸᬮᬸᬂᬲᬸᬮᬸᬂᬧᬦᬳᬶᬓᬂᬧ᭄ᬭᬯᬮᬲᬳᬚᬓᬷᬃᬡ᭄ᬦᬲᭃᬓ᭄‌ᬯᬶᬦᬸᬮᬢᬦ᭄᭞
ᬓᬸᬫᬸᬲᬸᬳᬩᬵᬬᬸᬩᬚ᭄ᬭᬢᬸᬫᬸᬮᬓ᭄‌ᬯᬭᬬᬗᬶᬗᬲᬸᬭᬾᬂᬦᬪᬲ᭄ᬢᬮᬓᬢᬹᬢ᭄᭞
ᬫᬗᭂᬦᬦᬶᬭᬵᬓ᭄ᬱᬲᬾᬂᬕᬚᬫᬗᭀᬳᬦᬯᬸᬭᬳᬦᬕᭂᬦ᭄ᬢᬸᬭᬯ᭄ᬭᬶᬓᬯᬮᬸᬬ᭄᭛

ᬫᭂᬍᬢᬸᬓᬶᬓᬂ‌ᬍᬩᬹᬢᭂᬓᬧᬶᬗᬰ᭄ᬯᬭᬣᬕᬚᬧᬤᬵᬢᬶᬫᭀᬲ᭄ᬬᬦᬲᬸᬯᬾ᭞
ᬓᬸᬫᬸᬓᬸᬲᬸᬫᬶᬡ᭄ᬟᬸᬳᬸᬃᬧᭂᬢᭂᬗᬶᬓᬂᬕᬕᬦᬓᬤᬶᬫᬭᭀᬓ᭄ᬮᬯᬦ᭄‌ᬓ᭄ᬱᬶᬢᬶᬢᬮ᭞
ᬯᬸᬮᬗᬸᬦᬶᬓᬂᬩᬮᬵᬲᬸᬭᬢᬢᬦ᭄‌ᬯ᭄ᬭᬸᬳᬶᬯᭂᬓᬲᬶᬮᬯᬦ᭄ᬬᬓᬧ᭄ᬯᬫᬲᭂᬮᬸᬭ᭄᭞
ᬓᬭᬡᬦᬶᬓᬵᬗᬯᬕ᭄ᬧᬢᬶᬧᬦᬄᬧᬦᬳᬶᬧᬢᬶᬫᬳᬵᬮᬦᬵᬫᬳᬶᬯᭂᬤᬶ᭛

᭛ᬲ᭄ᬭᬕ᭄ᬥᬭᬵ᭛᭝᭓᭐᭟
‐‐‐|‐0‐|‐00|000|0‐‐|0‐‐|0‐0̲ = ᭒᭑

ᬓᬵᬮᬦ᭄ᬬᬦ᭄ᬢᬦ᭄ᬓᬢᭀᬦ᭄‌ᬮ᭄ᬯᬶᬃᬦᬶᬓᬗᬲᬸᬭᬩᬮᬵᬢ᭄ᬬᬦ᭄ᬢᬰᬩ᭄ᬤᬦ᭄ᬬᬖᭀᬭ᭞
ᬲ᭄ᬢ᭄ᬭᬷᬲ᭄ᬢ᭄ᬭᬷᬓᬦ᭄ᬬᬾᬂᬧᬸᬭᬵᬯᬺᬕ᭄ᬫᬯᭂᬤᬶᬕᬶᬭᬶᬕᬶᬭᬶᬦ᭄ᬢᬦ᭄‌ᬯ᭄ᬭᬸᬳᬶᬂᬤᬾᬓᬩᬾᬄᬦ᭄ᬬ᭞
ᬘᬾᬝᬷᬮᬵᬯᬦ᭄ᬧᬭᬶᬕ᭄ᬬᬦ᭄ᬓᬓᬓᬓᬫᬦᬗᬶᬲ᭄ᬧᬹᬄᬕᭂᬬᬸᬄᬲᬾᬜᬭᬸᬓ᭄ᬱ᭞
ᬲᬫ᭄ᬩᬢ᭄ᬲᬫ᭄ᬩᬢ᭄ᬦᬶᬓᬵᬗ᭄ᬳᬶᬂᬢᬸᬳᬦᬶᬓᬶᬮᬶᬗᬶᬓᬵᬦ᭄ᬓᬵᬲᬶᬳᬦ᭄ᬢᬦ᭄ᬳᬦᬵᬧ᭛

ᬫ᭄ᬯᬂᬲᬂᬰ᭄ᬭᬷᬭᬵᬚᬓᬦ᭄ᬬᬵᬲᬶᬭᬢᬓᬢᬦᭂᬳᬦ᭄ᬫᬵᬃᬕᬸᬧᬾᬧᬹᬄᬓᬋᬲᬺᬲ᭄᭞
ᬢᬦ᭄ᬲᬄ‌ᬭᬶᬂᬳᭂᬫ᭄ᬩᬦᬦ᭄ᬫᬺᬫ᭄ᬓᬧᬢᬶᬫᬓᬶᬦᬯᬹᬢᬂ‌ᬯ᭄ᬯᬗᬶᬂᬚ᭄ᬭᭀᬫᬲᬫ᭄ᬩᬢ᭄᭞
ᬢᬗ᭄ᬳᬾᬄᬬᬤ᭄ᬬᬦ᭄ᬲᬶᬭᬵᬗ᭄ᬳᬾᬭᬳᬶᬟᭂᬧᬶᬭᬳᬶᬜᬵᬦᬵᬕᬢᬾᬂᬤᬸᬃᬩᬮᬵᬕᭃᬂ᭞
ᬳᬾᬃᬲᬂᬰ᭄ᬭᬷᬦᬵᬣᬪᭀᬫᬵᬲᬸᬭᬓᬭᬡᬦᬶᬓᭀᬫᬸᬃᬳᬸᬫᭂᬫ᭄ᬩᬦ᭄ᬲᬸᬧᬸᬢ᭄ᬭᬷ᭛

ᬲᬓ᭄ᬯᬾᬄᬦᬶᬂ‌ᬲ᭄ᬢ᭄ᬭᬷᬤᬍ‌ᬫ᭄ᬢᬦ᭄ᬳᬦᬓᬭᬶᬬᬢᬸᬫᬹᬢ᭄ᬫᬓ᭄ᬭᬶᬕᬦ᭄ᬓᬧ᭄ᬯᬮᬸᬗ᭄ᬳᬵ᭞
ᬗ᭄ᬓᬵᬦᬾᬂᬧ᭄ᬭᬵᬕ᭄ᬚ᭄ᬬᭀᬢᬶᬱᬾᬓᬂᬳᬶᬦᬸᬲᬶᬭᬶᬓᬓᬩᬾᬄᬓ᭄ᬯᬵᬦᬶᬲᬂᬰ᭄ᬭᬷᬫᬳᬷᬚ᭞
ᬢᬦ᭄‌ᬯᬃᬡ᭄ᬦᬦ᭄‌ᬮ᭄ᬯᬶᬃᬦ᭄ᬬᬭᬶᬂᬫᬵᬃᬕ᭄ᬕᬢᭂᬓᬢᬬᬭᬶᬓᬂᬭᬵᬚ᭄ᬬᬲᬵᬫ᭄ᬧᬸᬦ᭄ᬲᬶᬦᬸᬗ᭄ᬲᬸᬂ᭞
ᬢᬦ᭄ᬰᭀᬪᬵᬗᬾᬮ᭄ᬢᬶᬦᬸᬭ᭄ᬯᬵᬓᭂᬦᬶᬓᬶᬲᬶᬭᬳᬦᬾᬲᭀᬭᬶᬓᬂᬧᬵᬭᬶᬚᬵᬢ᭛

ᬦ᭄ᬤᬵᬭᬓ᭄ᬭ᭄ᬬᬦ᭄ᬭᬵᬚᬧᬸᬢ᭄ᬭᬷᬲᬶᬭᬢᬯᬳᬸᬓᬢᭀᬦᬗ᭄ᬮᬶᬮᬶᬃᬮᬩ᭄ᬥᬚᬷᬯ᭞
ᬢᬧ᭄ᬯᬦ᭄ᬫᬗ᭄ᬕᭂᬄᬭ᭄ᬬᬯᬓ᭄ᬢ᭄ᬯᬲ᭄ᬦᬶᬭᬓᭂᬢᭂᬓᭂᬢᭂᬕᭂᬦ᭄‌ᬫ᭄ᬯᬂᬲᬸᬫᬗ᭄ᬳᬷᬢᬦᬦ᭄ᬤᭂᬮ᭄᭞
ᬢᬶᬗ᭄ᬳᬮ᭄‌ᬦ᭄ᬤᬵᬢᬦ᭄ᬲ᭄ᬨᬸᬝᬵᬃᬣᬵᬃᬤ᭄ᬥᬧᭂᬚᬳᬫᬦᬶᬭᬦ᭄ᬓᬵᬫᬸᬓᬦ᭄ᬮᬸᬄᬓᬸᬫᭂᬫ᭄ᬩᭂᬂ᭞
ᬦ᭄ᬤᬵᬫᬵᬯ᭄ᬭᬵᬢ᭄ᬢᬂᬲᬳᬸᬃ‌ᬬᬦ᭄ᬢᬶᬦᬜᬦᬶᬗᭂᬢᬶᬭᬾᬲᬂᬫᬋᬓ᭄‌ᬫ᭄ᬯᬂᬫᬢᬓ᭄ᬯᬦ᭄᭛

᭛ᬯᬶᬰ᭄ᬯᬮᬮᬶᬢ᭛᭝᭓᭑᭟
000|0‐0|‐00|0‐0|‐00|00̲ = ᭑᭗

ᬢᭂᬮᬲᬩᬗᬸᬦ᭄ᬢᬲᬂᬧ᭄ᬭᬯᬭᬧᬸᬢ᭄ᬭᬶᬓᬵᬗᭂᬲᬳᬎᬓ᭄᭞
ᬯᬮᬸᬬᬦᬢᭀᬚᬋᬦ᭄ᬧ᭄ᬭᬗᬶᬭᬲᬂᬦᬭᬾᬦ᭄ᬤ᭄ᬭᬢᬦᬬ᭞
ᬅᬫᬦᬳᬓᭂᬦ᭄ᬫᬳᬵᬲ᭄ᬢ᭄ᬭᬯᬭᬰᬓ᭄ᬢᬶᬢᬦ᭄ᬧᬢᬳᭂᬦᬦ᭄᭞
ᬅᬮᬶᬮᬗᬶᬓᬂ‌ᬍᬩᬹᬓᬟᭂᬟᭂᬢᬦ᭄ᬢᬭᬵᬄᬦᬶᬗᬲᬸᬭ᭛

ᬕᬚᬭᬣᬢᬦ᭄ᬧᬲᬵᬭᬬᬘᬶᬦᬓ᭄ᬭᬤᬾᬦᬺᬧᬲᬸᬢ᭞
ᬫᬓᬢᬶᬳᬮᬂᬧ᭄ᬯᬋᬗ᭄ᬕᬦᬶᬓᬭᬶᬂᬧᬬᬸᬤ᭄ᬥᬦᬢᬸᬦᬄ᭞
ᬰᬯᬦᬶᬓᬦᬂᬩᬮᬵᬲᬸᬭᬫᬢᬶᬫ᭄ᬩᬸᬦᬶᬂᬧᬪᬭᬢᬦ᭄᭞
ᬅᬢᬸᬫᬗᬢᬧ᭄ᬮᬯᬦ᭄ᬓᬸᬤᬮᬶᬫᬦ᭄ᬧᭂᬚᬄᬓᬓᬸᬯᬸᬗᬦ᭄᭛

ᬢᬸᬭᬢᬸᬭᬳᬶᬂᬩᬮᬵᬲᬸᬭᬧᭂᬚᬄ‌ᬬᬢᬵᬫ᭄ᬭᬶᬳᬮᬬᬹ᭞
ᬫᬗᬸᬲᬶᬭᬶᬓᬂᬓᬸᬝᬾᬦᬭᬓᬢᬦ᭄ᬧᬦᭀᬮᬶᬳᬶᬫᬸᬲᬸᬄ᭞
ᬓᬭᬡᬦᬶᬓᬵᬦ᭄ᬢᬶᬦᬹᬢ᭄ᬳᬶᬦᬸᬤᬦᬦ᭄‌ᬯᬭᬵᬲ᭄ᬢ᭄ᬭᬦᬶᬰᬶᬢ᭞
ᬫᬸᬮᬶᬳᬢᬓᬸᬢ᭄ᬓᬩᬾᬄᬓᬤᬶᬮᬶᬫᬦ᭄ᬢᬸᬫᭀᬦ᭄ᬫᬺᬕᬧᬢᬶ᭛

ᬦᬺᬧᬲᬸᬢᬫᬦ᭄ᬢᬸᬓᬶᬂᬧᬸᬭᬶᬳᬶᬟᭂᬧ᭄ᬦᬶᬭᬦ᭄ᬫᬋᬦᬦᬹᬢ᭄᭞
ᬳᬸᬯᬸᬲᬸᬫᬮᬸᬬ᭄‌ᬲᬶᬭᬾᬭᬣᬓᬗᬾᬮᬦᬧ᭄ᬭᬗᬲᬸᬯᬾ᭞
ᬳᬭᬶᬗᭂᬢᬶᬭᬾᬫᬸᬔᬤ᭄ᬭᬯᬫᬭᬾᬂᬚᬚᬵᬃᬚ᭄ᬚᬢᬸᬫᬶᬢᬶᬲ᭄᭞
ᬳᬸᬲᬧᬦᬲᬂᬦᬭᬾᬦ᭄ᬤ᭄ᬭᬤᬸᬳᬶᬢᬵᬓᬓᬸᬂᬦᬶᬭᬫᭂᬦᬾ᭛

ᬢᭂᬓᬢᬢᬶᬮᭀᬢ᭄ᬢᬫᬾᬓᬶᬫᬦᬗᬶᬲ᭄ᬫᬦᬸᬗ᭄ᬲᬸᬗᬶᬲᬶᬭ᭞
ᬮᬶᬗᬶᬓᬳᬶᬮᬂᬓᬲᬶᬄᬢᬩᬧᬢᬦ᭄ᬳᬦᬾᬂᬧᬸᬭᬶᬲᬶᬭ᭞
ᬇᬜᬦᬶᬭᬬᬦ᭄ᬫᬮᬬ᭄ᬯᬓᭂᬦᬶᬲᬂᬫᬡᬶᬓ᭄ᬦᬶᬗᬳᬬᬸ᭞
ᬅᬢᭂᬳᭂᬭᬳᭂᬫ᭄ᬩᬦᬦ᭄ᬢᬗᬦᬶᬓᬵᬲᬶᬭᬦ᭄ᬓᬲᬶᬳᬋᬧ᭄᭛

ᬍᬯᬸᬫᬭᬢᬗ᭄ᬕᬸᬳᬶᬗ᭄ᬯᬗᬶᬭᬶᬓᬂᬲᬔᬷᬚᬦᬓᬩᬾᬄ᭞
ᬓᬸᬦᬗᬧᬢᬵᬧᬟᬵᬯᭂᬤᬶᬭᬶᬲᬂᬫᬳᬷᬲᬸᬢᬚᬸᬕ᭞
ᬦᬳᬦᬶᬓᬳᬾᬢᬸᬲᬂᬧ᭄ᬭᬯᬭᬧᬸᬢ᭄ᬭᬶᬓᬵᬬᬦᬶᬦᬮᬧ᭄᭞
ᬯᬶᬦᬯᬫᬭᬾᬤᬍᬫ᭄ᬲᬶᬭᬭᬶᬓᬵᬮᬭᬓ᭄ᬭ᭄ᬬᬦᬮᬕ᭛

ᬤᬮᬸᬓᬯᭂᬮᬲ᭄ᬳᬋᬧ᭄ᬦᬶᬭᬓᬯᭃᬲ᭄ᬕᬸᬧᬾᬓᬓᭂᬢᭂᬭᬦ᭄᭞
ᬓᬧᬢᬶᬭᬶᬳᭂᬫ᭄ᬩᬦᬦ᭄ᬲᬶᬭᬳᬶᬦᬾᬭᬓᭂᬦ᭄ᬓᬶᬦᬶᬲᬧᬸ᭞
ᬢᬶᬭᬶᬢᬶᬲᬶᬮᬸᬄᬦᬶᬓᬂᬫᬢᬢᭂᬳᭂᬃᬢᬶᬩᬾᬲᬸᬲᬸᬦᬶᬭ᭞
ᬓᬭᬡᬦᬶᬭᬵᬗ᭄ᬮᬶᬮᬶᬃᬮᬕᬶᬲᬶᬭᬵᬢᬜᬾᬓᬶᬢᬮᬓᬶ᭛

ᬮᬶᬗᬶᬭᬢᬶᬮᭀᬢ᭄ᬢᬫᬵᬯᬭᬳᬶᬲᬂᬦᬭᬾᬦ᭄ᬤ᭄ᬭᬢᬦᬬ᭞
ᬇᬭᬶᬓᬢᬲᬂ‌ᬦᬺᬧᬵᬢ᭄ᬫᬚᬳᬶᬮᬂᬫᬦᬄᬦᬶᬭᬍᬗᭃᬂ᭞
ᬚᭂᬗᭂᬭᬲᬸᬯᬾᬦ᭄ᬤᬢᬦ᭄ᬲᬳᬸᬭᬧᬦ᭄ᬧᬶᬚᭂᬃᬓᬳᭂᬦᭂᬗᬦ᭄᭞
ᬫᭂᬳᬳᬗᭂᬲᬄᬲᬶᬭᬵᬗᬸᬲᬧᬶᬮᬸᬄᬦᬶᬭᬦ᭄ᬲᬮᬳᬲ᭛

᭛ᬭᬚᬦᬷ᭛᭝᭓᭒᭟
000|0‐0|‐00|0‐0|0‐0|00̲ = ᭑᭗

ᬅᬮᬸᬧᬲᬶᬭᬦ᭄ᬢᬶᬩᬵᬮᬭᬲᬶᬭᬫ᭄ᬯᬗᬶᬓᬂ‌ᬯᬭᬬᬂ᭞
ᬇᬭᬶᬓᬓᬍᬗ᭄ᬕᬓᬶᬂᬭᬣᬲᬶᬭᬵᬮᬭᬧᬹᬄᬓᬧᭂᬕᬦ᭄᭞
ᬢᬢᬦᬸᬫᬶᬗᭂᬮ᭄ᬲᬶᬭᬦ᭄ᬓᭂᬟᬧᬧᬦ᭄ᬓᬲᬢᬦ᭄‌ᬭᬶᬕᬸᬮᬹ᭞
ᬫᬗᬸᬲᬧᬶᬳᬷᬲ᭄ᬦᬶᬮᬹᬄᬦᬶᬭᬭᬶᬮᬫ᭄ᬩᬬᬶᬭᬦ᭄ᬢᬦᬋᬦ᭄᭛

ᬯᭂᬓᬲᬦᬸᬤᬵᬦᬶᬥᬷᬭᬲᬶᬭᬭᬶᬂ‌ᬓ᭄ᬱᬡᬫᬵᬭ᭄ᬬᬮᬸᬧ᭞
ᬇᬦᬸᬱᬥᬦᬶᬂᬓᬫᬵᬦᬯᬶᬪᬯᬦ᭄ᬲᬸᬫᬧᬸᬢ᭄‌ᬭᬶᬳᬢᬶ᭞
ᬅᬗᭂᬦᭂᬩᭂᬦᭂᬩ᭄ᬭᬭᬲ᭄ᬳᬢᬶᬦᬶᬭᬦ᭄ᬓᬫᭂᬦᬵᬗᬸᬘᬧ᭞
ᬢᭂᬳᭂᬭᬗᬸᬘᬧ᭄‌ᬭᬶᬲᬂᬲᬸᬭᬯᬥᬹᬮᬶᬗᬶᬭᬾᬓᬶᬦᬶᬳᬦ᭄᭛

ᬓᬓᬫᬋᬦᬵᬦᬗᬶᬲ᭄ᬓᬶᬢᬧᬶᬳᬬ᭄ᬯᬤᬳᬢ᭄ᬧ᭄ᬭᬶᬳᬢᬶᬦ᭄᭞
ᬗ᭄ᬳᬸᬮᬸᬦᬸᬫᬭᬾᬂᬓᬸᬝᬵᬦᭂᬓᬦᬰᬢ᭄ᬭᬸᬓᬩᬾᬄᬧᬸᬦᬳ᭞
ᬲᬨᬮᬬᬰᬗ᭄ᬓᬸᬬᬦ᭄ᬳᬶᬮᬗᬭᬵᬚ᭄ᬬᬦᬶᬓᬂᬦᬭᬓ᭞
ᬢᬦᬸᬮᬶᬳᬬᬦ᭄ᬢᬸᬭᬸᬂᬫᬮᬧᬭᬶᬦ᭄ᬢᬢᭂᬓᬧ᭄ᬓᬸᬫᭂᬦᬾ᭛

ᬯᬸᬯᬸᬲᬶᬭᬫᬗ᭄ᬓᬦᬵᬦᭂᬳᭂᬭᬸᬫᬗ᭄ᬓᬢᬤᬦ᭄ᬓᬯᬘ᭞
ᬢᭂᬮᬲᬢᬶᬳᬂᬲᬲᬜ᭄ᬚᬢᬲᬶᬭᬾᬂᬭᬣᬦᭀᬭᬓᬭᬶ᭞
ᬭᬶᬓᬢᬲᬶᬭᬾᬓᬰᬷᬖ᭄ᬭᬫᬗᭂᬩᬓ᭄ᬫᬳᬯᬦ᭄ᬧᬮᬧᬢ᭄᭞
ᬥ᭄ᬯᬦᬶᬦᬶᬓᬓᬃᬓ᭄ᬓᬰᬵᬲᭂᬫᬸᬧᬢᭂᬃᬫᬟᬭᬢ᭄‌ᬭᬶᬗᬬᬸᬦ᭄᭛

ᬇᬭᬶᬓᬢᬦᬵᬭᬤᬵᬦᬸᬢᬸᬢᬶᬲᬂᬦᬭᬦᬵᬣᬲᬸᬢ᭞
ᬅᬓᬸᬬᬸᬓᬸᬬᬹᬭᬶᬓᬵᬦᬳᬭᬶᬗᭂᬢ᭄ᬦᬶᬭᬭᬶᬂ‌ᬯᬤᬦ᭞
ᬤᬮᬸᬯᬗᬶᬭᬵᬓᬸᬲᬸᬢ᭄ᬮᬸᬓᬭᬶᬩᬦ᭄ᬥᬦᬶᬭᬵᬓᬢᬶᬮᬶᬂ᭞
ᬕᬶᬦᬫᭂᬮᬶᬭᬾᬢᭂᬗᭂᬦ᭄‌ᬫ᭄ᬯᬗᬶᬓᬶᬯᬾᬓᬢᭂᬳᭂᬃᬫᬗᬯᬾ᭛

ᬅᬗᬸᬳᬸᬳᬓᭀᬦ᭄ᬫᬭᬵᬃᬬ᭄ᬬᬦᬲᬶᬭᬾᬦᬭᬦᬵᬣᬲᬸᬢ᭞
ᬯᬸᬯᬸᬲᬶᬭᬓᬵᬢᬭᬵᬲ᭄ᬭᬓᬧᭂᬟᭂᬲ᭄ᬳᬮᬶᬯᬢ᭄‌ᬭᬶᬓᬧᭃ᭞
ᬓ᭄ᬱᬜ᭄᭟‌ᬅᬲᬶᬭᬲᬂ‌ᬦᬺᬧᬵᬢ᭄ᬫᬚᬫᬦᭀᬮᬶᬳᬫᬲ᭄ᬧᬤᬓᭂᬦ᭄᭞
ᬯᬯᬗᬢᬸᬢᬸᬃᬲᬶᬭᬵᬤᬭᬭᬶᬲᬂᬬᬢᬶᬬᬦ᭄ᬢᬸᬫᬸᬭᬸᬦ᭄᭛

ᬧᬢᬜᬦᬭᬾᬦ᭄ᬤ᭄ᬭᬧᬸᬢ᭄ᬭᬭᬶᬫᬳᬵᬫᬸᬦᬶᬪᬓ᭄ᬢ᭄ᬬᬭᬋᬫ᭄᭞
ᬫᬰᬶᬮᬲᬶᬭᬾᬂᬰᬶᬮᬵᬢᬮᬭᬶᬲᬡ᭄ᬟᬶᬗᬶᬭᬂᬲᬸᬢᬧ᭞
ᬫᬢᬜᬲᬶᬭᬾᬧ᭄ᬭᬬᭀᬚᬦᬫᬳᬵᬃᬱᬶᬫᬓᭀᬦ᭄ᬫᬮᬸᬬ᭞
ᬤᬤᬶᬲᬸᬫᬳᬸᬃᬢᬦᬵᬭᬤᬭᬶᬲᬂᬦᬭᬦᬵᬣᬲᬸᬢ᭛

ᬦᬳᬦᬶᬓᬶᬤᭀᬦ᭄ᬓ᭄ᬯᬢᬗ᭄ᬕᬸᬳᬶᬧᬸᬢᬸᬗ᭄ᬓᬸᬭᬶᬓᬂᬲᬓᬋᬂ᭞
ᬓᬶᬢᬫᬦᭂᬓᬵᬦᬰᬢ᭄ᬭᬸᬧᬭᬤᬸᬃᬮ᭄ᬮᬪᬬᬦ᭄ᬓᬯᬰ᭞
ᬅᬧᬶᬢᬸᬯᬶᬚᬷᬯᬶᬢᬦ᭄ᬢᬬᬢᬯᬶᬱ᭄ᬝᬶᬓᬲᬫ᭄ᬩ᭄ᬬᬫᭂᬦᬾ᭞
ᬢᭂᬳᭂᬭᬶᬓᬬᬦ᭄ᬓᬪᬵᬯᬢᭂᬫᬳᬦ᭄ᬬᬓᬲᬶᬄᬢᬳᬶᬮᬂ᭛

ᬳᬦᬓᬍᬳᭂᬗ᭄ᬢᬫᬦ᭄ᬢᬸᬓᬫᬭᬾᬂ‌ᬦᬺᬧᬓᬺᬱ᭄ᬡᬫᬸᬯᬄ᭞
ᬅᬯᬭᬳᬬᬦ᭄ᬢᭂᬮᬲ᭄ᬓᬶᬢᬭᬸᬫᬓ᭄ᬱᬫᬳᬵᬃᬱᬶᬓᬩᬾᬄ᭞
ᬫ᭄ᬯᬗᬶᬧᬧᬲᬄᬢᬲᬂᬦᬭᬧᬢᬷᬓᬶᬯᭂᬓᬲ᭄ᬦ᭄ᬬᬚᭂᬫᬄ᭞
ᬉᬪᬬᬓᭂᬦᬾᬓᬶᬓᬵᬲᬶᬳᬶᬧᬸᬢᬸᬗ᭄ᬓᬸᬫᭂᬦᬾᬫᬮᬧ᭛

ᬧᬶᬢᬸᬳᬸᬯᬸᬯᬸᬲ᭄ᬓᬸᬧᭀᬢ᭄ᬭᬓᬯᬮᬸᬬ᭄‌ᬚᬸᬕᬳᬬ᭄ᬯᬯᬶᬳᬂ᭞
ᬓᬶᬢᬕᬸᬡᬫᬦ᭄ᬢᬰᬓ᭄ᬢᬶᬮᬶᬢᬸᬳᬬ᭄ᬯᬦᬸᬭᬵᬕᬤᬳᬢ᭄᭞
ᬅᬳᬢᬓᬶᬢᬾᬗᬯᬓ᭄ᬧᬬᬸᬗᬤᭀᬦ᭄ᬭᬲᬶᬓᬾᬂᬪᬸᬯᬦ᭞
ᬲᬨᬮᬧᬗᭃᬩᬦᬵᬫᬸᬳᬭᬢᬸᬱ᭄ᬝᬦᬶᬭᬂᬲᬸᬚᬦ᭛

ᬦᬳᬦᬶᬓᬰᬩ᭄ᬤᬲᬂᬋᬱᬶᬫᬢᬗ᭄ᬕᬸᬳᬓᭀᬦ᭄ᬫᬮᬸᬬ᭞
ᬢᭂᬮᬲᬧᬢᭂᬄᬦᬭᬾᬦ᭄ᬤ᭄ᬭᬲᬸᬢᬲᬵᬥᬸᬢᬸᬢᬹᬢ᭄‌ᬯᬶᬦᬭᬄ᭞
ᬦ᭄ᬤᬢᬦᬯᭂᬤᬷᬂᬫᬸᬲᬸᬄᬲᬶᬭᬦᬶᬫᬶᬢ᭄ᬢᬦᬶᬭᬵᬫᬶᬢᬸᬳᬸ᭞
ᬧᬶᬦᬓᬧᬚᬵᬢ᭄ᬬᬦᬶᬂᬓᬤᬶᬲᬶᬭᬵᬳᬋᬧᬶᬂ‌ᬯᬶᬪᬯ᭛

ᬭᬶᬯᬮᬸᬬᬶᬭᬾᬂᬳᬯᬦ᭄‌ᬭᬶᬓᬢᬫᭀᬖᬋᬫᭂᬂᬲᬸᬫᬧᬸᬢ᭄᭞
ᬓᬢᭂᬫᬸᬢᬶᬮᭀᬢ᭄ᬢᬫᬵᬭᬶᬳᬶᬭᬶᬗᬶᬂᬕᬶᬭᬶᬧᬵᬃᬰ᭄ᬰ᭄ᬯᬫᬸᬯᬄ᭞
ᬦᬺᬧᬲᬸᬢᬲᬵᬫ᭄ᬩᬰᬷᬖ᭄ᬭᬢᬸᬫᬸᬭᬸᬦ᭄ᬲᬓᬭᬶᬂᬰᬓᬝ᭞
ᬫᬶᬗᭂᬮᬗᬸᬲᬧ᭄ᬫᬢᬵᬦᬗᬶᬲᬓᭂᬦ᭄ᬮᬭᬦᬶᬂᬫᬧᬲᬄ᭛

ᬭᬓᬓᬢᬶᬮᭀᬢ᭄ᬢᬫᬵᬧᬢᬧᬓᭀᬱᬥᬦᬶᬗ᭄ᬯᬗᬓᬹᬂ᭞
ᬓᬦᬶᬦᬶᬳᬢᬶᬗ᭄ᬓᬸᬢᬦ᭄ᬧᬳᬸᬯᬸᬲᬦ᭄ᬓᬓᭂᬦᬦ᭄ᬢᬸᬭᬶᬤ᭞
ᬓᬭᬡᬳᬶᬦᬫ᭄ᬩᬶᬮᬦ᭄ᬲᭂᬟᭂᬗᬶᬲᬶᬄᬓᬸᬦᬗᬃᬯ᭄ᬯᬦᬶᬓᬹᬂ᭞
ᬢᬸᬮᬸᬗᬓᬸᬬᬦ᭄ᬓᬓᬶᬗ᭄ᬓᬶᬗᬦᬶᬭᬹᬫ᭄ᬲᬗᬦᬶᬗ᭄ᬕᬮᬓᭂᬦ᭄᭛

ᬧ᭄ᬭᬯᬮᬦᬶᬲᬶᬳ᭄ᬦ᭄ᬬᬭᬶᬦ᭄ᬢᬓᬭᬶᬓᬵᬟᬢᭂᬗᬗ᭄ᬭᬦᭂᬳᬶ᭞
ᬮᬩᬸᬳᬶᬮᬗᭃᬓᬋᬂᬋᬂᬦᬸᬦᭂᬂ‌ᬗ᭄ᬯᬗᬸᬤᬦ᭄ᬲᬶᬯᬸᬳᭂᬦ᭄᭞
ᬮᬕᬶᬓᬳᬜᬸᬢ᭄‌ᬗ᭄ᬯᬗᬶᬂᬮᬸᬮᬸᬢᬗᭂᬦ᭄ᬢᬲᬶᬯᬵᬄᬢᬸᬭᬶᬤ᭞
ᬅᬓᬸᬓᬯᬳᬦ᭄ᬤᬺᬲᬶᬂᬮᬭᬮᬸᬫᬗ᭄ᬳᬸᬬᬶᬲᬂᬢᭂᬓᬲᬶᬄ᭛

ᬓᬓᬧᬸᬢᬶᬮᭀᬢ᭄ᬢᬫᬵᬧᬢᬯᭂᬓᬲ᭄ᬦᬶᬬᬭᬶᬦ᭄ᬢᬍᬍᬄ᭞
ᬭᬶᬲᭂᬟᭂᬗᬶᬓᬾᬦᬮᬧ᭄ᬦᬶᬗᬶᬜᬤᬸᬃᬬ᭄ᬬᬰᬢᬦ᭄‌ᬯ᭄ᬭᬶᬗᬲᬶᬄ᭞
ᬦᬶᬬᬢᬧᬲᬫ᭄ᬩᬢᬦ᭄ᬬᬭᬶᬢᭂᬓᬵᬗ᭄ᬓ᭄ᬯᬫᬭᬵᬦᬸᬮᬸᬗ᭞
ᬮᬸᬯᬭᬶᬢᬬᬗ᭄ᬓ᭄ᬯᬦᬹᬢ᭄‌ᬭᬶᬧᬸᬦᬶᬫᬶᬢ᭄ᬢᬦᬶᬓᬦ᭄ᬓᬯᬰ᭛

ᬅᬗᬯᬰᬓᬹᬗ᭄ᬓᬸᬢᬦ᭄ᬧᬢᬳᭂᬦᬦ᭄ᬮᬶᬦᬶᬧᬸᬃᬮᬶᬧᬸᬭᬦ᭄᭞
ᬩᬭᬶᬩᬭᬶᬓᬧ᭄ᬯᬬᬵᬫᬶᬢᬸᬢᬸᬭᬶᬗ᭄ᬯᬗᬯᬾᬄᬓᬮᬗᭃᬦ᭄᭞
ᬲᬳᬦᬳᬦᬾᬂ‌ᬯᬸᬓᬶᬃᬓᬤᬶᬫᬳᬵᬫᬸᬗᬸᬘᬶᬢ᭄ᬢᬭᬶᬫᬂ᭞
ᬢᬭᬸᬓᬸᬲᬸᬫᬵᬕᬯᬾᬭ᭄ᬬᬸᬦᭂᬗᬶᬗᭀᬦᭂᬗᬶᬭᬹᬫ᭄ᬲᬗᬭᬹᬫ᭄᭛

᭛ᬤᬡ᭄ᬟᬓ᭛᭝᭓᭓᭟
000|000|᭽‐0‐᭚×᭕᭐ = ᭑᭕᭖

ᬢᬓᬳᬢᬶᬫᬶᬳᬢᬂᬢᬯᬂᬋᬫᬺᬫᭂᬂᬓᭀᬧᬋᬗ᭄ᬕᬦ᭄ᬮᬭᬧ᭄ᬦᬶᬂᬓᬶᬮᬢ᭄‌ᬮ᭄ᬯᬶᬃᬳᬮᬶᬲ᭄ᬦ᭄ᬬᬂᬫᬭᬵᬫᬸᬗ᭄ᬯᬓᭂᬦ᭄ᬢᬶᬗ᭄ᬳᬮᬲ᭄ᬬᬂᬫᬭᬾᬧᬫᬺᬫᬦ᭄ᬧᬵᬓᭂᬢᭂᬃ‌ᬇᬓᭂᬢᭂᬃ‌ᬇᬂᬧᬢᭂᬃᬫᬵᬭᬫᬃᬫ᭄ᬫᬾᬂᬋᬗᬶᬄᬦ᭄ᬬᬦ᭄ᬓᬶᬦᭀᬮ᭄ᬢᬦ᭄ᬓᬓᬃᬡ᭄ᬦᬷᬓᬭᬵᬲᬫ᭄ᬩᬢᬗ᭄ᬮᬤ᭄‌ᬭᬶᬘᬶᬢ᭄ᬢᬵᬫᬗᬸᬦ᭄‌ᬗᬺᬲ᭄ᬓ᭄ᬯᬶᬋᬲ᭄ᬦᬶᬂᬳᬢᬶᬚᬵᬮᬤᬲᬹᬫᬭᬵᬲᬄᬲᬓᬾᬂᬧᬵᬃᬰ᭄ᬰ᭄ᬯᬦᬶᬂᬧᬃᬯ᭄ᬯᬢᬵᬯᬃᬡ᭄ᬦᬲᬶᬜ᭄ᬚᬂᬮᬸᬓᬃᬓᬵᬲᬶᬭᬷᬭᬦ᭄‌ᬬᬤᬾᬦᬶᬂ‌ᬍᬗᭃᬂᬦᬶᬗ᭄ᬯᬗᭀᬦᭂᬂ‌ᬭᬶᬲᬂᬫᬹᬭᬓᬹᬂᬓᬵᬢᬸᬢᬸᬃ‌ᬇᬲᬗᬭᬹᬫ᭄‌ᬗ᭄ᬳᬸᬮᬸᬦ᭄ᬤᬾᬦᬶᬭᬹᬫ᭄ᬦᬶᬂᬲᭂᬓᬃᬓᬵᬗᬶᬦᬦ᭄ᬫᬫ᭄ᬩᭂᬢᬂᬧᬵᬤᬧᬵᬦ᭄ᬭᬂᬢᭂᬗᬄᬦ᭄ᬬᬵᬗ᭄ᬮᬶᬕᬾᬲᬵᬗᬳᬬ᭄ᬯᬦ᭄‌ᬭᬶᬧᬵᬲᬗ᭄ᬕᬫᬦ᭄᭛

᭛‌ᬅᬧᬯᬵᬳ᭛᭝᭓᭔᭟
‐‐‐|000|000|000|000|000|0‐‐|0̲ = ᭒᭒

ᬆᬄᬤ᭄ᬬᬄᬲᬂᬫᬡᬶᬓᬶᬗᬳᬬᬸᬳᬶᬦᬬᬸᬳᬬᬸᬦᬶᬗᬳᬬᬸᬳᬦᬦ᭄ᬢᬵᬰ᭄ᬭᬷ᭞
ᬭᬹᬧᬦ᭄ᬢᬵᬳ᭄ᬬᬲᬦᬯᬗᬲᬦᬦᬶᬲᬦᬦᬕᬭᬲᬦᬕᬭᬷᬭᬗ᭄ᬲᬷ᭞
ᬭᬹᬫ᭄ᬦᬶᬂᬓᬵᬃᬢ᭄ᬢᬶᬓᬧᬶᬦᬶᬢᬸᬭᬸᬦᬶᬗᬢᬦᬸᬓᬭᬶᬓᬭᬭᬶᬭᬭᬲ᭄ᬢᬵᬗᬺᬲ᭄᭞
ᬲᭀᬢᬦ᭄ᬢᬂᬫᬦᬫᬦᬶᬲᬦᬳᬚᬫᬢᬫᬢᬲᬭᬲᬶᬚᬲᬵᬭ᭄ᬬᬗ᭄ᬚ᭄ᬭᬄ᭛

ᬲᭀᬮᬳ᭄ᬢᬵᬗᬦᬶᬦᬶᬭᬶᬳᬢᬶᬓᬭᬡᬦᬶᬓᬢᬦᭂᬳᬦᬶᬗᬓᬹᬂᬭᬜ᭄ᬘ᭞
ᬅᬗ᭄ᬤᬾᬫᬵᬃᬢᬓᬭᬶᬧᬗᬸᬧᬲᬶᬧᬗᬸᬘᬧᬶᬗᬗᬸᬓᬮᬶᬫᬦᬄᬪ᭄ᬭᬵᬦ᭄ᬢ᭞
ᬫᬗ᭄ᬓᬶᬦ᭄ᬢᬾᬓᬫᬫᬦᬲᬶᬫᬦᬳᬶᬗᬫᬦᬫᬦᬫᬦᬳᭂᬦᬷᬓᬶᬗ᭄ᬓᬶᬂ᭞
ᬅᬦ᭄ᬢᭂᬦ᭄ᬓ᭄ᬯᬗ᭄ᬮᬭᬦᬶᬢᬦᬭᬶᬯᬭᬲᬶᬓᬭᬭᬶᬢᬦᬳᬧᬶᬢᬫ᭄ᬩᬵᬓᬹᬂ᭛

᭛ᬦᬯᬳᬃᬱ᭛᭝᭓᭕᭟
00‐|00‐|000|000|‐00|‐00|0̲ = ᭑᭙

ᬮᬶᬧᬸᬋᬦ᭄ᬢᬮᬭᬗ᭄ᬓᬸᬩᭂᬲᬸᬭᬓᬸᬮᬶᬦᬗ᭄ᬯᬓᭂᬦᬶᬂᬧ᭄ᬭᬶᬳᬢᬶ᭞
ᬲᬶᬯᬸᬳᭂᬦ᭄‌ᬭᬶᬗᬦᬶᬗ᭄ᬕᬮᬶᬢᬸᬭᬶᬤᬤᬶᬦᭀᬳᬦᬶᬓᬵᬲᬶᬳᬶᬓᬵ᭞
ᬭᬶᬦᬲᬗ᭄ᬓ᭄ᬯᬶᬜᬫᬸᬢ᭄ᬜᬫᬸᬢᬗᬸᬬᬗᬶᬗᬫ᭄ᬩᭂᬓᬶᬗᭀᬦᭂᬗᬓᬹᬂ᭞
ᬮᬕᬶᬓᬾᬧ᭄ᬯᬦᬦᬸᬗ᭄ᬓᬸᬮᬶᬳᬢᬶᬯᬶᬦᬮᬶᬗ᭄ᬓᬸᬳᬦᬾᬲᬗᬭᬹᬫ᭄᭛

ᬧᬯᭂᬓᬲ᭄ᬯᭂᬓᬲᬗ᭄ᬓ᭄ᬯᬶᬓᬓᬲᬸᬭᬯᬥᬹᬧ᭄ᬭᬶᬳᬭᬶᬦ᭄ᬢᬢᭂᬫᭂᬦ᭄᭞
ᬭᬳᬶᬦᬾᬂ‌ᬯᭂᬗᬶᬓᬧ᭄ᬯᬋᬩᬸᬋᬩᬸᬢᬗᬶᬲ᭄ᬦ᭄ᬬᬦᬓᬹᬂᬓᬮᬭᬦ᭄᭞
ᬢᬸᬮᬸᬲᬾᬓᬶᬯᭂᬮᬲ᭄ᬢᬭᬶᬳᬸᬭᬶᬧᬶᬬᬭᬶᬦ᭄ᬢᬬᬭᬓ᭄ᬱᬢᭂᬫᭂᬦ᭄᭞
ᬯᬭᬳᭂᬦ᭄ᬢᬲᬶᬭᬾᬓᬶᬓᬓᬦᬶᬬᬢᬦᬶᬗ᭄ᬳᬸᬮᬸᬦᬗ᭄ᬮᬯᬤ᭛

ᬮᬶᬗᬶᬭᬂ‌ᬦᬺᬧᬧᬸᬢ᭄ᬭᬭᬶᬲᬸᬭᬯᬦᬶᬢᬵᬢᭂᬳᭂᬭᬫ᭄ᬯᬶᬢᬤᬦ᭄᭞
ᬳᬸᬫᭂᬦᭂᬂᬢᬶᬓᬲᬂ‌ᬯᬶᬦᬸᬯᬸᬲᬦᬸᬫᬸᬮᬢ᭄ᬚᬸᬕᬮᬸᬄᬦ᭄ᬬᬢᬶᬩᬵ᭞
ᬲᭂᬓᭂᬮᬶᬂᬳᬢᬶᬧᬹᬄᬓᬫᬶᬯᭂᬮᬲᭂᬦᬶᬲᬂᬫᬧᬲᬄᬚᬸᬕᬲᬶᬄ᭞
ᬦ᭄ᬤᬦᬧᬃᬯ᭄ᬯᬫᬦᬄᬦ᭄ᬬᬳᬦᬢᬸᬫᬸᬢᬶᬲᬂᬦᬭᬦᬵᬣᬲᬸᬢ᭛

᭛ᬩᬲᬦ᭄ᬢᬢᬶᬮᬓ᭛᭝᭓᭖᭟
‐‐0|‐00|0‐0|0‐0|‐0̲ = ᭑᭔

ᬫᬦ᭄ᬢᬸᬓ᭄ᬢᬲᬂ‌ᬦᬺᬧᬢᬶᬧᬸᬢ᭄ᬭᬲᬓᬾᬂᬳᬶᬫᬵᬤ᭄ᬭᬶ᭞
ᬫᭀᬮᬶᬄ‌ᬯᬶᬬᭀᬕᬮᬭᬦᬶᬂᬫᬧᬲᬄᬧᬟᬵᬲᬶᬄ᭞
ᬰᭀᬓᬧ᭄ᬭᬧᬜ᭄ᬘᬫᬢᬯᬦ᭄ᬢᬯᬦᬶᬂᬮᬭᭀᬦᭂᬂ᭞
ᬮᬵᬕ᭄ᬬᬵᬗᭂᬲᬄᬫᬸᬮᬢᬶᬫᬫ᭄ᬩᭂᬢᬶᬲᬶᬦ᭄ᬯᬫᬶᬂᬚ᭄ᬭᬶᬂ᭛

ᬢᬦ᭄‌ᬬ᭄ᬬᬃᬫ᭄ᬩᬦᬶᬂᬳᬯᬦᬦᬶᬗ᭄ᬳᬮᬶᬤᬾᬰᬭᬵᬫ᭄ᬬ᭞
ᬫᬗ᭄ᬓᬶᬦ᭄ᬫᬗᭃᬲᬶᬭᬢᬸᬫᭀᬦᬶᬗᬰᭀᬓᬫᭂᬫ᭄ᬩᬂ᭞
ᬢᬜ᭄ᬚᬸᬂᬫᭂᬦᬸᬃᬲᬸᬭᬪᬶᬘᬫ᭄ᬧᬓᬧᬸᬱ᭄ᬧᬫᬗ᭄ᬚ᭄ᬭᬄ᭞
ᬮ᭄ᬯᬶᬃᬕᬦ᭄ᬥᬦᬶᬂᬕᭂᬮᬸᬗᬗᬶᬫ᭄ᬩᬸᬳᬶᬓᬹᬂᬦᬶᬗᭀᬦᭂᬂ᭛

ᬧᬡ᭄ᬟᬦ᭄‌ᬍᬗᭃᬂ‌ᬭᬶᬢᭂᬧᬶᬦᬶᬂᬧᬤᬫᬵᬃᬕ᭄ᬕᬫᭂᬫ᭄ᬩᬂ᭞
ᬮᬸᬫ᭄ᬭᬵᬳᬺᬩᬸᬓ᭄ᬦ᭄ᬬᬲᬶᬦᬶᬭᬶᬃᬦᬶᬗᬗᬶᬦ᭄ᬢᬦᬤᬺᬲ᭄᭞
ᬫᭀᬖᬦ᭄ᬬᬓᬵᬫ᭄ᬧᬶᬭᬶᬬᬯᬓ᭄ᬦᬭᬦᬵᬣᬧᬸᬢ᭄ᬭ᭞
ᬳᬶᬫ᭄ᬧᭂᬃᬧᬸᬧᬸᬃᬢᬸᬫᬸᬮᬭᬃᬚ᭄ᬚᬓᬢᭀᬦ᭄‌ᬭᬶᬩᬵᬳᬸ᭛

ᬢᬦ᭄‌ᬯᬃᬡ᭄ᬦᬦᭂᬦ᭄ᬮᬯᬲᬶᬭᬾᬂ‌ᬯᬦᬤᬾᬰᬫᬵᬃᬕ᭄ᬕ᭞
ᬲᬵᬫ᭄ᬧᬸᬦ᭄ᬢᭂᬓᬾᬂᬦᬕᬭᬰᬷᬖ᭄ᬭᬲᬶᬭᬦ᭄ᬢᬫᬾᬚ᭄ᬭᭀ᭞
ᬓᬜ᭄ᬘᬶᬢ᭄ᬦᬭᬾᬦ᭄ᬤ᭄ᬭᬳᬦᬚᬵᬫ᭄ᬩᬯᬢᬷᬧ᭄ᬯᬲᬡ᭄ᬟᬶᬂ᭞
ᬫᬗ᭄ᬮᬵᬮᬦᬾᬭ᭄ᬬᬸᬦᭂᬗᬶᬭᬾᬦᬺᬧᬧᬸᬢ᭄ᬭᬲᬵᬫ᭄ᬩ᭛

ᬧ᭄ᬭᬵᬧ᭄ᬢᬧ᭄ᬯᬲᬵᬫ᭄ᬩᬫᬕᬶᬭᬂᬲᬶᬭᬓᬃᬯ᭄ᬯᬫᭀᬚᬭ᭄᭞
‌ᬑᬫ᭄‌ᬑᬫ᭄‌ᬢᬸᬳᬦ᭄ᬓᬸᬮᬓᬶᬮᬶᬂᬦᬶᬭᬬᬦ᭄ᬲᬶᬦᭂᬫ᭄ᬩᬄ᭞
ᬅᬢ᭄ᬬᬦ᭄ᬢᬢᬸᬱ᭄ᬝᬦᬶᬭᬚᬵᬫ᭄ᬩᬯᬢᬷᬧ᭄ᬭᬳᬃᬱ᭞
ᬭ᭄ᬬᬦ᭄ᬢᬸᬓ᭄ᬧᬦᬸᬗ᭄ᬲᬸᬗᬦᬶᬭᬾᬦᬭᬦᬵᬣᬧᬸᬢ᭄ᬭ᭛

ᬲᬰ᭄ᬭᬷᬦᬭᬾᬦ᭄ᬤ᭄ᬭᬲᬶᬭᬲᬫ᭄ᬪ᭄ᬭᬫᬭᬶᬂᬲ᭄ᬯᬘᬶᬢ᭄ᬢ᭞
ᬭ᭄ᬬᬵᬓᬵᬭᬲᬂ‌ᬦᬺᬧᬢᬶᬧᬸᬢ᭄ᬭᬯᬶᬬᭀᬕᬤᬸᬳ᭄ᬔ᭞
ᬮᬵᬯᬦ᭄ᬢᬶᬓᬂᬚᬚᬦᬔᬵᬗ᭄ᬓᬶᬢᬫᬦ᭄ᬤᬫᬦ᭄ᬤ᭞
ᬢᭀᬯᬶᬦ᭄ᬲᬫᬃᬓᬚᬸᬭᬸᬳᬦ᭄ᬭᬕᭂᬢᬶᬂᬓᭂᬦᬾᬂᬳ᭄ᬭᬹ᭛

᭛‌ᬇᬦ᭄ᬤ᭄ᬭᬩᬚ᭄ᬭ᭛᭝᭓᭗᭟
‐‐0|‐‐0|0‐0|‐0̲ = ᭑᭑

ᬲᬂᬰ᭄ᬭᬷᬦᬭᬵᬃᬬ᭄ᬬᬵᬢᬧᬘᭂᬄᬓᬧᬹᬳᬦ᭄᭞
ᬤᬾᬲᬂᬲᬸᬧᬸᬢ᭄ᬭᬵᬮᬭᬭᬵᬕᬫᬵᬰ᭞
ᬦᬵᬳᬦ᭄ᬢᬶᬓᬵᬳᬾᬢᬸᬦᬶᬭᬦ᭄ᬧᬢᬓ᭄ᬯᬦ᭄᭞
ᬗ᭄ᬓᬵᬮᬶᬂᬦᬶᬭᬦ᭄ᬢᬶᬗ᭄ᬳᬮᬶᬤᬵᬭᬸᬓᬷᬓᬵ᭛

ᬫᭀᬚᬃᬢᬶᬓᬵᬦᬂᬢᬶᬦᬜᬦ᭄ᬢᬦᬤ᭄ᬯᬵ᭞
ᬩ᭄ᬬᬓ᭄ᬢᬵᬕ᭄ᬭᬶᬗᭀᬦᭂᬂᬦᬭᬦᬵᬣᬧᬸᬢ᭄ᬭ᭞
ᬲᬫ᭄ᬩᬦ᭄ᬥᬭᬵᬦᬓ᭄ᬦᬭᬦᬵᬣᬫᬲ᭄ᬢ᭄ᬭᬷ᭞
ᬓᬦ᭄ᬬᬵᬧ᭄ᬭᬰᬲ᭄ᬢᬳᬬᬸᬭᬵᬚᬧᬸᬢ᭄ᬭᬷ᭛

ᬯ᭄ᬯᬦ᭄ᬢᭂᬦ᭄ᬲᬸᬭᬲ᭄ᬢ᭄ᬭᬷᬚᬭᬸᬫᬦ᭄ᬲᬸᬧᬸᬢ᭄ᬭᬷ᭞
ᬬᬾᬓᬵᬦᬸᬫᬸᬦ᭄ᬤᬂ‌ᬦᬺᬧᬧᬸᬢ᭄ᬭᬗᬹᬦᬶ᭞
ᬰᬷᬖ᭄ᬭᬦ᭄ᬮᬸᬫᬫ᭄ᬧᬄᬫᬗᭂᬦᭂᬲ᭄ᬧᬟᬵᬦᬶᬲ᭄᭞
ᬧ᭄ᬭᬵᬧ᭄ᬢᬾᬂᬧᬸᬭᬵᬜᬶᬤ᭄ᬭᬲᬶᬮᬶᬩ᭄ᬦᬶᬓᬂ‌ᬯ᭄ᬯᬂ᭛

ᬯ᭄ᬯᬦ᭄ᬢᭂᬦ᭄ᬢᬫᬦ᭄ᬲᬂ‌ᬓ᭄ᬱᬶᬢᬶᬚᬵᬢᬶᬭᬵᬫ᭄ᬬ᭞
ᬓᬦ᭄ᬬᬵᬧᬸᬭᬷᬓᬷᬧᬦᭂᬮᬄᬦ᭄ᬬᬯᬃᬢ᭄ᬢ᭞
ᬦ᭄ᬤᬵᬗ᭄ᬓᬵᬢᬭᬵᬦᬓ᭄ᬳᬚᬶᬬᬦ᭄ᬧᬧᬗ᭄ᬕᬶᬄ᭞
ᬮᬵᬯᬦ᭄ᬲᬶᬭᬂᬬᬚ᭄ᬜᬯᬢᬷᬧᬟᬵᬲᬶᬄ᭛

ᬦᭀᬭᬾᬓᬶᬳᭂᬦ᭄ᬲᬗ᭄ᬰᬬᬦᬶᬂᬲ᭄ᬯᬘᬶᬢ᭄ᬢ᭞
ᬆᬧᬦ᭄ᬢᭂᬮᬲ᭄ᬓᬵᬮᬳᬦᬶᬂᬲ᭄ᬯᬰᬢ᭄ᬭᬸ᭞
ᬲᬓ᭄ᬯᬾᬄᬫᬳᬃᬱᬷᬂᬳᬶᬫᬯᬦ᭄ᬢᬢᬸᬱ᭄ᬝ᭞
ᬦᬵᬳᬾᬢᬸᬭᬵᬦᬓ᭄‌ᬦᬺᬧᬢᬶᬧ᭄ᬯᬗᬷᬘ᭄ᬙ᭛

ᬢᬧ᭄ᬯᬦ᭄ᬲᬮᬾᬓ᭄ᬗᬹᬦᬶᬲᬶᬭᬦ᭄ᬧᬧᬗ᭄ᬕᬶᬄ᭞
ᬫᭀᬖᬦ᭄ᬤᬶᬦᬾᬦᬶᬂ‌ᬯᬶᬥᬶᬤᬸᬳ᭄ᬔᬭᬵᬕ᭞
ᬲᬂᬦᬵᬣᬧᬸᬢ᭄ᬭᬦ᭄ᬢᬶᬦᭂᬓᬦ᭄ᬲᬶᬭᬾᬂᬧ᭄ᬭᬂ᭞
ᬯᬸᬦ᭄ᬢᬢ᭄ᬦᬶᬭᬵᬧ᭄ᬭᬂᬳᬶᬦᬮᬧ᭄ᬲᬸᬧᬸᬢ᭄ᬭᬷ᭛

ᬧ᭄ᬭᬵᬕ᭄ᬚ᭄ᬬᭀᬢᬶᬱᬾᬓᬦ᭄ᬧᬫᬯᬦ᭄ᬲᬸᬧᬸᬢ᭄ᬭᬷ᭞
ᬬᬾᬓᬵᬦ᭄ᬮᬶᬦᬓ᭄ᬯᬦ᭄ᬢᬸᬫᬸᬮᬸᬬ᭄‌ᬢᭂᬓᬵᬗ᭄ᬓᬵ᭞
ᬓᬜ᭄ᬘᬶᬢ᭄ᬧ᭄ᬯᬲᬂᬦᬵᬭᬤᬗᬹᬦ᭄ᬬᬢᬗ᭄ᬕᬸᬄ᭞
ᬦᬵᬳᬾᬢᬸᬭᬵᬦᬓ᭄‌ᬦᬺᬧᬢᬷᬓᬶᬫᬦ᭄ᬢᬸᬓ᭄᭛

ᬦᭀᬚᬃᬦᬶᬤᬵᬭᬸᬓ᭄ᬬᬯᬭᬄᬧ᭄ᬭᬬᬢ᭄ᬦ᭞
ᬲᬂᬦᬵᬣᬓᬵᬰ᭄ᬘᬃᬬ᭄ᬬᬫᬦᬄᬲᬳᬃᬱ᭞
ᬮᬾᬦ᭄ᬓ᭄ᬭᭀᬥᬩᬳ᭄ᬦᬷᬳᬢᬶᬲᬂᬦᬭᬾᬦ᭄ᬤ᭄ᬭ᭞
ᬫᬸᬦ᭄ᬢᬩ᭄ᬫᬸᬭᬸᬩ᭄‌ᬯᬶᬦ᭄ᬯᬗᬦᬶᬂᬲ᭄ᬯᬰᬢ᭄ᬭᬸ᭛

ᬅᬕ᭄ᬬᬵᬫᬶᬚᬶᬮ᭄ᬲᬂᬦᬭᬦᬵᬣᬓᬺᬱ᭄ᬡ᭞
ᬗ᭄ᬓᬵᬦᬾᬂᬲᬸᬥᬃᬫ᭄ᬫᬵᬲᬶᬭᬬᬜ᭄ᬘᬸᬫᬸᬡ᭄ᬟᬸᬓ᭄᭞
ᬲᬓ᭄ᬯᬾᬄᬦᬶᬓᬂ‌ᬯᬷᬭᬓᬩᬾᬄᬫᬦᬗ᭄ᬓᬶᬮ᭄᭞
ᬅᬲ᭄ᬢᬵᬫ᭄ᬢᬶᬓᬵᬲᬂᬬᬤᬸᬯᬷᬭᬯᬺᬱ᭄ᬡᬶ᭛

ᬲᬵᬫᬦ᭄ᬢᬭᬵᬚᬵᬢᬢᬦᭀᬭᬓᬦ᭄ᬢᬸᬦ᭄᭞
ᬓᬧ᭄ᬯᬵᬢᬢᬵᬢᬹᬢ᭄ᬓ᭄ᬭᬫᬭᬶᬂᬧᬮᬶᬗ᭄ᬕᬶᬄ᭞
ᬆᬧᬦ᭄ᬲᬶᬭᬰ᭄ᬭᬷᬩᬮᬤᬾᬯᬫᬸᬔ᭄ᬬ᭞
ᬲᬗ᭄ᬕ᭄ᬯᬦ᭄ᬮᬯᬦ᭄ᬲᬂᬦᬭᬦᬵᬣᬓᬺᬱ᭄ᬡ᭛

ᬓᬜ᭄ᬘᬶᬢ᭄ᬟᬢᭂᬂᬘᬶᬢ᭄ᬭᬭᬣᬾᬂᬦᬭᬾᬦ᭄ᬤ᭄ᬭ᭞
ᬕᬦ᭄ᬥᬃᬯ᭄ᬯᬭᬵᬚᬾᬓᬯᬶᬭᬶᬜ᭄ᬘᬶᬧᬸᬢ᭄ᬭ᭞
ᬲᬵᬫ᭄ᬧᬸᬦ᭄ᬫᬮᬶᬗ᭄ᬕᬶᬄᬧ᭄ᬯᬭᬶᬗᬵᬲᬦᬵᬃᬚ᭄ᬚ᭞
ᬲᬵᬓ᭄ᬱᬵᬢ᭄ᬪᬝᬵᬭᬾᬦ᭄ᬤ᭄ᬭᬳᬍᬧ᭄ᬦᬶᬭᬳ᭄ᬬᬂ᭛

ᬲᬂᬦᬵᬣᬫᬲ᭄ᬯᬵᬕᬢᬰᬷᬖ᭄ᬭᬫᬗ᭄ᬮᬶᬂ᭞
ᬪᬵᬕ᭄ᬬᬵᬓᬭᬸᬦ᭄ᬲᬦ᭄ᬫᬢᬲᬂᬧᬗᭂᬫ᭄ᬧ᭄ᬯᬦ᭄᭞
ᬫᬵᬭᬵᬦᬸᬫᭀᬤᬵᬗ᭄ᬮᬯᬤᬶᬂᬓᬤᬶᬗ᭄ᬯᬂ᭞
ᬥᬃᬫ᭄ᬫᬵᬥᬶᬓᬵᬭᬵᬡᬫᬯᬾᬄᬲᬸᬔᬵᬕᭃᬂ᭛

ᬫᬗ᭄ᬓᬾᬢᭂᬓᬦ᭄ᬢᬾᬂᬬᬤᬸᬯᬷᬭᬲᬗ᭄ᬖ᭞
ᬅᬗ᭄ᬤᬾᬧ᭄ᬭᬳᬃᬱᬵᬫᬸᬯᬸᬳᬷᬓᬲᬶᬗ᭄ᬳᬦ᭄᭞
ᬲᬶᬗ᭄ᬳᬵᬓᬺᬢᬶᬦ᭄ᬢᬾᬂᬭᬡᬳᬾᬢᬸᬢᬦ᭄ᬮ᭄ᬬᬦ᭄᭞
ᬆᬧᬦ᭄ᬲ᭄ᬯᬪᬵᬯᬦ᭄ᬢᬢᬶᬦᬹᬢᬶᬓᬂᬭᬵᬢ᭄᭛

ᬰᬵᬲ᭄ᬢ᭄ᬭᬚ᭄ᬜᬯᬾᬤᬚ᭄ᬜᬓᬶᬢᬵᬥᬶᬓᬵᬭ᭞
ᬢᬢ᭄ᬯᬚ᭄ᬜᬲᬫ᭄ᬧᬹᬃᬡ᭄ᬦᬓᬺᬢᭀᬧᬤᬾᬰ᭞
ᬮᬵᬯᬦ᭄‌ᬯᬶᬰᬾᬱᬦ᭄ᬢᬭᬶᬗᬶᬦ᭄ᬤ᭄ᬭᬮᭀᬓ᭞
ᬕᬦ᭄ᬥᬃᬯ᭄ᬯᬭᬵᬚᬵᬓᬶᬢᬬᬸᬓ᭄ᬢᬶᬧᬹᬚᬵᬦ᭄᭛

ᬧ᭄ᬭᬵᬧ᭄ᬢᬦ᭄ᬢᬭᬶᬗ᭄ᬯᬂᬬᬤᬸᬰᬸᬤ᭄ᬥᬩᬸᬤ᭄ᬥᬶ᭞
ᬓᬵᬯᬾᬰᬤᬾᬦᬶᬂᬕᬸᬡᬫᬵᬢ᭄ᬭᬫᬵᬫ᭄ᬩᭂᬓ᭄᭞
ᬲᬶᬗ᭄ᬕᬶᬄᬓᬶᬢᬵᬗ᭄ᬤᬾᬲᭂᬓᬭᬶᬂᬢ᭄ᬯᬲᬶᬗ᭄ᬯᬂ᭞
ᬳᬶᬫ᭄ᬧᭂᬃ‌ᬯᬸᬮᬦ᭄‌ᬫ᭄ᬯᬂᬓᬸᬫᬸᬤᬵᬫᬗᬸᬦ᭄ᬰ᭄ᬭᬷ᭛

ᬬᬧ᭄ᬯᬦ᭄ᬧᬶᬭᬓ᭄ᬫᬵᬲ᭄ᬫᬡᬶᬭᬵᬚ᭄ᬬᬬᭀᬕ᭄ᬬ᭞
ᬫᬾᬫᬦ᭄ᬫᬭᬾᬲᬂᬓᬺᬢᬬᬦ᭄ᬓᬧᬗ᭄ᬕᬶᬄ᭞
ᬅᬗ᭄ᬳᬶᬂᬢᬗᬾᬯᭂᬄ‌ᬭᬶᬓᬦᬂᬤᬤᬶᬯ᭄ᬯᬂ᭞
ᬢᬦ᭄ᬮᬾᬦ᭄ᬓᬢᭂᬫ᭄ᬯᬦ᭄ᬢᬯᬶᬰᬶᬱ᭄ᬝᬲᬵᬥᬸ᭛

ᬦᬵᬮᬶᬂᬦᬶᬭᬦ᭄ᬲᬂᬧ᭄ᬭᬪᬸᬧᬤ᭄ᬫᬦᬵᬪ᭞
ᬕᬦ᭄ᬥᬃᬯ᭄ᬯᬭᬵᬚᬦ᭄ᬲᬸᬫᬳᬸᬃ‌ᬯᬶᬤᬕ᭄ᬥ᭞
ᬟᭀᬯᬲ᭄ᬢᬸᬲᬫ᭄ᬪᬵᬯᬦᬤᬾᬦᬭᬾᬦ᭄ᬤ᭄ᬭ᭞
ᬬᬵᬦᭀᬚᬭᬶᬗ᭄ᬯᬂ‌ᬯᬶᬕᬸᬡᬵᬮ᭄ᬧᬓᬵᬬ᭛

ᬅᬢ᭄ᬬᬦ᭄ᬢᬫᬗ᭄ᬤᬾᬲᬸᬔᬦᬶᬂᬓᬤᬶᬗ᭄ᬯᬂ᭞
ᬲᭀᬚᬃᬫᬳᬵᬭᬵᬚᬯᬭᬧ᭄ᬭᬲᬵᬤ᭞
ᬮ᭄ᬯᬶᬃᬢᬾᬚᬦᬶᬂᬲᬷᬢᬓᬭᬵᬯᬧᬹᬃᬡ᭄ᬦ᭞
ᬭᬵᬫ᭄ᬬᬦ᭄ᬧᬯᬾᬄᬢᬸᬱ᭄ᬝᬫᬕᭃᬂ‌ᬭᬶᬓᬾᬂᬭᬵᬢ᭄᭛

ᬲᬵᬓ᭄ᬱᬵᬢ᭄ᬦᬭᬾᬦ᭄ᬤ᭄ᬭᬵᬫᬭᬮᭀᬓᬦᬵᬣ᭞
ᬆᬧᬦ᭄ᬲᬫᬶᬢ᭄ᬭᬧ᭄ᬯᬮᬯᬦ᭄ᬳ᭄ᬬᬗᬶᬦ᭄ᬤ᭄ᬭ᭞
ᬲᬫ᭄ᬩᬦ᭄ᬥᬲᬂᬳ᭄ᬬᬂᬰᬢᬬᬚ᭄ᬜᬫᭀᬢᬸᬲ᭄᭞
ᬫᬗ᭄ᬓᬾᬗ᭄ᬳᬸᬮᬸᬦ᭄‌ᬬᬦ᭄ᬢᬸᬫᬫᬾᬦᬭᬾᬦ᭄ᬤ᭄ᬭ᭛

ᬢᬦ᭄ᬮᬾᬦᬫᬶᬦ᭄ᬢᬵᬰ᭄ᬭᬬᬤᭀᬦ᭄ᬲᬸᬭᬾᬦ᭄ᬤ᭄ᬭ᭞
ᬭᬶᬰ᭄ᬭᬷᬫᬳᬵᬭᬵᬚᬚᬸᬕᬵᬫᬮᬃᬲᬶᬄ᭞
ᬆᬧᬦ᭄ᬢᭂᬮᬲ᭄ᬓᬩ᭄ᬯᬢᬦᬶᬂᬭᬡᬵᬗ᭄ᬕ᭞
ᬅᬧ᭄ᬭᬂᬮᬯᬦ᭄ᬲᬂᬦᬭᬓᬵᬦᭂᬓᬵᬦᬶ᭛

ᬲᬓ᭄ᬯᬾᬄᬦᬶᬓᬂᬳ᭄ᬬᬂᬧᬟᬢᬦ᭄ᬧᬲᬵᬭ᭞
ᬲᬗ᭄ᬓᭂᬧ᭄ᬲᬶᬭᬾᬂᬲᬜ᭄ᬚᬢᬯᬵᬳᬦᬵᬤᬶ᭞
ᬦᭀᬭᬵᬗ᭄ᬕᬭᬶᬢ᭄‌ᬭᬶᬂᬫᬸᬲᬸᬳᬗ᭄ᬕᬓᬵᬭ᭞
ᬮᬸᬗ᭄ᬳᬵᬮᬸᬫᬶᬗ᭄ᬲᬶᬃᬢᬶᬦᭂᬓᬵᬦ᭄ᬧᬟᬵᬋᬲ᭄᭛

ᬐᬭᬵᬯᬡᬵᬯᬵᬳᬦᬲᬂᬳ᭄ᬬᬗᬶᬦ᭄ᬤ᭄ᬭ᭞
ᬫᬵᬢᬗ᭄ᬕᬰᬹᬭᬾᬂᬭᬡᬮᬵᬕᬶᬮᬵᬕᬶ᭞
ᬫᬗ᭄ᬓᬾᬦ᭄ᬮᬕᬷᬯᬵᬳᬦᬲᬂᬫᬳᬷᬚ᭞
ᬢᬦ᭄ᬲᬵᬭᬢᬦ᭄ᬧᬵᬦᬸᬮᬮᬬ᭄‌ᬭᬶᬓᬾᬂᬧ᭄ᬭᬂ᭛

ᬩᬚ᭄ᬭᬵᬥᬶᬓᬵᬭᬵᬲ᭄ᬢ᭄ᬭᬦᬶᬭᬾᬂᬫᬳᬾᬦ᭄ᬤ᭄ᬭ᭞
ᬅᬢ᭄ᬬᬦ᭄ᬢᬭᬶᬂᬓᬵᬲ᭄ᬓᬤᬶᬳᬷᬭᬩᬚ᭄ᬭ᭞
ᬫᭀᬖᬾᬓᬫᬵᬧᭂᬲ᭄ᬫᬗᭂᬦᬾᬫᬳᬷᬚ᭞
ᬮᬾᬰ᭄ᬬᬦ᭄ᬬᬦᬸᬦ᭄ᬤᬸᬃ‌ᬬᬯᬚᬦ᭄ᬬᬢᭂᬫ᭄ᬧᬓ᭄᭛

ᬳ᭄ᬬᬂᬰᬓ᭄ᬭᬲᬓ᭄ᬭᭀᬥᬭᬶᬲᬂᬫᬳᬷᬚ᭞
ᬬᬾᬓᬵᬦ᭄ᬢᬸᬫᬦ᭄ᬤᬂᬘᬧᬮᬵᬫᬺᬧᬲ᭄ᬭᬶᬂ᭞
ᬓᬾᬤᭂᬃᬲᬶᬭᬵᬕ᭄ᬭᬶᬂ‌ᬯᬶᬦᬍᬲ᭄ᬓᬍᬗ᭄ᬳᭂᬭ᭄᭞
ᬲᬾᬯᬸᬫᬢᬯ᭄ᬬᬃᬣᬧᭂᬢᭂᬂᬧᬦᭀᬦ᭄ᬬ᭛

ᬰᬷᬖ᭄ᬭᬳ᭄ᬬᬗᬕ᭄ᬦ᭄ᬬᬵᬧᬸᬮᬶᬳᬶᬂᬳ᭄ᬬᬗᬶᬦ᭄ᬤ᭄ᬭ᭞
ᬧ᭄ᬭᭀᬤ᭄ᬪᬹᬢᬫᬸᬫ᭄ᬩᬸᬮ᭄ᬲᬳᬥᬹᬫᬓᬾᬢᬸ᭞
ᬓᬧ᭄ᬯᬵᬗᬲᬸᬢ᭄ᬲᬂ‌ᬓ᭄ᬱᬶᬢᬶᬚᬾᬂᬭᬡᬵᬗ᭄ᬕ᭞
ᬳᬾᬫᬦ᭄ᬧᬟᭂᬫ᭄ᬲ᭄ᬯᬂᬓᬩᬮᬶᬓ᭄ᬢᬶᬦᬶᬲ᭄ᬦ᭄ᬬ᭛

ᬫᬗ᭄ᬓᬵᬲᬶᬭᬳ᭄ᬬᬂᬬᬫᬓᬃᬯ᭄ᬯᬟᬡ᭄ᬟ᭞
ᬫᬤ᭄ᬯᬦ᭄ᬤ᭄ᬯᬮᬵᬯᬦ᭄‌ᬓ᭄ᬱᬶᬢᬶᬚᬵᬗᬤᬸᬓ᭄ᬭᬮ᭄᭞
ᬲᬂᬳ᭄ᬬᬂᬬᬫᬵᬟᬡ᭄ᬟᬭᬶᬪᬹᬫᬶᬧᬸᬢ᭄ᬭ᭞
ᬗ᭄ᬓᬵᬂᬟᬡ᭄ᬟᬯᬶᬪ᭄ᬭᬵᬫ᭄ᬬᬓᬢᭀᬦ᭄ᬓᬯᬗ᭄ᬲᬸᬮ᭄᭛

ᬲᬂᬳ᭄ᬬᬂᬦᬶᬭᬶᬢ᭄ᬬᬵᬢᬳᭂᬦᬶᬂᬓᬫᬦ᭄ᬢ᭄ᬬᬦ᭄᭞
ᬭᭀᬤ᭄ᬭᬵᬗᬕᭂᬫ᭄‌ᬭᬶᬂᬫᬸᬰᬮᬵᬲ᭄ᬢ᭄ᬭᬳᬷᬭ᭞
ᬧᬓ᭄ᬱᬵᬓ᭄ᬭᬮᬗ᭄ᬳᬮ᭄ᬯᬓᭂᬦᬾᬂᬫᬳᬷᬚ᭞
ᬯᬳ᭄ᬯᬵᬗᬬᬢ᭄ᬬᬃᬓᬩᬮᬶᬓ᭄ᬕᬶᬦᬦ᭄ᬢᬂ᭛

ᬲᭀᬢᬦ᭄ᬲᬶᬭᬳ᭄ᬬᬂᬩᬭᬸᬡᬵᬮᬳᬗᬺᬲ᭄᭞
ᬧᬵᬰᬵᬲ᭄ᬢ᭄ᬭᬍᬲ᭄‌ᬭᬶᬂᬢᬗᬦᬮ᭄ᬧᬲᬵᬭ᭞
ᬧᬧ᭄ᬭᬂᬦᬶᬭᬵᬗ᭄ᬤᭀᬄᬫᬶᬮᬸᬓᭀᬫ᭄ᬩᬓᭀᬫ᭄ᬩᬸᬮ᭄᭞
ᬅᬲ᭄ᬭᬶᬂᬲᬸᬭᬸᬤ᭄ᬢᭀᬄᬦᬶᬭᬭᬶᬂᬭᬡᬵᬗ᭄ᬕ᭛

ᬳ᭄ᬬᬂᬩᬵᬬᬸᬫᬵᬤᬺᬲ᭄ᬧᬗᬸᬲᬶᬃᬦᬶᬭᬾᬂᬧ᭄ᬭᬂ᭞
ᬮᬵᬯᬦ᭄ᬥ᭄ᬯᬚᬵᬕᭃᬗᬸᬫᬩᭂᬢ᭄ᬧ᭄ᬭᬘᬡ᭄ᬟ᭞
ᬓᬾᬤᭂᬃᬢᭂᬓᬾᬲᬂ‌ᬓ᭄ᬱᬶᬢᬶᬧᬸᬢ᭄ᬭᬥᬿᬃᬬ᭄ᬬ᭞
ᬓᭀᬦ᭄ᬤᬸᬃᬲᬶᬭᬵᬋᬲ᭄ᬫᬯᭂᬤᬷᬂᬧ᭄ᬭᬳᬵᬭ᭛

ᬲᬂᬳ᭄ᬬᬂᬓᬸᬯᬾᬭᬵᬢᬓᬸᬢᬃᬤ᭄ᬥᬓᬾᬧ᭄ᬯᬦ᭄᭞
ᬮᬵᬕ᭄ᬬᬵᬗᬤᭂᬕ᭄ᬫᬸᬗ᭄ᬕ᭄ᬯᬶᬗᬤᭀᬄᬲᬶᬭᬵᬋᬲ᭄᭞
ᬅᬗ᭄ᬳᬶᬂᬲᬶᬭᬾᬂᬫᬵᬲ᭄ᬫᬡᬶᬭᬢ᭄ᬦᬓᬵᬗᭂᬦ᭄᭞
ᬆᬧᬦ᭄ᬲ᭄ᬯᬪᬵᬯᬂᬲᬸᬔᬪᬷᬢᬳᬾᬢᬸ᭛

ᬬᭀᬕᬵᬥᬶᬧᬾᬰᬵᬦᬲᬸᬥᬷᬭᬩᬸᬤ᭄ᬥᬶ᭞
ᬦᬶᬢ᭄ᬬᬾᬓᬬᬦ᭄ᬫᬫ᭄ᬭᬶᬳᬓᭂᬦ᭄ᬲᬸᬭᬾᬦ᭄ᬤ᭄ᬭ᭞
ᬫᬭ᭄ᬬᭀᬗ᭄ᬲᬶᬭᬗᬺᬲ᭄ᬢ᭄ᬯᬲᬶᬭᬦ᭄ᬓᭂᬦᬾᬂᬳ᭄ᬭᬹ᭞
ᬫᬦ᭄ᬢᭂᬦ᭄ᬲᬶᬭᬵᬯᬓ᭄ᬮᬖᬯᬵᬦᬸᬫᬸᬦ᭄ᬤᬸᬭ᭄᭛

ᬭᬶᬂᬲ᭄ᬯᬃᬕ᭄ᬕᬲᬓ᭄ᬯᬾᬄᬧᬭᬤᬾᬯᬢᬵᬯᬺᬕ᭄᭞
ᬢᬦ᭄‌ᬯ᭄ᬭᬸᬄᬲᬶᬭᬭ᭄ᬬᭀᬲᬶᬋᬦᬶᬂᬫᬫᬾᬢ᭄ᬓ᭄ᬯᬦ᭄᭞
ᬲᬂᬳ᭄ᬬᬂᬫᬳᬾᬦ᭄ᬤ᭄ᬭᬵᬥᬶᬓᬤᬹᬔᬫᬾᬭᬂ᭞
ᬲᬶᬦ᭄ᬭᬂᬲᬶᬭᬵᬧᬦ᭄ᬲᬶᬭᬤᬾᬯᬭᬵᬚ᭛

ᬲᬶᬄᬲᬂᬦᬭᬾᬦ᭄ᬤ᭄ᬭᬵᬢᬶᬰᬬᬦ᭄ᬳᬶᬦᬾᬃᬳᬾᬭ᭄᭞
ᬤᬾᬲᬂ‌ᬯᬢᭂᬓ᭄ᬳ᭄ᬬᬂᬧᬟᬰᭀᬓᬘᬶᬢ᭄ᬢ᭞
ᬅᬗ᭄ᬳᬶᬂᬧ᭄ᬭᬪᬵᬯᬧ᭄ᬭᬪᬸᬬᬾᬓᬢᬦ᭄ᬮᬾᬦ᭄᭞
ᬢᬫ᭄ᬩᬵᬦᬶᬮᬚ᭄ᬚᬵᬦᬶᬭᬲᬂᬳ᭄ᬬᬗᬶᬦ᭄ᬤ᭄ᬭ᭛

᭛ᬓᬶᬮᬬ᭄ᬯᬦᭂᬟᭂᬂ᭛᭝᭓᭘᭟
‐‐0|000|00‐|0‐0|00‐|000|000|0̲ = ᭒᭒

ᬦᬵᬳᬦ᭄‌ᬯᬘᬦᬦᬶᬭᬲᬗᬧ᭄ᬲᬭᬾᬦ᭄ᬤ᭄ᬭᬭᬶᬦᬭᬾᬦ᭄ᬤ᭄ᬭᬲᬳᬯᬸᬮᬢᬭᬹᬫ᭄᭞
ᬘᭂᬩ᭄ᬗᭃᬃᬢ᭄ᬯᬲᬶᬭᬦᬭᬧᬢᬶᬡ᭄ᬟᭂᬗᭃᬲᬧᬯᬭᬄᬲᬸᬭᬲᬘᬶᬯᬧᬢᬶ᭞
ᬰᬷᬖ᭄ᬭᬦ᭄ᬲᬳᬸᬭᬗᬶᬦᬓᬶᬘᬶᬢ᭄ᬢᬲᬂᬲᭂᬟᭂᬗᬧᬶᬦ᭄ᬢᬰᬭᬡᬢᬸᬮᬸᬗᭂᬦ᭄᭞
ᬢᬦ᭄ᬲᬗ᭄ᬰᬬᬧᬮᬋᬦᬶᬓᬵᬬᬓᬵᬬᬦᬶᬲᬓᬵᬃᬬ᭄ᬬᬦᬶᬭᬲᬸᬭᬧᬢᬶ᭛

ᬦ᭄ᬤᬵᬫᬦ᭄ᬢᬸᬓᬢᬭᬳᬤᬶᬲᬗ᭄ᬳᬸᬮᬸᬦ᭄‌ᬗ᭄ᬳᬸᬮᬸᬦᬶᬓᬾᬯᭂᬓᬲᬦᬶᬓᬗᬸᬮᬄ᭞
ᬦᬵᬮᬶᬂ‌ᬦᬺᬧᬢᬶᬤᬤᬶᬫᬸᬮᬶᬄᬲᬗᬧ᭄ᬲᬭᬧᬢᬶᬧ᭄ᬭᬲᬫᬲᬳᬩᬮ᭞
ᬩ᭄ᬬᬵᬢᬷᬢᬕᬢᬶᬦᬶᬭᬓᬸᬦᭂᬂᬦᬭᬵᬃᬬ᭄ᬬᬳᬭᬶᬫᬹᬃᬢ᭄ᬢᬶᬲᬶᬭᬲᭂᬟᭂᬗᬳᭃᬫ᭄᭞
ᬫᬵᬮᬧ᭄ᬓᭂᬦᬭᬶᬢᭂᬓᬧᬦᬶᬂᬲᬸᬫᬶᬤ᭄ᬥᬓᭂᬦᬓᬵᬃᬬ᭄ᬬᬦᬶᬭᬲᬸᬭᬯᬭ᭛

ᬲᬂᬦᬵᬣᬲᬶᬭᬢᬫᬢᬜᬾᬲᬗᬸᬤ᭄ᬥᬯᬭᬶᬦᬷᬢᬶᬲᬗᬫᬳᬬᬸᬭᬵᬢ᭄᭞
ᬢᭀᬄᬭᬓ᭄ᬭ᭄ᬬᬦᬧᬢᬶᬳᬧᬭᬦ᭄ᬢᬶᬓᬵᬗᬸᬮᬳᬦᬶᬗ᭄ᬯᬗᬫᬯᬪᬸᬯᬦ᭞
ᬰᬢ᭄ᬭᬸᬦ᭄ᬢᭂᬓᬦᬬᬯᬭᬳᬦ᭄ᬢᬭᬶᬗ᭄ᬯᬗᬗᬸᬲᬶᬃᬬᬰᬨᬮᬯᬶᬚᬬ᭞
ᬫᬺᬤ᭄ᬥ᭄ᬬᬵᬓᭂᬦᬲᬳᬦᬦᬶᬓᬂᬚᬕᬤ᭄ᬥᬶᬢᬬᬤᭀᬦ᭄ᬬᬓᬦᭂᬓᭂᬢᬓᭂᬦ᭛

ᬆᬧᬦ᭄ᬓᬶᬢᬓᬭᬡᬦᬶᬓᬂᬧᬸᬭᬷᬫᬥᬸᬭᬗᬹᬦᬶᬦᬶᬦᬍᬫᬧᬕᭂᬄ᭞
ᬫᬦ᭄ᬢ᭄ᬭᬷᬓᬶᬢᬢᬸᬳᬸᬢᬸᬳᬸᬧᬡ᭄ᬟᬶᬢᬾᬂᬘᬢᬸᬭᬸᬧᬵᬬᬲᬨᬮᬧᬶᬦᬢᬶᬄ᭞
ᬫᬗ᭄ᬓᬾᬧᬫᬮᬓᬸᬦᬶᬭᬲᬂᬳ᭄ᬬᬗᬶᬦ᭄ᬤ᭄ᬭᬢᬶᬦᬸᬮᬸᬂᬧ᭄ᬭᬗᬶᬭᬲᭂᬟᭂᬗᬮᬄ᭞
ᬬᬾᬓᬵᬢᬶᬓᬗᬶᬗᭂᬢᬶᬗᭂᬢᭂᬦ᭄‌ᬦ᭄ᬤ᭄ᬬᬤᬵᬬᬭᬶᬧᬫᬶᬦ᭄ᬢᬲᬸᬭᬧᬢᬶᬢᬸᬮᬸᬂ᭛

ᬦᬵᬳᬦ᭄ᬢᬯᬸᬯᬸᬲᬶᬭᬦᬭᬾᬦ᭄ᬤ᭄ᬭᬲᬃᬚ᭄ᬚᬯᬲᬗᬸᬤ᭄ᬥᬯᬲᬶᬭᬲᬸᬫᬳᬸᬭ᭄᭞
ᬲᬵᬚ᭄ᬜᬵᬦᬺᬧᬢᬶᬲᬫᬓᭂᬦᬾᬓᬶᬲᬗ᭄ᬳᬸᬮᬸᬦᬦᬗ᭄ᬕᬧᬯᬘᬦᬳᬚᬶ᭞
ᬢᬦ᭄ᬲᭂᬗ᭄ᬕᬳᭂᬦᬢᬶᬓᬶᬧᬢᬶᬓ᭄ᬳᬚᬶᬯ᭄ᬭᬸᬳᬓᬯᬶᬄᬫᬦᬳᬸᬭᬦᬢᬜ᭞
ᬆᬧᬦ᭄ᬧᬟᬳᬦᬲᬶᬭᬗᬸᬕ᭄ᬭᬲᬾᬦᬩᬮᬤᬾᬯᬬᬤᬸᬓᬸᬮᬓᬩᬾᬄ᭛

ᬲᬂᬪᬹᬧᬢᬶᬢᭂᬓᬧᬶᬭᬭᬶᬂᬫᬦᬷᬢᬶᬋᬱᬶᬰᬸᬓ᭄ᬭᬲᬫᬲᬫᬳᬚᬶ᭞
ᬯᬵᬕ᭄ᬫᬷᬦᬺᬧᬢᬶᬫᬮᬳᬓᭂᬦ᭄‌ᬯᬺᬳᬲ᭄ᬧᬢᬶᬯᬶᬤᬕ᭄ᬥᬳᬚᬶᬫᬯᬘᬦ᭞
ᬦᬵᬳᬦ᭄ᬓᬭᬡᬦᬶᬗᬳᬶᬟᭂᬧ᭄ᬲᬬᭀᬕ᭄ᬬᬦᬶᬧᬢᬶᬓ᭄‌ᬦᬺᬧᬢᬶᬫᬯᬭᬳ᭞
ᬢᭀᬯᬶᬦ᭄ᬢᬸᬳᬸᬢᬸᬳᬸᬦᬶᬗᬧᬶᬗ᭄ᬕᬶᬗᬮ᭄ᬧᬕᬸᬡᬢᬦ᭄‌ᬯ᭄ᬭᬸᬳᬫᬦᬶᬲᬗᬸᬘᬧ᭄᭛

ᬬᬤ᭄ᬬᬲ᭄ᬢᬸᬦᬕᬸᬡᬳᬢᬶᬓᬂ‌ᬯ᭄ᬯᬗᭀᬚᬭᬭᬶᬲᬂ‌ᬯ᭄ᬭᬸᬳᬕᬸᬡᬮᬶᬦᭂᬯᬶᬄ᭞
ᬦ᭄ᬬᬵᬧᬦ᭄‌ᬬᬓᬲᬮᬳᬦᬢᬸᬗ᭄ᬕᬢᬸᬗ᭄ᬕᬮᬦᬢᭀᬯᬶᬓᬶᬦᬓᬲᬶᬲᬪᬵ᭞
ᬩᬸᬤ᭄ᬥᬶᬦ᭄ᬬᬦᬶᬬᬢᬓᬢᬳᭂᬦ᭄ᬮᬯᬦ᭄‌ᬯᬸᬯᬸᬲᬶᬓᬵᬲᭂᬕᬸᬢᬶᬢᬶᬭᬟᬳᭂᬫ᭄᭞
ᬳᬶᬫ᭄ᬧᭂᬃᬓᬮᬶᬳᬮᬶᬯᬢᬶᬮᬫ᭄ᬩᬸᬗᬶᬂ‌ᬯᬸᬓᬶᬭᬸᬚᬃᬦ᭄ᬬᬢᬶᬢᬶᬭᬗᬭᬧᬾ᭛

ᬳᭀᬧᭂᬜ᭄ᬚᬸᬕᬯᬘᬦᬧᬢᬶᬓ᭄ᬳᬚᬷᬳᬢᬸᬭᬶᬚᭃᬂᬦᬭᬧᬢᬶ‌ᬉᬦᬶᬗᬦ᭄᭞
ᬩ᭄ᬬᬓ᭄ᬢᬵᬜᭂᬫᭂᬭᬦᬲᬶᬭᬲᬂᬫᬶᬋᬗ᭄ᬯᬦᬬᬤᬶᬦ᭄ᬳᬬᬸᬳᬬᬸᬦᬶᬓᬶᬳᭂᬦ᭄᭞
ᬦ᭄ᬤᬵᬓᭃᬮᬓᭂᬦᬢᬶᬓᬶᬢᭂᬓᬧ᭄ᬦᬭᬾᬰ᭄ᬯᬭᬳᬮᬦ᭄ᬬᬢᬦᬸᬘᬧᬓᭂᬦ᭞
ᬚᬵᬢᬷᬂᬓᬤᬶᬳᬚᬶᬕᬸᬡᬤᭀᬱᬦᬶᬂᬫᬦᬶᬯᬶᬲᬂᬧ᭄ᬭᬪᬸᬯᭂᬓᬲᬦᬶᬓᬵ᭛

ᬫᬗ᭄ᬓᬾᬧᬢᬜᬳᬚᬶᬓᭂᬦᭀᬄᬲᬓᬯ᭄ᬭᬸᬳᬶᬧᬢᬶᬓ᭄ᬳᬚᬶᬯᬭᬳᬓᭂᬦ᭞
ᬓᭀᬮᬶᬄᬦᬶᬗᬗᬚᬶᬭᬶᬲᬶᬭᬂ‌ᬯᬺᬳᬲ᭄ᬧᬢᬶᬭᬶᬓᬵᬦᬓᬶᬦᬢᬸᬢᬸᬭᬓᭂᬦ᭄᭞
ᬦ᭄ᬤᬄᬲᬵᬫ᭄ᬧᬸᬦ᭄ᬦᬶᬬᬢᬦᬶᬲᬗᬗᬺᬗᭃᬭᬶᬓᭂᬟᬶᬓᬶᬂ‌ᬯᬸᬯᬸᬲᬚᬭᬓᭂᬦ᭞
ᬮᬫ᭄ᬧᬹᬦ᭄ᬘᬮᬦᬢᬶᬓᬲᬯᬵᬓ᭄ᬬᬯᬵᬓ᭄ᬬᬦᬶᬓᬶᬤᬾᬦᬶᬭᬧᬭᬲᬸᬚᬦ᭛

ᬓᬳ᭄ᬬᬸᬦ᭄ᬳᬚᬶᬲᬯᬭᬳᬶᬗᬵᬕᬫᬾᬱ᭄ᬝᬶᬯᬶᬦᬶᬰᬾᬱᬧᬫᬳᬬᬸᬚᬕᬢ᭄᭞
ᬫ᭄ᬯᬂᬦᬷᬢᬶᬕᬯᬬᬓᭂᬦᬭᬶᬂᬲᬓᬵᬃᬬ᭄ᬬᬦᬶᬬᬢᬓ᭄ᬭᬫᬓᭂᬦᬭᬸᬫᬸᬳᬸᬦ᭄᭞
ᬬᬦ᭄ᬢᬶᬗ᭄ᬕᬮᬓᭂᬦᬢᬶᬓᬫᬹᬮᬦᬶᬂᬦᬬᬯᬶᬯᬾᬓᬧᬶᬦᬓᬦᬸᬫᬦ᭞
ᬯ᭄ᬯᬦ᭄ᬢᭂᬦ᭄ᬓᬯᭂᬓᬯᭂᬓᬲᬶᬓᬵᬭᬶᬫᬥ᭄ᬬᬫᬶᬮᬸᬰᬷᬃᬡ᭄ᬦᬓᬤᬶᬓᬬᬸᬢᬶᬦᭀᬭ᭄᭛

ᬭᬶᬂᬮᭀᬓᬘᬭᬶᬢᬦᬶᬓᬦᬂᬦᬬᬵᬳᬬᬸᬭᬶᬓᬵᬦᬫᬫᬸᬳᬭᬳᬬᬸ᭞
ᬥᬃᬫ᭄ᬫᬵᬤᬶᬧᬶᬦᬕᭂᬳᬓᭂᬦᬶᬂᬚᬕᬢ᭄ᬧ᭄ᬭᬫᬸᬤᬶᬢᬦ᭄ᬓᬤᬤᬶᬢᭂᬓᬧᬶᬓᬵ᭞
ᬤᬾᬲᬂᬧ᭄ᬭᬪᬸᬮᬸᬫᭂᬓᬲᬦᬷᬢᬶᬓᬧ᭄ᬭᬪᬸᬦᬶᬓᬵᬗᬤᭂᬕᬓᭂᬦᬦᬶᬭ᭞
ᬢᬦ᭄ᬫᬵᬧᭂᬲᬲᬶᬭᬓᬶᬦᬲᬦ᭄ᬳᬤᬾᬲᬶᬭᬫᬓᬵᬲᬭᬶᬢᭂᬓᬦᬶᬗᬧᭂᬲ᭄᭛

ᬬᬧ᭄ᬯᬦ᭄ᬓ᭄ᬭᬫᬦᬶᬕᬸᬡᬦᬶᬭᬾᬓᬦᬂ‌ᬯᬶᬦᬬᬧᬹᬃᬯ᭄ᬯᬓᬦᬶᬗᬯᬭᬳ᭞
ᬮᬵᬯᬦ᭄ᬢᬗᬪᬸᬚᬦᬓᬯᬶᬚ᭄ᬜᬦᬸᬢ᭄ᬢᬫᬓᬯᬵᬦᬶᬦᬶᬭᬫᬫᬯᬭᬵᬢ᭄᭞
ᬢ᭄ᬬᬵᬕᬵᬫ᭄ᬩᭂᬓᬦᬶᬭᬓᬮᬯᬦ᭄ᬓᬺᬢᬚ᭄ᬜᬦᬶᬭᬓᭀᬢ᭄ᬲᬳᬦᬶᬭᬭᬶᬗᬸᬮᬄ᭞
ᬫ᭄ᬯᬂᬓᬵᬰ᭄ᬭᬬᬦᬶᬭᬯᬶᬦᬶᬰᬾᬱᬬᬵᬱ᭄ᬝᬕᬸᬡᬲᬂᬧ᭄ᬭᬪᬸᬗᬭᬦᬶᬓᬳᭂᬦ᭄᭛

ᬦᬶᬢ᭄ᬬᬵᬦᭂᬓᭂᬢᬦᬭᬧᬢᬷᬭᬶᬓᬵᬬᬧᬭᬶᬰᬸᬤ᭄ᬥᬢᬦᬶᬫᬸᬭᬶᬫᬸᬋᬦ᭄᭞
ᬅᬗ᭄ᬓᭂᬦ᭄ᬮᬸᬫᭂᬓᬲᬲᬶᬭᬫᬧ᭄ᬭᬬᭀᬕᬕᬸᬡᬦᬷᬢᬶᬢᬸᬫᬸᬢᬦᬗᬚᬶ᭞
ᬤᭀᬱᬦ᭄ᬬᬬᬦᬦᬲᬭᬓᭂᬦ᭄ᬭ᭄ᬬᬥᬶᬓ᭄ᬭᬫᬢᭂᬫᬄᬦ᭄ᬬᬧᬢᬶᬧᬢᬶᬧᬸᬭᬸᬕ᭄᭞
ᬦ᭄ᬬᬵᬫᬂᬚᬕᬢᬦᬶᬭᬸᬧᬢᬾᬂᬪ᭄ᬭᬫᬦ᭄ᬢᬓᬤᬶᬧᭃᬳᬦᬦᬶᬭᬸᬧᬫᬸᬢᭂᬭ᭄᭛

ᬅᬗ᭄ᬳᬶᬂᬢᬧᬕᭂᬳᬶᬭᬦᬭᬾᬦ᭄ᬤ᭄ᬭᬭᬶᬂ‌ᬯᬶᬦᬬᬬᭀᬕ᭄ᬬᬲᬨᬮᬧᬶᬦᬮᬭ᭄᭞
ᬢᭀᬯᬶᬦ᭄ᬧᬯᬭᬳᬶᬗᬚᬶᬯᬾᬤᬤᬾᬬᬓᭂᬦᬲᬂᬧ᭄ᬭᬪᬸᬧᬫᬳᬬᬸᬭᬵᬢ᭄᭞
ᬦ᭄ᬤᬵᬢᬦ᭄ᬩᬭᬶᬩᬭᬶᬦᬶᬓᬤᬾᬦᬶᬭᬵᬗ᭄ᬮᭂᬓᬲᬶᬧᬵᬚᬭᬶᬗᬚᬶᬧᬶᬢᬸᬳᬸᬦ᭄᭞
ᬧ᭄ᬭᬚ᭄ᬜᬵᬦᬶᬭᬮᬚᭂᬭᬦᬶᬭᬦ᭄ᬧᬢᬫ᭄ᬩᬓᬚᬕᬢ᭄ᬓᬤᬶᬩᬜᬸᬫᬦᬲᬭ᭄᭛

ᬩ᭄ᬯᬢ᭄ᬫᬵᬦᬯᬦᬶᬳᬦᬶᬓᬶᬳᭂᬦ᭄ᬓᬤᬾᬬᬓᭂᬦᬲᬂᬧ᭄ᬭᬪᬸᬫᬫᬳᬬᬸᬭᬵᬢ᭄᭞
ᬧ᭄ᬭᬚ᭄ᬜᬾᬓᬯᬦᬶᬦᬶᬭᬢᬪᬹᬫ᭄ᬬᬦᬶᬂᬫᬦᬳᬦᬹᬢᬲᬭᬲᬦᬶᬗᬚᬶ᭞
ᬧ᭄ᬭᭀᬓ᭄ᬱᬵᬓᬭᬸᬫᬸᬳᬸᬦᬲᬓᬾᬭᬶᬓᬂᬘᬢᬸᬭᬸᬧᬵᬬᬓᬫᭂᬦᬧᬲᬗᭂᬦ᭄᭞
ᬫ᭄ᬯᬂᬢᬦ᭄ᬧᬍᬧᬍᬳᬢᬢᬦ᭄ᬩᬭᬂᬩᬭᬗᬲᬂᬦᬭᬧᬢᬶᬫᬯᬸᬯᬸᬲ᭄᭛

ᬅᬦ᭄ᬯᬶᬓ᭄ᬱᬶᬓᬶᬫᬸᬯᬳᬶᬓᬶᬯᬾᬤᬰᬵᬲ᭄ᬢ᭄ᬭᬫᬧᬕᭂᬄᬲᬶᬭᬧᬶᬦᬓᬢᭂᬓᭂᬦ᭄᭞
ᬲᬹᬓ᭄ᬱ᭄ᬫᬵᬃᬣᬦᬶᬓᬧᬭᬫᬢᬢ᭄ᬯᬤᬸᬃᬮᬪᬳᬦᬾᬓᬲᬶᬭᬓᬳᬸᬯᬸᬲᬦ᭄᭞
ᬦᬵᬳᬦ᭄ᬢᬓᬭᬡᬦᬶᬭᬬᬦ᭄ᬧᬫᬾᬢᬭᬶᬳᭂᬦᬹᬦᬶᬗᬗᬸᬲᬶᬭᬧᬤ᭞
ᬳᬷᬗᬦ᭄ᬬᬲᬶᬭᬮᬶᬦᭂᬯᬶᬳᬸᬢ᭄ᬢᬫᬵᬕᬫᬕᬶᬦᭂᬕ᭄ᬯᬦᬶᬗᬫᬯᬚᬕᬢ᭄᭛

ᬫ᭄ᬯᬂᬭᭀᬯᬗᬶᬓᬳᬦᬢᬟᬡ᭄ᬟᬦᬷᬢᬶᬲᬶᬭᬲᬂᬢᬸᬳᬸᬦᬶᬗᬫᬯᬭᬵᬢ᭄᭞
ᬳ᭄ᬬᬂ‌ᬯᬾᬤᬧᬶᬦᬓᬰᬭᬡᬵᬰ᭄ᬭᬬᬵᬥᬶᬓᬭᬰᬵᬲ᭄ᬢ᭄ᬭᬲᬗᬫᬳᬬᬸᬭᬵᬢ᭄᭞
ᬉᬢ᭄ᬲᬵᬳᬭᬶᬓᬮᬶᬗᬦᬶᬭᬧ᭄ᬯᬲᬂᬧ᭄ᬭᬪᬸᬧᬯᬶᬢ᭄ᬭᬢᬸᬳᬸᬢᬸᬳᬸᬯᬶᬪᬸᬄ᭞
ᬆᬧᬦ᭄ᬓᬤᬶᬓᬤᬶᬓᬬᬸᬭᬶᬂ‌ᬰ᭄ᬫᬲᬵᬦᬕᬢᬶᬲᬂᬢᬦᬳᬋᬧᬶᬗᬚᬶ᭛

ᬬᬦ᭄ᬥᬃᬫ᭄ᬫᬓᬸᬰᬮᬲᬶᬭᬲᬂᬧ᭄ᬭᬪᬸᬦ᭄ᬤ᭄ᬬᬢᬧᬟᬵᬦᬶᬭᬦᬫᬯᬚᬕᬢ᭄᭞
ᬆᬧᬦ᭄ᬢᬦᬳᬋᬧᬶᬓᬗᬃᬣᬓᬵᬫᬭᬲᬰᬵᬲ᭄ᬢ᭄ᬭᬬᬭᬶᬦᭂᬕᭂᬧᬶᬭ᭞
ᬢᬦ᭄ᬫᬦ᭄ᬫᬦᬸᬫᬸᬮᬢᬓᭂᬦᬶᬲ᭄ᬯᬓᬵᬃᬬ᭄ᬬᬦᬶᬭᬬᬢ᭄ᬦᬧᬶᬦᭂᬓᭂᬢᬶᬗᬚᬶ᭞
ᬘᬦ᭄ᬤ᭄ᬭᬵᬢ᭄ᬫᬓᬲᬶᬭᬲᬨᬮᬦ᭄ᬓᬘᬓ᭄ᬭᬧᬬᬸᬗᬶᬂᬲᬓᬮᬚᬦᬓᬩᬾᬄ᭛

ᬲᬵᬫᬶᬢ᭄ᬭᬦᬶᬭᬧᬟᬧᬭᬶᬓ᭄ᬱᬦᭂᬦ᭄ᬢᭂᬓᬧᬶᬭᬵᬫᬶᬮᬶᬳᬧᬶᬢᬸᬳᬸᬦᭂᬦ᭄᭞
ᬬᬧ᭄ᬯᬦ᭄ᬢᬦᬢᭂᬕᭂᬕᬫᬦᬄᬦᬶᬭᬵᬗ᭄ᬤᭂᬫᬓᬦᬯ᭄ᬯᬗᬕᬸᬡᬲᬨᬮ᭞
ᬲ᭄ᬯᬵᬫᬷᬢᬗᬭᬦᬶᬭᬳᬸᬯᬸᬲ᭄ᬢ᭄ᬭᬶᬰᬓ᭄ᬢᬶᬲᬳᬶᬢᬵᬥᬶᬧᬢᬶᬗᬭᬦᬶᬭ᭞
ᬅᬗ᭄ᬳᬶᬂᬲᬶᬭᬢᬶᬓᬶᬫᬓᬟᬡ᭄ᬟᬦᬷᬢᬶᬲᬶᬭᬲᭂᬗ᭄ᬓᭂᬭᬫᬸᬧᬸᬢᬶᬚᬕᬢ᭄᭛

ᬤᬾᬲᬂᬧ᭄ᬭᬪᬸᬫᬳᬸᬮᬸᬦᬳᬬ᭄ᬯᬢᬷᬓ᭄ᬱ᭄ᬡᬤᬳᬢᭂᬦ᭄ᬚᬸᬕᬭᬶᬳᬸᬮᬸᬦᬶᬭ᭞
ᬩ᭄ᬯᬢ᭄ᬦᭀᬭᬫᬋᬓᬶᬲᬶᬭᬲᬵᬫ᭄ᬬᬢᬦ᭄ᬳᬦᬫᬭᬵᬗᬶᬧᬶᬓᬶᬧᬶᬓᬯᭂᬤᬶ᭞
ᬢᬸᬮ᭄ᬬᬵᬧᬸᬬᬗᬭᬫᬦᬫᬾᬢ᭄ᬲᬸᬓᭂᬢ᭄ᬩᬮᬦᬶᬭᬦ᭄ᬧᬫᬦᬲᬶᬪᬸᬯᬦ᭞
ᬳᭂᬦ᭄ᬢᬶᬧ᭄ᬯᬬᬓᬕᭂᬲᭂᬗᬦᬂᬲᬭᬵᬢ᭄ᬫᬧᬢᬶᬓᬵᬳᬫᭂᬗᬦᬶᬓᬧᭂᬚᬄ᭛

ᬮᬵᬯᬦ᭄ᬳᬮᬦᬶᬭᬬᬦᬢᬶᬲ᭄ᬤᬳᬢ᭄ᬦᬶᬬᬢᬲᬫ᭄ᬧᬬᬦᬶᬩᬮᬦᬶᬭ᭞
ᬅᬚ᭄ᬜᬵᬦᬶᬭᬬᬚᬸᬕᬮᬶᬦᬗ᭄ᬖᬦᬦ᭄ᬧᬶᬲᬦᬶᬗᬹᬦ᭄ᬧ᭄ᬯᬗᬯᬰᬓᭂᬦᬭᬵᬢ᭄᭞
ᬯᬤ᭄ᬯᬵᬦᬶᬭᬧᬶᬦᬶᬰᬸᬦᬰᬷᬖ᭄ᬭᬢᬸᬗ᭄ᬕᬮᬶᬓᬢᬦ᭄ᬓᬯᬰᬢᬶᬦᬳᭂᬦᬦ᭄᭞
ᬲᬵᬫ᭄ᬧᬸᬦ᭄ᬧ᭄ᬯᬲᬶᬭᬩᬭᬯᬶᬭᭀᬥᬫᬾᬫᬦᬶᬗᬸᬧᬵᬬᬓᬳᬶᬮᬗᬦᬶᬭ᭛

ᬬᬢ᭄ᬦᬵᬢᬲᬶᬭᬦᬭᬧᬢᬷᬲᬕᭀᬢ᭄ᬭᬦᬶᬭᬢᭀᬯᬶᬧᬟᬯᬸᬮᬢᬦ᭞
ᬯᬤ᭄ᬯᬵᬦᬶᬭᬧᬟᬳᬸᬦᬶᬗᬵᬦᬶᬭᬾᬦᬗᭂᬦᬗᭂᬦ᭄ᬧ᭄ᬭᬯᬮᬦᬶᬓᬓᬩᬾᬄ᭞
ᬘᬾᬱ᭄ᬝᬵᬦᬶᬓᬦᬯᬶᬳᬶᬓᬦᬵᬢᬲᬂᬧ᭄ᬭᬪᬸᬭᬶᬗᬶᬗ᭄ᬕᬶᬢᬦᬶᬓᬗᬸᬫᬋᬓ᭄᭞
ᬳᬬ᭄ᬯᬾᬓᬲᬶᬭᬧᬢᬶᬢᬳᬵᬳᬤᬾᬲᬶᬭᬩᬭᬂᬲᭂᬕᭂᬳᬭᬶᬗᬸᬫᬭ᭛

ᬅᬓ᭄ᬯᬾᬄᬓᬯᬸᬮᬓᬸᬝᬶᬮᬭᬶᬂᬢᬸᬳᬦ᭄‌ᬬᬢᬦᬶᬦᬸᬫ᭄ᬩᬭᬳᬶᬍᬓᬲᬶᬓ᭞
ᬬᭀᬕ᭄ᬬᬵᬧᬶᬕᬸᬡᬦᬦᬳᬶᬟᭂᬧ᭄ᬦ᭄ᬬᬳᬾᬢᬸᬦᬶᬓᬦᭀᬮᬳᬫᬭᬮᬳᬸᬮᬄ᭞
ᬩᬸᬤ᭄ᬥᬶᬦ᭄ᬬᬬᬢᬶᬓᬧᬟᭂᬫᭂᬦ᭄ᬢᭂᬓᬧ᭄‌ᬦᬺᬧᬢᬶᬭᬶᬂ‌ᬯᬶᬱᬬᬲᬳᬤᭂᬫᬓ᭄᭞
ᬬᬧ᭄ᬯᬦ᭄ᬢᭂᬳᭂᬭᬸᬮᬳᬓᬰᬢ᭄ᬭᬸᬪᬹᬢᬢᭂᬓᬧᬦ᭄ᬬᬢᬦᬶᬫᬦᬶᬫᬦᭂᬦ᭄᭛

ᬲᬹᬓ᭄ᬱ᭄ᬫᬵᬢᬓᬶᬭᬓᬶᬭᬦᬶᬓᬂᬫᬸᬲᬸᬄᬓᬭᬡᬲᬂᬧ᭄ᬭᬪᬸᬢᬦᬶᬧᬮᬶᬧᬮ᭄᭞
ᬤᬹᬢᬦ᭄ᬬᬬᬢᬢᭂᬓᬫᬭᬾᬂᬧᬸᬭᬵᬤᬮᬶᬳᬦᬗ᭄ᬮᬯᬤᬶᬓᬤᬗᬶᬓᬵ᭞
ᬦ᭄ᬤᬦ᭄ᬤᭀᬦ᭄ᬬᬯᬶᬳᬶᬓᬦᬭᬶᬩᬸᬤ᭄ᬥᬶᬲᬂᬧ᭄ᬭᬪᬸᬢᭂᬓᬾᬂᬓᬯᬸᬮᬦᬶᬭᬓᬩᬾᬄ᭞
ᬲᬵᬫ᭄ᬧᬸᬦ᭄ᬧ᭄ᬯᬬᬯᬶᬳᬶᬓᬦᬫᬾᬢᬸᬧᬵᬬᬬᬯᬦᬾᬄᬧᬍᬓᬲᬦᬦᭂᬳᭂᬭ᭄᭛

ᬭ᭄ᬯᬂᬰᬢ᭄ᬭᬸᬮᬶᬗᬶᬗᬚᬶᬦᬶᬳᬦ᭄‌ᬬᬯᬿᬓᬺᬢᬮᬯᬦ᭄ᬲᬳᬚᬗᬭᬦᬶᬓᬵ᭞
ᬬᬦ᭄‌ᬯᬿᬓᬺᬢᬲᬓᬭᬡᬬᬦ᭄ᬫᬸᬲᬸᬄᬩᬭᬶᬩᬭᬷᬓᬗᬫᬸᬳᬭᬢᬸᬓᬭ᭄᭞
ᬬᬧ᭄ᬯᬦ᭄ᬲᬳᬚᬓᬮᬶᬮᬶᬭᬦ᭄ᬕᬢᬶᬦ᭄ᬬᬢᬶᬓᬦᬷᬘᬓᬸᬝᬶᬮᬭᬶᬳᬢᬶ᭞
ᬬᬾᬓᬵᬦᬶᬗᭂᬢᬓᭂᬦᬧᬭᬦ᭄ᬬᬤᬾᬦᬺᬧᬢᬶᬳᬬ᭄ᬯᬲᬶᬭᬧᬍᬧᬍᬄ᭛

ᬦ᭄ᬬᬵᬂᬧ᭄ᬭᬵᬓᬺᬢᬫᬸᬲᬸᬳᬶᬭᬪᬹᬫᬶᬳᬾᬢᬸᬫᬫᭂᬟᭂᬓ᭄‌ᬍᬫᬳᬗᬸᬮᬳᬸᬮᬄ᭞
ᬗ᭄ᬓᬵᬦᬵᬕᬢᬕᬢᬶᬦᬶᬓᬶᬳᭂᬦ᭄ᬲᬲᬾᬯᬓᬢᬶᬦᬹᬢᬦᬶᬓᬲᬓᬭᬡ᭞
ᬦ᭄ᬤᬵᬢᬦ᭄ᬳᭂᬦᭂᬗᭂᬦᭂᬗᬓᭂᬦᬾᬓᬤᬾᬲᬗᬫᬸᬲᬸᬄᬩᬶᬱᬫᬧᬲᬶᬮᬶᬩᬦ᭄᭞
ᬅᬓ᭄ᬯᬾᬄᬤᬮᬶᬳᬦᬶᬓᬦᬗᬶᬦ᭄ᬤ᭄ᬭᬚᬵᬮᬬᬫᬢᬂᬦ᭄ᬬᬢᬦᬶᬫᬸᬭᬶᬫᬸᬋᬦ᭄᭛

ᬫᬗ᭄ᬓᬾᬧ᭄ᬯᬲᬶᬭᬲᬸᬭᬧᬢᬶᬦ᭄ᬧᬫᬶᬦ᭄ᬢᬢᬶᬦᬸᬮᬸᬂᬲᬶᬭᬭᬶᬦᬭᬧᬢᬶ᭞
ᬭ᭄ᬬᬵᬮᬄᬦᬶᬭᬢᬶᬦᭂᬓᬦᬶᬭᬂᬫᬳᬷᬢᬦᬬᬬᭀᬕ᭄ᬬᬬᬦᬶᬗᭂᬢᬶᬗᭂᬢᭂᬦ᭄᭞
ᬦ᭄ᬬᬵᬂᬦᬷᬢᬶᬲᬶᬭᬲᬫᬬᬫᬶᬢ᭄ᬭᬳᬸᬢ᭄ᬢᬫᬬᬲᬦ᭄ᬥᬶᬗᬭᬦᬶᬓᬕᭂᬕᭃᬦ᭄᭞
ᬲᬶᬂᬓᬵᬃᬬ᭄ᬬᬦᬶᬭᬬᬢᬶᬓᬓᬵᬃᬬ᭄ᬬᬲᬂ‌ᬦᬺᬧᬢᬶᬳᬬ᭄ᬯᬲᬶᬭᬲᬶᬦᬮᬳᬦ᭄᭛

ᬦ᭄ᬬᬵᬂ‌ᬯᬶᬕ᭄ᬭᬳᬤᬫᭂᬮᬓᭂᬦᬂᬫᬸᬲᬸᬄᬦᬭᬓᬓᬵᬃᬯ᭄ᬯᬦᬧᬓᬫᬸᬲᬸᬳᭂᬦ᭄᭞
ᬓᭀᬢ᭄ᬲᬵᬳᬦᬤᬸᬮᬸᬭᬯᬶᬯᬾᬓᬪᬹᬫ᭄ᬬᬦᬶᬓᬦᬂᬦᬬᬓᬸᬲᬓᬲᬶᬓᬦ᭄᭞
ᬦ᭄ᬬᬵᬂᬫᬵᬨᬮᬬᬰᬦᬶᬭᬲᬂᬧ᭄ᬭᬪᬸᬓᬺᬢᬯᬶᬯᬾᬓᬫᬗᬤᬸᬓᬯᬦᬶᬦ᭄᭞
ᬭᬫ᭄ᬬᬵᬦᬺᬧᬢᬶᬧᬸᬚᬶᬦᬶᬓᬂᬲᬭᬵᬢ᭄ᬲᬸᬔᬲᬓᬾᬂ‌ᬍᬗᭂᬦᬫᬬᬸᬗᬶᬭᬵᬢ᭄᭛

ᬫᬗ᭄ᬓᬾᬦ᭄ᬧᬫᬲᬗᬳᬚᬶᬲᬦ᭄ᬥᬶᬯᬶᬕ᭄ᬭᬳᬓᭂᬦᭀᬄᬤᬶᬯᬲᬦᬶᬓᬟᬢᭂᬂ᭞
ᬬᬵᬣᬵᬲ᭄ᬣᬶᬢᬶᬬᬢᬧᬶᬮᬶᬳᭂᬦ᭄ᬢᭂᬓᬧ᭄ᬦᬶᬗᬍᬓᬲ᭄ᬢᬦᬬᬢᬬᬢᬦ᭞
ᬭᬵᬳᬲ᭄ᬬᬦᬢᬕᬢᬶᬦᬶᬓᬵᬲᬫᬗ᭄ᬓᬦᬢᬶᬓᬯ᭄ᬭᬸᬳᬫᬭᬳᬫᬸᬲᬸᬄ᭞
ᬆᬧᬦ᭄ᬪᬬᬓᬢᭂᬓᬦᬯᬶᬖ᭄ᬦᬓᬵᬃᬬ᭄ᬬᬦᬺᬧᬢᬶᬧ᭄ᬯᬯᬯᬗᬯᬯᬳᬦ᭄᭛

ᬦᬵᬳᬦ᭄ᬓ᭄ᬭᬫᬦᬶᬗᬭᬶᬧᬸᬰᬓ᭄ᬢᬶᬫᬵᬦ᭄ᬢᬩᬮᬓᭀᬰᬧᬟᬧᬟᬯᬦᬶ᭞
ᬬᬢ᭄ᬦᬵᬗ᭄ᬤᬫᭂᬮᬘᬢᬸᬭᬸᬧᬵᬬᬲᬦ᭄ᬥᬶᬢᬦᬳᭂᬗ᭄ᬓᬭᬢᬫᬦᬲᬶᬕ᭞
ᬳᬬ᭄ᬯᬵᬯᬶᬭᬗᬫᬲᬗᬲᬦ᭄ᬥᬶᬲᬵᬫᬢᬫᭂᬦᬾᬦ᭄ᬢᬭᬶᬫᬸᬲᬸᬳᬕᬮᬓ᭄᭞
ᬲᬹᬓ᭄ᬱ᭄ᬫᬵᬦᭂᬦᬶᬫᬦᬧᬭᬘᬶᬤ᭄ᬭᬓᬵᬯᬓᬦᬤᬾᬲᬗᬳᬋᬧᬚᬬ᭛

ᬬᬦ᭄ᬰᬢ᭄ᬭᬸᬢᬸᬦᬦᬬᬫᬫᬸᬓ᭄ᬢ᭄ᬬᬪᭀᬕᬓᬳᬋᬧ᭄ᬦ᭄ᬬᬢᬦᬮᬗᬮᬗ᭞
ᬕᭂᬗ᭄ᬕᭃᬗᭂᬦᬶᬫᬦᬶᬫᬦᬧᬦ᭄ᬓᬰᬓ᭄ᬢᬶᬦᬶᬓᬢᬦ᭄ᬓᬯᬰᬢᬶᬦᬳᭂᬦᬦ᭄᭞
ᬦ᭄ᬤᬵᬳᭀᬦ᭄ᬬᬳᬯᬦᬦᬶᬗᬫᬶᬕ᭄ᬭᬳᬾᬭᬶᬬᬲᬳᬵᬬᬦᬶᬓᬬᬢᬶᬦᬳᬵ᭞
ᬩ᭄ᬬᬓ᭄ᬢᬦ᭄ᬧᬕᭂᬋᬫᭂᬓᬢᬶᬓᬂᬫᬦᬄᬦ᭄ᬬᬯᬶᬦᬮᬶᬂᬦ᭄ᬬᬫᬫᬸᬳᬭᬲᬸᬔ᭛

ᬬᬧ᭄ᬯᬦ᭄ᬫᬸᬲᬸᬳᬓᭂᬟᬶᬓᬤᭀᬦ᭄ᬬᬬᬾᬓᬓᬧᬭᬵᬗᬫᬸᬓᬕᬢᬶᬦᬶᬓᬵ᭞
ᬩᬸᬤ᭄ᬥᬶᬦ᭄ᬬᬢᬦᬳᬋᬧᬭᭀᬯᬗᬵᬓᬸᬩᬶᬱᬮᬶᬂᬦ᭄ᬬᬦᬶᬦᬶᬢᬬᬯᬦᬾᬄ᭞
ᬲᬵᬫ᭄ᬧᬸᬦ᭄ᬧ᭄ᬯᬩᬮᬦᬶᬓᬧᬟᬾᬮᬶᬓᬾᬭᬗᬶᬓᬬᬦ᭄ᬫᬳᬋᬧᬗᬮᬶᬳ᭞
ᬪᬾᬤᬜ᭄ᬚᬸᬕᬬᬦᬶᬬᬢᬯᭂᬤ᭄ᬬᬢᬦ᭄ᬳᬦᬫᬭᬵᬲᬶᬳᬢᬸᬫᬸᬮᬸᬗᬬ᭛

ᬯ᭄ᬯᬦ᭄ᬢᭂᬦ᭄ᬧ᭄ᬯᬬᬫᬸᬲᬸᬳᬪᬶᬫᬵᬦᬰᬓ᭄ᬢᬶᬲᬳᬲᬵᬕᬦᬲᬗᬸᬮᬳᬸᬮᬄ᭞
ᬦ᭄ᬤᬵᬢᬦ᭄ᬓᬶᬦᬮᬸᬮᬸᬢᬦᬶᬓᬂᬲᬭᬵᬢ᭄‌ᬬᬧᬭᬩᬜ᭄ᬘᬦᬢᬸᬯᬶᬓᬸᬳᬓ᭞
ᬗ᭄ᬳᬶᬂᬕᭃᬗᬦᬍᬯᬶᬳᬦᬰᬓ᭄ᬢᬶᬲᭀᬮᬳᬶᬓᬢᬗ᭄ᬓᭂᬧᬓᭂᬦᬧᬧᬕᭂᬦ᭄᭞
ᬤᭀᬦᭂᬦ᭄ᬢᬬᬟᬯᬸᬳᬦᬟᬡ᭄ᬟᬭᬶᬂᬲᬫᬭᬧᬗ᭄ᬭᬳᬰᬭᬦᬶᬰᬶᬢ᭛

ᬫᬗ᭄ᬓᬾᬓ᭄ᬱᬶᬢᬶᬲᬸᬢᬲᬶᬭᬲᬂᬦᬶᬫᬶᬢ᭄ᬢᬦᬶᬧᬢᬶᬓ᭄ᬳᬚᬶᬫᬗᬸᬮᬶᬳᬸᬮᬶᬄ᭞
ᬧᭃᬄᬦᬶᬂᬦᬬᬯᬶᬦᬬᬲᬟᬡ᭄ᬟᬦᬷᬢᬶᬯᬗᬸᬦᭂᬦ᭄ᬤᬸᬮᬸᬭᬦᬓᬯᬦᬶᬦ᭄᭞
ᬮᬸᬗ᭄ᬳᬵᬫᬢᬶᬓᬲᬗᬲᬸᬭᬵᬥᬶᬧᬵᬦᭂᬓᬦᬶᬓᬾᬦ᭄ᬤ᭄ᬭᬦᬶᬭᬲᬸᬭᬧᬢᬶ᭞
ᬲᬾᬧᭂᬜ᭄ᬚᬸᬕᬢᭂᬓᬦᬲᬓᬾᬂ‌ᬯᬸᬭᬶᬦ᭄ᬬᬫᬗᬶᬮᬷᬧᬸᬭᬦᬶᬓᬕᭂᬲᭂᬗᭂᬦ᭄᭛

ᬫᬦ᭄ᬢᬸᬓ᭄ᬦᬶᬬᬢᬲᬗᬲᬸᬭᬾᬦ᭄ᬤ᭄ᬭᬲᬗ᭄ᬓᬭᬶᬓᬦᬂᬲᬸᬭᬧᬤᬢᬸᬫᬸᬮᬸᬬ᭄᭞
ᬲᬂᬳ᭄ᬬᬂᬲᬸᬭᬧᬢᬶᬫᬭᬶᬓᬩ᭄ᬯᬢᬦ᭄ᬮᬯᬦᬸᬮᬶᬄ‌ᬦᬺᬧᬢᬶᬗᬭᬦᬶᬓᬵ᭞
ᬢᬦ᭄ᬲᭀᬯᬬᬦᬢᬶᬓᬗᬸᬧᬵᬬᬲᬸᬕ᭄ᬬᬦᬢᭂᬓᬾᬓᬶᬲᬗᬲᬸᬭᬧᬢᬶ᭞
ᬪᬕ᭄ᬦᬂᬓᬶᬭᬓᬶᬭᬬᬦᬦᭂᬫ᭄ᬯᬓᭂᬦ᭄ᬓᬶᬭᬓᬶᬭᬾᬂᬩᬶᬱᬓᬶᬦᬶᬭᬓᬶᬭ᭛

᭛ᬧᬸᬦᬃᬫ᭄ᬫᬤ᭛᭝᭓᭙᭟
00‐|0‐0|00‐|0‐0|0̲ = ᭑᭓

ᬇᬢᬶᬫᬗ᭄ᬓᬦᬵᬢᬧᬯᬭᬄᬲᬗᬸᬤ᭄ᬥᬯ᭞
ᬭᬶᬲᬶᬭᬂᬦᬭᬾᬰ᭄ᬯᬭᬯᬯᬂᬲᬶᬭᬦ᭄ᬲᬳᬸᬭ᭄᭞
ᬢᬸᬳᬸᬢᬦ᭄ᬓᬲᬗ᭄ᬰᬬᬓᭂᬦᬦ᭄ᬢᬫᬗ᭄ᬓᬢ᭞
ᬇᬓᬲᬂ‌ᬯᬢᭂᬓ᭄ᬬᬤᬸᬲᬬᭀᬕ᭄ᬬᬫᬗ᭄ᬓᬢ᭛

ᬦᬶᬰᬞᭀᬮ᭄ᬫᬸᬓᬵᬤᬶᬦᬶᬓᬦᬂᬮᬸᬫᬫ᭄ᬧᬳ᭞
ᬓᬮᬯᬦ᭄ᬢᬲᬢ᭄ᬬᬓᬲᬶᬲᬵᬫ᭄ᬩᬰᬵᬭᬡ᭞
ᬇᬭᬶᬓᬂᬢᬶᬕᬂ‌ᬯᭂᬗᬶᬯᭂᬓᬲ᭄‌ᬬᬫᬗ᭄ᬓᬢ᭞
ᬲᬳᬓᭀᬰᬯᬵᬳᬦᬧᬤᬵᬢᬶᬲᬗ᭄ᬕᭂᬧᬦ᭄᭛

ᬭᬶᬢᭂᬮᬲ᭄ᬦᬭᬾᬦ᭄ᬤ᭄ᬭᬫᬗᬸᬢᬸᬲ᭄ᬮᬸᬫᬫ᭄ᬧᬳ᭞
ᬉᬫᬸᬮᬶᬄᬲᬶᬭᬾᬂᬧᬸᬭᬳᬸᬯᬸᬲ᭄ᬢᭂᬓᬾᬤᬍᬫ᭄᭞
ᬧᬭᬢᬡ᭄ᬟᬭᬓ᭄ᬭ᭄ᬬᬦᬸᬫᬸᬮᬶᬄᬲᬓᬾᬂᬲᬪᬵ᭞
ᬗᬸᬦᬶᬯᬾᬄ‌ᬯᬢᭂᬓ᭄ᬭᬢᬸᬓᬩᬾᬄᬲᬫᬵᬗ᭄ᬚᬸᬭᬸ᭛

ᬲᬶᬭᬲᬂᬲᭂᬟᭂᬂ‌ᬯᬶᬦᬶᬥᬶᬫᬗ᭄ᬓᬢᬵᬮᬕ᭞
ᬧᬟᬕᬃᬚ᭄ᬚᬶᬢᬵᬳᬋᬧᬓᬷᬃᬢ᭄ᬢ᭄ᬬᬭᬶᬂᬫᬸᬲᬸᬄ᭞
ᬢᬸᬳᬸᬯᬷᬭᬲᬢ᭄ᬬᬓᬲᬸᬥᬷᬭᬭᬶᬂᬭᬡ᭞
ᬓᬤᬶᬲᬶᬗ᭄ᬳᬦᬶᬃᬪᬬᬫᬸᬮᬶᬄᬲᬓᬾᬂᬲᬪᬵ᭛

ᬇᬟᬢᭂᬂᬦᬶᬭᬾᬂᬓᬸᬯᬸᬦᬶᬭᬦ᭄ᬓᬲᭀᬯᬗᬦ᭄᭞
ᬇᬦᬢᬕ᭄ᬢᬶᬓᬂᬓᬯᬸᬮᬢᬦ᭄ᬳᬦᬵᬓᬮᬶᬩ᭄᭞
ᬚᬸᬭᬸᬚᬸᬭ᭄ᬯᬤᬦ᭄ᬤᬦᬳᬸᬢᬂᬳᬸᬢᬂ‌ᬯᬦᬾᬄ᭞
ᬇᬓᬦᬂᬢᬸᬭᬸᬂᬫᭂᬢᬸᬤᭂᬫᬓ᭄ᬦ᭄ᬬᬓᬾᬫᭂᬗᬦ᭄᭛

ᬧ᭄ᬭᬚᬸᬭᬶᬢ᭄ᬧᬗᬗ᭄ᬓᬢᬶᬓᬳᭂᬦ᭄ᬬᬣᬵᬓ᭄ᬭᬫ᭞
ᬢᬸᬫᬢᬶᬂᬲᬶᬦᬡ᭄ᬟᬗᬦᬸᬫᬵᬦᬦᬶᬂ‌ᬯᬦᬶ᭞
ᬭᬶᬢᭂᬮᬲ᭄ᬦᬶᬓᬵᬦᬭᬶᬫᬲᬗ᭄ᬓᬭᬶᬂᬢᬸᬳᬦ᭄᭞
ᬯᬶᬚᬳᬲ᭄ᬭᬫᬾᬂ‌ᬍᬩᬸᬳᬕᬦ᭄ᬢᬶᬢᬦ᭄ᬧᭂᬕᬢ᭄᭛

ᬇᬓᬦᬂᬩᬭᬢ᭄‌ᬯᬳᬸᬟᬢᭂᬂᬲᬓᬾᬂᬟᬸᬲᬸᬦ᭄᭞
ᬫᬳᬶᬯᬂᬲ᭄ᬭᬫᬦ᭄ᬬᬧᬮᬬᬹᬦᬶᬓᬵᬩᬗᭂᬢ᭄᭞
ᬅᬗᬮᬧ᭄ᬢᬭᬾᬓᬶᬫᬶᬮᬸᬧᬶᬂᬧᬶᬢᬹᬫᬶᬤᭂᬭ᭄᭞
ᬅᬗᭂᬮᬶᬄᬫᬸᬢᬄᬢᬳᬶᬓᬗᬾᬮᬦᬗ᭄ᬤᭂᬍᬕ᭄᭛

ᬳᬦᬢᬾᬓᬶᬯᬵᬳᬸᬢᬶᬦᬶᬩᬵᬦ᭄ᬭᬯᬶᬲ᭄ᬳᬜᬭ᭄᭞
ᬭᬶᬦᬸᬯᬶᬢ᭄ᬟᬟᬧ᭄ᬦᬶᬓᬧᬶᬦᬜ᭄ᬚᭂᬭᬶᬂᬦᬢᬭ᭄᭞
ᬇᬦᬮᬧ᭄ᬦᬶᬓᬵᬭᬗᬶᬦᬶᬓᬵᬲ᭄ᬭᬫᬾᬂ‌ᬍᬩᬸᬄ᭞
ᬅᬕᬶᬭᬂᬧᬟᬵᬟᬭᬟᬭᬦ᭄ᬢᬶᬦᬶᬗ᭄ᬳᬮᬦ᭄᭛

ᬳᬦᬢᭀᬦ᭄‌ᬭᬶᬓᬾᬧᬸᬬᬦᬫᬶᬗ᭄ᬭ᭄ᬯᬓᭂᬦ᭄ᬤᬤᬭ᭄᭞
ᬧᬶᬦᬸᬢᬶᬄ‌ᬭᬶᬧᬶᬗ᭄ᬕᬶᬭᬶᬟᬟᬧ᭄ᬦᬶᬓᬵᬍᬲᭂᬄ᭞
ᬅᬍᬫᭂᬄᬫᬫᬜ᭄ᬚᭂᬭᬫᬫᭂᬡ᭄ᬟᭂᬫᬶᬂᬕᬺᬳ᭞
ᬅᬫᬸᬧᬸᬄᬭᬩᬶᬦ᭄ᬬᬲᬳᬲᬵᬕᬯᬾᬧᬶᬭᬓ᭄᭛

ᬯ᭄ᬯᬬᬮᬾᬦ᭄ᬢᭂᬓᬵᬗ᭄ᬳ᭄ᬬᬗᬫᬮᬓ᭄ᬯᬧᬷᬕᬸᬡ᭞
ᬅᬯᬦᭂᬄᬢᬶᬓᬂᬘᬝᬓᬮᬶᬂᬦ᭄ᬬᬭᬶᬂᬢᭂᬕᬮ᭄᭞
ᬳᬦᬢᬓ᭄ᬯᬓᭀᬮᬶᬗᬶᬢᬸᬳᬦ᭄ᬬᬫᬗ᭄ᬓᬦ᭞
ᬓᬭᬡᬦ᭄ᬬᬬᬦ᭄ᬫᬶᬗᬬᬤᭀᬄ‌ᬯᬸᬮᬢ᭄ᬦᬶᬓᬵ᭛

ᬦ᭄ᬤᬢᬢᬷᬢᬓᬵᬮᬓᬢᭂᬓᬦ᭄ᬢᬶᬕᬂ‌ᬯᭂᬗᬶ᭞
ᬲᬶᬭᬲᬂᬓᬶᬦᭀᬦ᭄ᬢᭂᬮᬲᬤᬦ᭄ᬮᬸᬫᬫ᭄ᬧᬳ᭞
ᬩᬮᬓᭀᬰᬯᬵᬳᬦᬢᭂᬮᬲ᭄ᬕᭂᬦᭂᬧ᭄ᬓᬩᬾᬄ᭞
ᬳᬸᬯᬸᬲᬫ᭄ᬯᬶᬢᬶᬂ‌ᬦᬺᬧᬢᬶᬮᬾᬦ᭄ᬳᬮᬵᬬᬸᬥ᭛

ᬮᬸᬫᬭᬶᬲ᭄ᬢᬶᬓᬂᬭᬣᬫᬭᬫ᭄ᬧᬓᬶᬂ‌ᬍᬩᬸᬄ᭞
ᬕᬚᬯᬵᬳᬦᬵᬰ᭄ᬯᬧᬢᬶᬧᬵᬤᬭᬓ᭄ᬱᬓ᭞
ᬕᬸᬫᬸᬭᬸᬄᬢᬶᬓᬂᬧᬟᬳᬶᬰᬗ᭄ᬔᬓᬵᬮᬳ᭞
ᬓᬸᬫᭂᬢᬸᬕ᭄ᬧ᭄ᬭᬓᬫ᭄ᬧᬶᬢᬢᬶᬓᬂᬫᬳᬷᬢᬮ᭛

ᬢᬸᬫᬶᬩᬵᬢᬶᬓᬂ‌ᬭᬶᬭᬶᬲᬯᭀᬃᬳᬗᬶᬦ᭄ᬫᬶᬭᬶᬭ᭄᭞
ᬫᬗᬤᭂᬕ᭄ᬓᬸᬯᬸᬂᬓᬸᬯᬸᬗᬶᬓᬂᬮᬗᬶᬢ᭄ᬋᬫᭂᬂ᭞
ᬯᬶᬳᬕᬵᬳᬚᭃᬂᬲ᭄ᬯᬭᬦᬶᬓᬂᬫᬦᬸᬓ᭄‌ᬍᬗᭃᬂ᭞
ᬰᬸᬪᬫᬗ᭄ᬕᬮᬾᬮᬓᬸᬦᬶᬭᬂ‌ᬯᬢᭂᬓ᭄ᬬᬤᬸ᭛

ᬉᬘᬧᭂᬦ᭄ᬢᬶᬓᬂᬧᬗᬸᬗᬗᬦ᭄ᬲᬗᬧ᭄ᬭᬗ᭞
ᬭ᭄ᬬᬸᬮᬶᬳᬦ᭄ᬬᬯᬲ᭄ᬧᬦᬶᬗᬭᬹᬫ᭄ᬓᭂᬦᬾᬗᬸᬦᭂᬂ᭞
ᬅᬚᬸᬭᬸᬄᬫᬦᬶᬲ᭄ᬦᬶᬮᬶᬭᬶᬗᬶᬂᬫᬢᬵᬫᬦᬶᬲ᭄᭞
ᬧᬭᬦᬶᬂᬫᬭᬵᬕᬸᬮᬕᬸᬮᬗ᭄ᬤ᭄ᬬᬳᬷᬭᬶᬫᬂ᭛

ᬮᬭᬗᬦ᭄ᬢᭂᬓᬵᬲᬶᬳᬲᬸᬲᬸᬓ᭄ᬲᬸᬲᬸᬓ᭄ᬳᬜᬭ᭄᭞
ᬲᬮᬶᬯᬄ‌ᬯᬚᬦ᭄ᬬᬫᬧᬸᬧᬸᬓ᭄ᬧᬸᬧᬸᬓ᭄ᬳᬶᬚᭀ᭞
ᬅᬦᬶᬮᬶᬩ᭄ᬧᬫᬡ᭄ᬟᭂᬫᬶᬓᬭᬶᬂᬫᬢᬵᬫᬦᬶᬲ᭄᭞
ᬯᬶᬨᬮᬵᬯᬯᬃᬕᬟᬸᬗᬗᬦ᭄ᬢᬶᬭᬶᬂᬕᭂᬮᬸᬂ᭛

ᬯᬸᬭᬶᬦᬶᬂᬓᬸᬋᬦ᭄ᬢᬤᬶᬦᬦᬶᬂᬫᬳᬲ᭄ᬫᬗᭃ᭞
ᬅᬲᬤᬓ᭄ᬧᬸᬢᬶᬄᬓᬤᬶᬢᬦᬄᬦ᭄ᬬᬦᬶᬗ᭄ᬓᬳᬶ᭞
ᬍᬧᬶᬢᬶᬂᬢᬧᬶᬄᬲᬢᬓᬶᬲᬶᬂᬓᬭᬲ᭄ᬳᬜᬭ᭄᭞
ᬅᬦᬯᬂᬧᬮᬫ᭄ᬩᬗᬶᬦᬸᬲᬧ᭄ᬢᬶᬦᬶᬗ᭄ᬳᬮᬦ᭄᭛

ᬳᬦᬢᬵᬯᬗᬸᬦ᭄ᬤᬶᬦᬸᬕᬦᬶᬂᬳᬸᬮᬢ᭄ᬫᬮᬶᬂ᭞
ᬓᬯᭂᬦᬂᬮᬸᬮᬸᬢ᭄ᬦ᭄ᬬᬧᬶᬦᬸᬮᬸᬡ᭄ᬟᬲᬶᬂᬫᬢ᭞
ᬧ᭄ᬭᬶᬳᬢᬶᬦ᭄ᬢᬶᬓᬵᬓᬳᬶᬮᬗᬦ᭄ᬫᬦᬄ‌ᬭᬶᬫᬂ᭞
ᬅᬗᭂᬲᬄᬢᬸᬫᬶᬗ᭄ᬳᬮᬶᬯᭂᬓᬲ᭄‌ᬇᬓᬂᬳᬢᬶ᭛

ᬯᬭᬢᬵᬗᬸᬭᬾᬲᬳᬚᬬᬵᬗᬸᬭᬵᬫᬦᬄ᭞
ᬇᬦᬚᬸᬫ᭄ᬦ᭄ᬬᬢᬾᬓᬶᬕᭂᬮᬸᬗᬦ᭄ᬬᬲᭃᬓ᭄ᬲᭂᬓᬭ᭄᭞
ᬇᬭᬶᬓᬦ᭄ᬓᬢᭀᬦ᭄ᬢᬓᭂᬍᬓᬦ᭄ᬬᬫᬗ᭄ᬭᬯᬸᬓ᭄᭞
ᬍᬯᬸᬬᬦ᭄ᬓᬫᬾᬭᬗᭂᬦᬸᬫᬸᬗ᭄ᬓᬸᬭᬗ᭄ᬤᬤᬓ᭄᭛

ᬲᬶᬭᬲᬂ‌ᬯᬢᭂᬓ᭄ᬬᬤᬸᬓᬩᬾᬄᬢᭂᬮᬲ᭄‌ᬍᬧᬲ᭄᭞
ᬓᬤᬶᬯᬵᬄᬓᬢᭀᬦᬦᬶᬓᬬᬦ᭄ᬢᭂᬓᬾᬂᬢᭂᬕᬮ᭄᭞
ᬕᬸᬫᬸᬭᬸᬄᬢᬶᬓᬂᬩᬮᬧᬟᬵᬢᬶᬖᬹᬃᬡ᭄ᬦᬶᬢ᭞
ᬓᬤᬶᬰᬩ᭄ᬤᬦᬶᬂᬩᬜᬸᬢᬸᬫᬫ᭄ᬧᬸᬳᬶᬂᬚᬸᬭᬂ᭛

ᬧᬮᬧᬢ᭄‌ᬍᬗᭃᬂᬢᭂᬕᬮᬮᭀᬓ᭄ᬢᬶᬓᬂᬳᬯᬦ᭄᭞
ᬓᬮᬶᬮᬸᬗ᭄ᬓᬮᬸᬗ᭄ᬓᬭᬯᬲᬡ᭄ᬟᬶᬗᬶᬂᬦᬤᬷ᭞
ᬢᬸᬫᬸᬭᬸᬦ᭄ᬲᬸᬫᭂᬗ᭄ᬓᬮᬭᬶᬦᬶᬂᬭᬣᬵᬕᭂᬮᬶᬲ᭄᭞
ᬅᬤᬸᬮᬸᬃᬮᬯᬦ᭄ᬧᬯᬦᬢᬦ᭄ᬓᬭᬵᬗᬶᬭᬶᬂ᭛

ᬓᬮᬮᬸᬧ᭄ᬯᬮᬫ᭄ᬧᬳᬶᬭᬲᬂ‌ᬦᬺᬧᬵᬢ᭄ᬫᬚ᭞
ᬫᬗᬯᬾᬢᬦᬤᬺᬲᬳᬯᬦ᭄ᬕᭂᬕᭂᬃᬕᭂᬕᭂᬭ᭄᭞
ᬳᬸᬦᬶᬦᬶᬂᬫᬺᬤᬗ᭄ᬕᬦᬶᬭᬭᬵᬫ᭄ᬬᬢᬦ᭄ᬧᭂᬕᬢ᭄᭞
ᬬᬦᬩᬡ᭄ᬟᬸᬗᬦ᭄ᬕᭂᬋᬳᬯᭀᬭᬯᬗ᭄ᬲᬸᬮᬦ᭄᭛

ᬳᬦᬢᬮ᭄ᬯᬳᬸᬢ᭄ᬢᬫᬩᬜᬸᬦ᭄ᬬᬦᬶᬃᬫ᭄ᬫᬮ᭞
ᬇᬢᭂᬧᬶᬦ᭄ᬬᬭᬵᬫ᭄ᬬᬧᬭᬦᬶᬂᬓᭂᬦᬾᬗᬸᬦᭂᬂ᭞
ᬓᬮᬓᬵᬦ᭄ᬬᬭᬦ᭄ᬢᬸᬦᬦᬶᬗᬤ᭄ᬬᬸᬲᬶᬂᬕᭂᬕᭂᬭ᭄᭞
ᬕᬮᬕᬄᬦ᭄ᬬᬫᭂᬫ᭄ᬩᬗᬦᬫᬃᬕᭂᬮᬸᬂᬳᬸᬯᬦ᭄᭛

ᬭᬶᬧᭂᬮᬸᬓ᭄ᬧᭂᬮᬸᬓ᭄ᬦ᭄ᬬᬳᬦᬭᬗ᭄ᬭᬗᬦ᭄ᬓᬢᭀᬦ᭄᭞
ᬧᬭᬦᬶᬂᬫᬦᬶᬗ᭄ᬢᬶᬗᬗᬭᬶᬂ‌ᬯᬋᬕ᭄‌ᬉᬭᬂ᭞
ᬭᬶᬢᭂᬧᬶᬦ᭄ᬬᬢᬂᬢᬭᬢᬬᬵᬢᬢᬵᬓᬢᭀᬦ᭄᭞
ᬯᬮᬶᬯᬶᬲ᭄ᬳᬦᬾᬭᬶᬬᬫᬳᬵᬗᬶᬲᬶᬲ᭄ᬳᭂᬮᬭ᭄᭛

ᬧᬭᬭᬵᬚᬧᬸᬢ᭄ᬭᬳᬮᬶᬯᬢ᭄ᬲᬓᬾᬂᬦᬤᬷ᭞
ᬕᬶᬭᬶᬧᬵᬃᬰ᭄ᬰ᭄ᬯᬓᬷᬃᬡ᭄ᬦᬓᬳᬯᬦ᭄ᬢᭂᬓᬧ᭄ᬦᬶᬭ᭞
ᬭᬶᬗᬪᬷᬭᬸᬣᬵᬦᬶᬓᬳᬮᬶᬦ᭄ᬢᬗᬦ᭄ᬳᬸᬯᬸᬲ᭄᭞
ᬭᬶᬢᭂᬮᬲ᭄ᬦ᭄ᬬᬯᬶᬱ᭄ᬝᬶᬬᬧᬗᭂᬦ᭄ᬢᬮᭂᬦ᭄ᬢᬮᬦ᭄᭛

ᬇᬂᬫᬭᬸᬲ᭄ᬢᬦᬷᬢᭂᬕᬮᬤᭀᬄᬓᬸᬭᬂᬩᬜᬸ᭞
ᬬᬢᬓᬵᬫ᭄ᬩᬳᬯ᭄ᬬᬗᬶᬓᬦᬂᬤᬸᬓᬸᬢ᭄‌ᬍᬧᬲ᭄᭞
ᬓᬸᬫᬸᬓᬸᬲ᭄‌ᬍᬩᬹᬦ᭄ᬬᬤᬸᬫᬸᬤᬸᬕ᭄ᬢᭂᬓᬾᬂᬮᬗᬶᬢ᭄᭞
ᬓᬤᬶᬢᬵᬗᬸᬲᬶᬃᬩᬜᬸᬫᬭᬾᬂᬧᬬᭀᬥᬭ᭛

ᬇᬓᬸᬭᬧ᭄ᬭᬤᬾᬰᬓᬳᬯᬦ᭄ᬓᬣᬜ᭄ᬘᬦ᭞
ᬳᬦᬚᬳ᭄ᬦᬯᬷᬮ᭄ᬯᬳᬶᬓᬲᬗ᭄ᬓᬭᬶᬂᬮᬗᬶᬢ᭄᭞
ᬰᬸᬘᬶᬦᬶᬃᬫ᭄ᬫᬮᬵᬢᬶᬰᬬᬢᬶᬲ᭄ᬦᬶᬓᬵᬤᬍᬫ᭄᭞
ᬅᬮᬗᭃᬢᭂᬧᬶᬦ᭄ᬬᬳᬶᬩᭂᬓᬦ᭄ᬲᭂᬓᬃᬫᬶᬗᬶᬂ᭛

ᬲᬶᬭᬲᬂ‌ᬯᬢᭂᬓ᭄ᬬᬤᬸᬲᬳᬃᬱᬮᬵᬮᬦ᭞
ᬓᬮᬗᭃᬦ᭄ᬮᬶᬦᭀᬮ᭄ᬬᬦᬶᬲᬕᬦ᭄ᬥᬦᬶᬂᬲᭂᬓᬭ᭄᭞
ᬲᬸᬔᬤᬾᬦᬶᬳᬷᬲ᭄ᬦᬶᬲᬶᬭᬢᬶᬂ‌ᬬ᭄ᬬᬃᬓᭀᬫ᭄ᬩᬓᬦ᭄᭞
ᬲᬳᬚᬵᬫᬺᬢᬵᬭᬲᬦᬢᬶᬲ᭄ᬦᬶᬓᬂᬳᬗᬶᬦ᭄᭛

ᬢᬸᬫᬸᬭᬸᬦ᭄ᬫᬢᬷᬃᬣᬲᬶᬭᬲᬂ‌ᬦᬺᬧᬵᬢ᭄ᬫᬚ᭞
ᬮᬭᬗᬾᬮ᭄ᬗᭂᬮᬶᬄᬦᬶᬭᬳᬶᬮᬂᬲᬫᬵᬦ᭄ᬢᬭ᭞
ᬧᬭᬶᬰᬸᬤ᭄ᬥᬘᬶᬢ᭄ᬢᬦᬶᬭᬦᬶᬃᬫ᭄ᬫᬮᬵᬩᬸᬗᬄ᭞
ᬧᬶᬦᬓᬲ᭄ᬯᬪᬵᬯᬲᬗᬢᬷᬃᬣᬭᬶᬂᬰᬸᬘᬶ᭛

ᬭᬶᬢᭂᬮᬲ᭄ᬦᬶᬭᬵᬤ᭄ᬬᬸᬲᬶᬭᬶᬓᬵᬮᬭᬶᬲ᭄ᬫᬸᬯᬄ᭞
ᬇᬭᬶᬓᬂᬳᬮᬲ᭄‌ᬭᬶᬢᭂᬧᬶᬦᬶᬂᬫᬳᬵᬦᬤᬷ᭞
ᬫᬓᬶᬭᬶᬲ᭄ᬢᬶᬓᬂᬢᬳᭂᬦᬭᭀᬓ᭄ᬮᬯᬦ᭄ᬮᬢᬵ᭞
ᬮ᭄ᬯᬶᬭᬯᬵᬳ᭄ᬯᬯᬵᬳ᭄ᬯᬦᬸᬮᬳᬦ᭄ᬲᬶᬮᬶᬄᬓᬬᬸᬄ᭛

ᬫ᭄ᬭᬓᬶᬢᬸᬗ᭄ᬕᬓᬶᬂᬓᬬᬸᬫᬦᬶᬲ᭄ᬫᬦᬸᬗ᭄ᬕᬶᬮᬶᬲ᭄᭞
ᬅᬮᬗᭃᬢᭂᬓᬧ᭄ᬦᬶᬓᭂᬮᬩᬶᬂᬥ᭄ᬯᬚᬵᬓᬶᬮᬢ᭄᭞
ᬫᬗᬶᬕᭂᬮ᭄ᬟᭂᬗᭃᬧᬟᬳᬶᬲᬂ‌ᬯᬢᭂᬓ᭄ᬬᬤᬸ᭞
ᬯᭂᬓᬲᬦ᭄ᬫᬦᬯ᭄ᬯᬗᬶᬭᬶᬓᬵᬮ᭄ᬯᬶᬭᬫ᭄ᬩᬳᬦ᭄᭛

ᬢᬸᬫᬬᬸᬂᬢᬶᬓᬂᬮᬶᬭᬗᬶᬧᬶᬗ᭄ᬕᬶᬭᬶᬂᬚᬸᬭᬂ᭞
ᬫᬩᭂᬩᭂᬤ᭄ᬕᬟᬸᬂᬓᬧᬗᭂᬮᬶᬄᬢᬶᬦᬶᬗ᭄ᬳᬮᬦ᭄᭞
ᬅᬧᬸᬚᬶᬦ᭄ᬧᭂᬢᬸᬂᬬᬬᬧᬶᬦᬡ᭄ᬟᬶᬭᬶᬂᬳᬮᬲ᭄᭞
ᬓᬤᬶᬢᬦ᭄‌ᬯ᭄ᬭᬸᬳᭂᬦ᭄ᬭᬳᬬᬸᬓᬩ᭄ᬯᬢᬦ᭄ᬭᬭᬲ᭄᭛

ᬫᬗᬸᬦᭂᬂ‌ᬯᬸᬗᬹᬢᬦᬮᬬᬹᬦ᭄ᬬᬓᬵᬲᬶᬳᬦ᭄᭞
ᬳᬦᬫᬸᬦ᭄ᬓᬩᬾᬄᬦ᭄ᬬᬧᬟᬢᬦ᭄ᬳᬦᬵᬲᭂᬓᬭ᭄᭞
ᬇᬓᬭᬶᬦ᭄ᬬᬗᬹᬦᬶᬦᬶᬦᬢᬷᬢᬦᬶᬂᬮᬗᭃ᭞
ᬓᬭᬡᬦ᭄ᬬᬳᬾᬯᬫᬭᬶᬢᬵᬲᬸᬳᬸᬦ᭄ᬲᭂᬓᬭ᭄᭛

᭛ᬚᬕᬢ᭄ᬧ᭄ᬭᬫᬸᬤᬶᬢ᭛᭝᭔᭐᭟
‐00|‐0‐|000|‐0‐|000|0̲ = ᭑᭖

ᬭ᭄ᬬᬸᬢ᭄ᬢᬭᬓᭀᬰᬮᬾᬓᬶᬓᬳᬯᬦ᭄ᬢᭂᬓᬧ᭄ᬬᬤᬸᬓᬸᬮ᭞
ᬭᬵᬫ᭄ᬬᬦᬶᬓᬵᬧᬶᬢᭀᬯᬶᬲᬳᬪᬵᬯᬪᭀᬕᬲᬸᬮᬪᬵ᭞
ᬯ᭄ᬯᬂᬦᬶᬓᬤᬃᬰ᭄ᬰᬦᬷᬬᬧᬟᬲᬳ᭄ᬬᬲᬸᬰ᭄ᬭᬫᬓᬢᭀᬦ᭄᭞
ᬭᬵᬫ᭄ᬬᬲᬪᬵᬧᭂᬓᭂᬦ᭄ᬬᬫᬍᬩᬵᬍᬩᬸᬄᬦ᭄ᬬᬫᬢᭂᬧᬲ᭄᭛

ᬫ᭄ᬯᬂ‌ᬭᬶᬲᬯᬄᬦ᭄ᬬᬭᬵᬫ᭄ᬬᬫᬳᬶᬚᭀᬩᬜᬸᬦ᭄ᬬᬢᬦᬋᬦ᭄᭞
ᬝᭀᬓᬸᬦᬶᬦᬶᬂᬢᬮᬸᬓ᭄ᬢᬓᬮᬗᭃᬮᬦᬵᬫᬸᬳᬭᬓᬹᬂ᭞
ᬯ᭄ᬯᬂ‌ᬭᬶᬯᬭᬸᬂᬯᬭᬸᬂᬦ᭄ᬬᬫᬗᬶᬤᬸᬂᬫᬓᬗ᭄ᬲᬶᬓᬸᬓᬸᬮᬦ᭄᭞
ᬭᬶᬂᬢᬮᬸᬦᬦ᭄ᬬᬢᬂᬓᬶᬤᬗᬦᭂᬫ᭄ᬧᬸᬦᭂᬫ᭄ᬧᬸᬳᬶᬢᬳᭂᬦ᭄᭛

ᬓᬸᬩ᭄ᬯᬦᬶᬓᬵᬚᬯᬵᬳᬦᬚᬕᬸᬂᬫᬳᬵᬦ᭄ᬲᬶᬦᬮᬶᬲᬶᬭ᭄᭞
ᬓᬡ᭄ᬟᬸᬬᬸᬳᬦ᭄ᬧᬘᬃᬦ᭄ᬬᬲᬸᬮᬲᬶᬄᬦ᭄ᬬᬫᭂᬫ᭄ᬩᬗᬦᭂᬟᭂᬂ᭞
ᬢ᭄ᬬᬸᬂ‌ᬯᬓᬢᬮ᭄ᬦ᭄ᬬᬮᬾᬦ᭄ᬓᬭᬯᬶᬮᬦ᭄ᬬᬫᬯ᭄ᬯᬳᬲᬶᬕᬭ᭄᭞
ᬮ᭄ᬯᬶᬃᬦ᭄ᬬᬫᬯᬾᬄᬲᬸᬔᬵᬗᬶᬦᬓᬶᬘᬶᬢ᭄ᬢᬲᬂᬬᬤᬸᬓᬩᬾᬄ᭛

ᬮ᭄ᬯᬄᬲᬭᬬᬹᬓᬧᬗ᭄ᬕᬶᬳᬤᬍᬫ᭄ᬩᬜᬸᬦ᭄ᬬᬫᬳᭂᬦᬶᬂ᭞
ᬲᬵᬫ᭄ᬧᬸᬦᬶᬦᭂᬦ᭄ᬢᬲᬦ᭄‌ᬬᬧᬭᬶᬢᬸᬱ᭄ᬝᬢᬂᬩᬮᬓᬩᬾᬄ᭞
ᬬᬧ᭄ᬯᬦᬦᬾᬓᬯᬶᬱ᭄ᬝᬶᬦᬶᬓᬳᬾᬢᬸᬦᬶᬂ‌ᬯ᭄ᬯᬗᬯᭂᬤᬶ᭞
ᬮ᭄ᬯᬶᬃᬫᬦᬳᬶᬂᬤᬸᬭᬵᬢ᭄ᬫᬓᬳᬦᬦ᭄ᬬᬫᭀᬖᬦᬳᬶᬳᬾᬂ᭛

ᬚ᭄ᬭᭀᬦᬶᬮᬢᭂᬓ᭄ᬦ᭄ᬬᬮᬵᬕᬶᬧᬭᬦᬶᬂ‌ᬯᬭᬓ᭄ᬬᬦᬕᬸᬬᬂ᭞
ᬕᬗ᭄ᬕᭂᬗᬶᬓᬵᬦ᭄ᬓᬢᬹᬢ᭄‌ᬭᬶᬲᬸᬓᬸᬦᬶᬂᬓᭂᬩᭀᬯᬦᬫᬓᭃᬫ᭄᭞
ᬮᬗ᭄ᬮᬶᬗᬶᬓᬵᬳᬦᬾᬲᬶᬳᬸᬗᬶᬓᬂ‌ᬯᬭᬵᬳᬫᬓᬶᬧᬹ᭞
ᬫ᭄ᬯᬂᬓᬮᬫᭂᬜ᭄ᬚᬕᬸᬡ᭄ᬟᬓᬭᬯᬶᬢ᭄‌ᬭᬶᬓᬂ‌ᬭ᭄ᬯᬶᬍᬫᬳᭂᬦ᭄᭛

ᬢᬜ᭄ᬘᬭᬶᬢᬦ᭄ᬓᬸᬍᬫ᭄‌ᬬᬫᬓᬸᬮᬾᬂᬳᬯᬦ᭄ᬲᬶᬭᬳᬸᬯᬸᬲ᭄᭞
ᬤᭀᬄᬦᬶᬧᬭᬦ᭄ᬓᬸᬦᬂᬧᬶᬭᬧᬶᬭᬂᬧᬸᬭᬷᬬᬓᬳᬯᬦ᭄᭞
ᬢᬦ᭄‌ᬯᬸᬯᬸᬲᭂᬦ᭄ᬢᬶᬓᬂᬕᬸᬦᬸᬗᬮᬲ᭄ᬢᭂᬕᬮ᭄ᬢᭂᬕᬮᬕᬮ᭄᭞
ᬭᬵᬫ᭄ᬬᬦᬶᬓᬂᬳᭂᬦᬹᬢᬦᬸᬘᬧᭂᬦ᭄ᬲᬓᬫ᭄ᬩᬳᬮᬗᭃ᭛

ᬭᬶᬂ‌ᬯᭂᬓᬲᬦ᭄ᬓᬢᭀᬦ᭄ᬢᬧᬸᬘᬓᬶᬂᬳᬶᬫᬵᬮᬬᬕᬶᬭᬶ᭞
ᬓᬬ᭄ᬯᬦᬶᬓᬵᬳᬯᬹᬓ᭄ᬭ᭄ᬬᬮᬲᬮᬲ᭄ᬦ᭄ᬬᬤᬾᬦᬶᬓᬗᭂᬩᬸᬦ᭄᭞
ᬗ᭄ᬓᬵᬦᬢᬲᬂ‌ᬯᬢᭂᬓ᭄ᬬᬤᬸᬫᬗᬜ᭄ᬚᬮᬷᬲᭂᬓᬭᬸᬭᬵ᭞
ᬓᬧ᭄ᬯᬭᬶᬚᭃᬂᬪᬝᬵᬭᬧᬸᬭᬸᬱᭀᬢ᭄ᬢᬫᬵᬢ᭄ᬯᬗᬭᬋᬫ᭄᭛

ᬧᬵᬃᬰ᭄ᬰ᭄ᬯᬦᬶᬓᬂᬳᬶᬫᬵᬤ᭄ᬭᬶᬳᬦᬢᬮ᭄ᬯᬳᬹᬢᬕᬳᬦ᭞
ᬓᭀᬓ᭄ᬢᬗᬭᬦ᭄ᬬᬬᭀᬗ᭄ᬕ᭄ᬯᬦᬶᬭᬓᬾᬰᬯᬵᬦ᭄ᬲᭂᬟᭂᬗᬓᭃᬫ᭄᭞
ᬰᬸᬤ᭄ᬥᬧᬯᬶᬢ᭄ᬭᬢᬹᬲ᭄ᬦᬶᬗᬘᬮᬧ᭄ᬯᬦᬶᬃᬫ᭄ᬫᬮ‌ᬅᬢᬷᬲ᭄᭞
ᬢᬹᬩᬦᬶᬓᬵᬍᬗᭃᬂᬢᬸᬫᭂᬟᬸᬦᬶᬂᬧᬭᬂᬧᬭᬸᬗᬭᭀᬂ᭛

ᬧ᭄ᬭᬵᬧ᭄ᬢᬢᬲᬂ‌ᬯᬢᭂᬓ᭄ᬬᬤᬸᬭᬶᬓᬂᬳᬶᬫᬵᬮᬬᬕᬶᬭᬶ᭞
ᬭᬵᬫ᭄ᬬᬫᬭᬵᬃᬬ᭄ᬬᬭᬵᬃᬬ᭄ᬬᬦᬶᬭᬶᬓᬂᬰᬶᬮᬵᬓᬸᬫᬮᬲ᭞
ᬳᬃᬱᬢᬸᬫᬶᬗ᭄ᬳᬮᬶᬂᬲᭂᬓᬭᬦᬾᬓᬢᬦ᭄ᬧᬍᬯᬲᬦ᭄᭞
ᬕᬃᬚ᭄ᬚᬶᬢᬬᬦ᭄ᬲᬶᬦᬸᬗ᭄ᬲᬸᬗᬶᬗᬗᬶᬦ᭄ᬫᬯᭀᬃᬳᬺᬩᬸᬓᬭᬹᬫ᭄᭛

ᬲᬵᬫ᭄ᬧᬸᬦᬶᬭᬦ᭄ᬫᬭᬵᬃᬬ᭄ᬬᬦᬭᬳᬸᬧ᭄ᬢᬬᬦ᭄ᬮᬓᬸᬫᬸᬯᬄ᭞
ᬰᬷᬖ᭄ᬭᬲᬶᬭᬵᬗᬮᭀᬭᬶᬲᬸᬓᬸᬦᬶᬂᬳᬶᬫᬵᬮᬬᬕᬶᬭᬶ᭞
ᬫᬗ᭄ᬓᬶᬦᬯᬵᬲ᭄ᬧ᭄ᬭᬤᬾᬰᬦᬶᬓᬦᬂᬫᬸᬲᬸᬄᬢᭂᬓᬧᬶᬭ᭞
ᬢᬸᬮ᭄ᬬᬧᬬᭀᬥᬭᬾᬓᬧᬓᬢᬶᬡ᭄ᬟᬸᬢᬶᬡ᭄ᬟᬸᬓᬓᬭᬾ᭛

ᬤᬸᬃᬕ᭄ᬕᬦᬶᬓᬂᬫᬸᬲᬸᬄ‌ᬬᬓᬢᭂᬓᬦ᭄ᬢᭂᬓᬧ᭄ᬬᬤᬸᬩᬮ᭞
ᬲᬓ᭄ᬱᬡᬢᬦ᭄ᬧᬳᬷᬗᬦᬶᬲᬸᬓᭂᬢ᭄‌ᬯᬸᬓᬶᬃᬦ᭄ᬬᬫᬭᬸᬳᬸᬭ᭄᭞
ᬧ᭄ᬭᬶᬗ᭄ᬕᬦᬶᬓᬂᬚᬸᬭᬂᬧᬶᬦᬓᬮᬵᬮᬦᬵᬦᬶᬓᬗᬮᬲ᭄᭞
ᬦᬶᬲ᭄ᬢᬦᬶᬓᬵᬦ᭄‌ᬯᬶᬰᬷᬃᬡ᭄ᬦᬬᬦᬶᬦᬫ᭄ᬩᬳᬶᬂᬓᬸᬤᬮᬶᬫᬦ᭄᭛

ᬤᬸᬃᬩᬮᬢᬂᬧ᭄ᬭᬤᬾᬰᬓᬳᬯᬦ᭄ᬢᭂᬓᬧ᭄ᬬᬤᬸᬓᬸᬮ᭞
ᬧᬃᬯ᭄ᬯᬢᬫᬗ᭄ᬮᬸᬦᬂᬳᬤᭂᬕᬶᬓᬂᬓᬬᬸᬦ᭄ᬬᬫᬦᬦᬵ᭞
ᬮ᭄ᬯᬄᬦ᭄ᬬᬚᬸᬭᬂᬦ᭄ᬬᬲᬵᬫ᭄ᬧᬸᬦᬭᬢᬵᬮᬯᬦ᭄ᬢᭂᬕᬮᬭᭀᬓ᭄᭞
ᬅᬲ᭄ᬭᬸᬢᬶᬓᬂ‌ᬍᬩᬹᬫᭂᬢᬸᬢᬶᬦᬹᬩ᭄ᬦᬶᬓᬂᬳᬮᬶᬯᬯᬭ᭄᭛

ᬧᬶᬗ᭄ᬕᬶᬭᬶᬓᬂᬲᬫᬸᬤ᭄ᬭᬳᬦᬧᬃᬯ᭄ᬯᬢᬵᬭᬸᬳᬸᬭᬕᭃᬂ᭞
ᬓᬷᬃᬡ᭄ᬦᬢᬶᬓᬵᬗᬰᭀᬓᬲᬸᬭᬪᬷᬭᬶᬬᬵᬦᭂᬟᭂᬗᬢᭃᬩ᭄᭞
ᬳᬾᬫᬦᬶᬲᬶᬦ᭄ᬯᬫᬶᬂᬓᬬᬸᬳᬶᬩᭂᬓ᭄‌ᬍᬩᬹᬢᬦᬶᬦᬮᬧ᭄᭞
ᬤᬾᬦᬶᬭᬲᬂ‌ᬯᬢᭂᬓ᭄ᬬᬤᬸᬓᬸᬮᬵᬧᬦᬧᬺᬕᬶᬲᬶᬭ᭛

ᬭᬶᬂᬢᬤᬦᬦ᭄ᬢᬭᬓ᭄ᬭᬫᬟᬢᭂᬂᬢᬲᬂᬬᬤᬸᬓᬩᬾᬄ᭞
ᬯᬦ᭄ᬯᬦᬶᬓᬂᬫᬸᬲᬸᬄᬧᬟᬯᬸᬭᬸᬂ‌ᬬᬲᬶᬂᬲᬓᬢᭂᬫᬸ᭞
ᬦ᭄ᬬᬵᬧᬦᬶᬓᬵᬗ᭄ᬳᬶᬮᬷᬯ᭄ᬯᬗᬶᬓᬦᬵᬕᬢᬾᬂᬬᬤᬸᬓᬸᬮ᭞
ᬤᬺᬯ᭄ᬬᬓᬢᬶᬗ᭄ᬕᬮᬶᬂ‌ᬍᬩᬸᬳᬦᬾᬓᬢᬦ᭄ᬓᬳᬸᬦᬶᬗ᭛

ᬓᬵᬮᬦᬶᬭᬂ‌ᬯᬢᭂᬓ᭄ᬬᬤᬸᬟᬢᭂᬂᬳ᭄ᬬᬗᬃᬓ᭄ᬓᬫᬓᬸᬘᭂᬫ᭄᭞
ᬫᬾᬄᬢᬸᬫᬶᬩᬵᬧᬶᬢᬸᬧ᭄ᬯᬫᬪᬯᬄᬢᬲᬂᬬᬤᬸᬓᬩᬾᬄ᭞
ᬬᬢ᭄ᬦᬲᬶᬭᬵᬗᭂᬫᬶᬢ᭄ᬲᬩᬮᬢᬦ᭄‌ᬯᬶᬦᬾᬄᬫᬧᬲᬳ᭞
ᬩᬜ᭄ᬘᬦᬦᬶᬂᬫᬸᬲᬸᬄ‌ᬬᬢᬶᬦᬳᬵᬫᬫᭀᬭᬗᬶᬫᬸᬭ᭛

ᬣᬵᬦᬶᬓᬢᬶᬗ᭄ᬕᬮᬤ᭄ᬪᬸᬢᬳᬍᬧ᭄ᬦ᭄ᬬᬢᭀᬯᬶᬦᬮᬗᭃ᭞
ᬫ᭄ᬯᬂᬧᬭᬶᬫᬡ᭄ᬟᬮᬦ᭄ᬬᬧᬶᬭᬬᭀᬚᬦᬦ᭄ᬬᬢᬓᬸᬦᬂ᭞
ᬬᬾᬓᬧᬓᬸᬯ᭄ᬯᬓᬸᬯ᭄ᬯᬦᬶᬭᬲᬂ‌ᬯᬢᭂᬓ᭄ᬬᬤᬸᬓᬩᬾᬄ᭞
ᬮ᭄ᬯᬶᬃᬲᬶᬮᬸᬫᬦ᭄ᬓᬟᬢ᭄ᬯᬦᬶᬓᬳᭂᬦ᭄ᬕᬢᬶᬦ᭄ᬬᬯᭂᬓᬲᬦ᭄᭛

ᬯᬺᬢ᭄ᬢᬦᬶᬭᬂ‌ᬯᬢᭂᬓ᭄ᬬᬤᬸᬟᬢᭂᬂᬧ᭄ᬭᬓᬵᬰᬓᬋᬗᭃ᭞
ᬲ᭄ᬢ᭄ᬭᬷᬭᬶᬓᬦᬂᬓᬸᬝᬾᬓᬧᬟᬫᬗᬺᬗᭃᬓᬓᭂᬢᭂᬭᬦ᭄᭞
ᬧᬵᬄᬧ᭄ᬭᬶᬳᬢᬶᬦ᭄‌ᬭᬶᬢᬦ᭄ᬳᬦᬦᬶᬓᬂᬲᭂᬦᭂᬂᬦ᭄ᬬᬫᬦᬸᬓᬹ᭞
ᬲᬫ᭄ᬩᬢᬶᬓᬵᬦᬗᬶᬲ᭄ᬮᬯᬦᬦᬓ᭄ᬦ᭄ᬬᬫᬵᬲᬶᬳᬲᬶᬳᬦ᭄᭛

ᬆᬳᬦᬓᬶᬗ᭄ᬳᬸᬮᬸᬦ᭄‌ᬦ᭄ᬤᬶᬢᬧᬭᬵᬦᬦᬶᬂᬫᬲᬸᬲᬸᬧᬦ᭄᭞
ᬢᭀᬯᬶᬩᬧᬦ᭄ᬢᬢᬦ᭄ᬳᬦᬫᬧᭀᬮᬳᬗ᭄ᬓ᭄ᬯᬢᬦᬓᬸ᭞
ᬳᬾᬦᬓᬢᬗ᭄ᬳᬸᬮᬸᬦ᭄ᬧᭂᬚᬳᬲᬗ᭄ᬓᬭᬶᬂᬓᬳᬜᬗ᭞
ᬗ᭄ᬳᬶᬂᬰᬯᬦᬶᬗ᭄ᬳᬸᬮᬸᬦ᭄ᬢᭂᬫᬸᬦᬶᬓᬂᬩᬧᬦ᭄ᬢᬦᬸᬫᬸᬮᬶᬄ᭛

ᬫ᭄ᬯᬂᬧᬭᬶᬘᬵᬭᬶᬓᬵᬳᬦᬲᬸᬔᬦ᭄ᬬᬤᬸᬳ᭄ᬔᬲᬯᬦᬾᬄ᭞
ᬓᬳ᭄ᬬᬸᬦᬶᬓᬂ‌ᬯᬦᬾᬄᬢᬯᬦᭂᬦᬶᬂᬧ᭄ᬭᬯᬷᬭᬮᬮᬶᬢ᭞
ᬓᬾᬮᬶᬓᬶᬓᬂ‌ᬯᬦᬾᬄᬤᬤᬳᬦᬶᬂᬩ᭄ᬭᬢᬵᬬ᭄ᬯᬫᬳᬮ᭞
ᬫᬾᬫᬦᬯᬓ᭄ᬦ᭄ᬬᬮᬶᬂᬦ᭄ᬬᬗᬸᬦᬶᬯᬾᬄᬬᬤᬶᬦ᭄ᬓᬳᬫᬶᬱ᭛

ᬅᬗ᭄ᬕᭂᬳᬶᬓᬂᬩᬮᬵᬓᭂᬫᬶᬢᬶᬭᬵᬚ᭄ᬬᬲᬂ‌ᬓ᭄ᬱᬶᬢᬶᬲᬸᬢ᭞
ᬓᬾᬧ᭄ᬯᬦᬢᬗ᭄ᬕᬸᬢᬗ᭄ᬕᬸᬳᬦᬢᬵᬯᬮᬂᬯᬮᬗᬤᭀᬄ᭞
ᬮᬾᬦᬶᬓᬦᬂᬫᬫᬾᬢ᭄ᬓᬶᬭᬓᬶᬭᬵᬧᬸᬧᬸᬮ᭄ᬧᬸᬧᬸᬮᬳᭃᬫ᭄᭞
ᬢᬦ᭄‌ᬯ᭄ᬭᬸᬳᬶᬤᬵᬬᬦᬶᬂᬮᬸᬫᬯᬦᬂ‌ᬯᬢᭂᬓ᭄ᬬᬤᬸᬟᬢᭂᬂ᭛

ᬲᬂ‌ᬦᬺᬧᬧᬸᬢ᭄ᬭᬶᬓᬵᬲᬶᬭᬢᬫᬗᬺᬗᭃᬬᬤᬸᬟᬢᭂᬂ᭞
ᬢᬸᬱ᭄ᬝᬫᬦᬄᬦᬶᬭᬦ᭄ᬫᬶᬮᬸᬲᬗᬵᬃᬬ᭄ᬬᬲᬵᬫ᭄ᬩᬫᬭᬶᬓᬾ᭞
ᬢᬦ᭄ᬳᬸᬦᬶᬗᬦ᭄‌ᬭᬶᬧᬯᬺᬕᬶᬓᬦᬂ‌ᬯ᭄ᬯᬗᬶᬂᬓᬸᬝᬓᬩᬾᬄ᭞
ᬗ᭄ᬳᬶᬂᬢᬢᬶᬮᭀᬢ᭄ᬢᬫᬵᬧᬶᬦᬓᬭᭀᬯᬗᬶᬂᬫᬕᬸᬡᬶᬢ᭛

ᬳᬾᬢᬸᬦᬶᬭᬦ᭄ᬧᬓᭀᬦᬮᬸᬮᬸᬢᬶᬂᬧ᭄ᬭᬶᬬᬵᬦᬶᬭᬢᭂᬫᭂᬦ᭄᭞
ᬧᬸᬱ᭄ᬧᬯᬢᬷᬗᬭᬦ᭄ᬬᬬᬢᬶᬓᬾᬦᬸᬢᬸᬲ᭄ᬚᬭᬸᬫᬦ᭞
ᬯ᭄ᬭᬸᬄᬲᬯᬸᬯᬸᬲ᭄ᬧ᭄ᬭᬳᬵᬲᬦᬧᭂᬦᭂᬤ᭄‌ᬭᬶᬗᬫ᭄ᬩᭂᬓᬭᬤᬶᬦ᭄᭞
ᬅᬧ᭄ᬲᬭᬧᬸᬢ᭄ᬭᬶᬓᬵᬕᬢᬶᬦᬶᬲᬗ᭄ᬳᬸᬮᬸᬦ᭄ᬲᬸᬭᬯᬥᬹ᭛

ᬢᬦ᭄ᬫᬬᬦᬵᬦᬶᬮᬶᬩ᭄‌ᬯ᭄ᬯᬗᬲᭂᬮᬸᬃᬢᭂᬮᬲ᭄ᬮᬬᬢᬤᭀᬄ᭞
ᬭᬶᬂᬕᬕᬦᬾᬓᬶᬳᭂᬦ᭄ᬳᬯᬦᬶᬓᬵᬦ᭄ᬤᬢᬦ᭄ᬓᬲᬸᬯᬬᬦ᭄᭞
ᬲᬂ‌ᬦᬺᬧᬧᬸᬢ᭄ᬭᬲᬵᬫ᭄ᬩᬓᬤᬸᬦᬸᬂᬓᬢᬦ᭄ᬤᬸᬓᬮᬭᬶᬲ᭄᭞
ᬰᬷᬖ᭄ᬭᬢᭂᬓᬾᬂ‌ᬍᬫᬄᬢᭂᬓᬫᬦᭂᬫ᭄ᬩᬳᬶᬂ‌ᬦᬺᬧᬲᬸᬢ᭛

ᬢᬷᬟᬓ᭄ᬟᬶᬓᭃᬢᬳ᭄ᬯᬶ
᭛ᬯᬶᬓᬺᬢᬶ᭛᭝᭔᭑᭟
0‐0|00‐|0‐0|00‐|000|000|‐0‐|00̲ = ᭒᭓

ᬦᬶᬳᬦ᭄ᬢᬩᬧᬳᬾᬢᬸᬦᬶᬗ᭄ᬳᬸᬮᬸᬦᬦᭂᬫ᭄ᬩᬳᬶᬦᬸᬢᬸᬲᬦᭂᬓᬵᬓᭂᬦᬂᬓᬭᬲ᭄᭞
ᬫᬸᬯᬄᬤᬸᬮᬸᬭᬶᬓᬵᬦ᭄ᬲᭂᬋᬄᬲᬸᬯᬍᬦᬶᬂᬲᭂᬧᬳᬶᬓᬶᬧᬯᭂᬓᬲ᭄ᬦᬶᬭᬾᬗ᭄ᬳᬸᬮᬸᬦ᭄᭞
ᬓᬸᬦᬂᬧ᭄ᬯᬮᬓᬶᬪᬵᬕ᭄ᬬᬬᬦ᭄ᬳᬦᬫᬦᬄᬢᬓᬢᭂᬳᭂᬭᬳᬶᬦᬸᬦ᭄ᬤᬗᬶᬗ᭄ᬳᬸᬮᬸᬦ᭄᭞
ᬫᬦᬶᬲ᭄ᬦᬶᬧᬫᬢᬦ᭄ᬢᬬᭀᬮᬶᬳᬸᬮᬶᬳᬦ᭄ᬢᬫᬭᬲᬦᬦᬭᬾᬦ᭄ᬤ᭄ᬭᬧᬸᬢ᭄ᬭᬶᬓᬵ᭛

ᬢᬸᬯᬶᬦ᭄ᬭᬭᬶᬯᬶᬬᭀᬕᬗᬹᬦᬶᬧᬧᬲᬄᬢᬮᬓᬶᬲᬶᬭᬢᬸᬭᬸᬂᬓᭂᬦᬾᬂᬢᬸᬭᬹ᭞
ᬮᬦᬾᬓᬶᬮᬶᬦᬶᬧᬸᬃᬮᬶᬧᬸᬃᬮᬭᬦᬶᬭᬵᬦᬸᬓᭂᬮᬸᬦᭂᬗᬶᬢᬸᬳᬦ᭄ᬓᬸᬓᬵᬲᬶᬳᬦ᭄᭞
ᬗ᭄ᬳᬸᬮᬸᬦ᭄ᬮᬕᬶᬓᬶᬦᭀᬦᬶᬭᬵᬢᬶᬮᬶᬓᬭᬶᬂᬧᬸᬭᬭᬶᬓᬯᭂᬓᬲᬦ᭄ᬢᬤᬾᬦᬶᬭ᭞
ᬫᬧᬂᬋᬗᭂᬋᬗᭃᬦ᭄ᬓᬢᭀᬦ᭄ᬲᬶᬭᬳᬋᬧ᭄‌ᬭᬶᬟᬢᭂᬗᬦᬶᬭᬭᬓ᭄ᬭ᭄ᬬᬦᬗ᭄ᬮᬯᬤ᭄᭛

ᬢᬶᬩᬵᬂᬮᬮᬸᬗᬗᬸᬡ᭄ᬟᭂᬗᬾᬧᬸᬭᬶᬫᬦᬄᬦᬶᬭᬭᬶᬓᬶᬢᬫᬫᬶᬦ᭄ᬢᬲᬸᬡ᭄ᬟᬗᭂᬦ᭄᭞
ᬫᭂᬳᬵᬄᬲᬶᬭᬭᬶᬧᬗ᭄ᬓ᭄ᬯᬦᬶᬗ᭄ᬳᬸᬮᬸᬦᬮᬾᬰ᭄ᬬᬳᬸᬬᬗᬶᬓᬲᬶᬭᬵᬗ᭄ᬮᬶᬕᬵᬢᭂᬗᬄ᭞
ᬓᭂᬦᭂᬧ᭄ᬲᬶᬭᬲᬫᬗ᭄ᬓᬦᬦ᭄ᬫᬶᬤᭂᬫᬦᬶᬓ᭄ᬯᬦᬲᭂᬫᬸᬢᬶᬓᭂᬮᬶᬂᬳᬮᬶᬲ᭄ᬦᬶᬭ᭞
ᬢᬶᬦᬗ᭄ᬳᬶᬢᬶᬦᬜᬦ᭄‌ᬭᬶᬗᬶᬧ᭄ᬬᬦᬯᬭᬄᬲᬶᬭᬢᭂᬓᬮᬶᬗᬶᬭᬵᬗᬬᬸᬄᬢᭂᬗᬄ᭛

ᬓᬸᬦᬂᬢᬸᬳᬦᬧᬤ᭄ᬕᬢᬾᬓᬶᬳᬢᬸᬭᬶᬗ᭄ᬳᬸᬮᬸᬦᬶᬓᬶᬢᬭᬶᬗᬹᬦᬶᬓᬵᬭᬡ᭞
ᬓᬋᬗ᭄ᬯᬦᬶᬭᬲᬂ‌ᬯᬢᭂᬓ᭄ᬬᬤᬸᬢᭂᬓᬵᬦᭂᬓᬦᬶᬓᬭᬡᬦᬶᬂ‌ᬯᬺᬕᬶᬂᬧᬸᬭ᭞
ᬦᬭᬾᬦ᭄ᬤ᭄ᬭᬤᬸᬳᬶᬢᬵᬧᬕᬦ᭄ᬢ᭄ᬬᬦᬶᬭᬤᬾᬦ᭄ᬢᬩᬧᬧᬢᬜᬦᬶᬗ᭄ᬳᬸᬮᬸᬦ᭄ᬢᬸᬳᬦ᭄᭞
ᬓᬢᭀᬦ᭄ᬪᬬᬦᬶᬭᬦ᭄ᬬᬤᬶᬦ᭄ᬓᬢᭂᬓᬦᬂᬧᬸᬭᬕᭂᬲᭂᬗᬧᬸᬦᬄᬓᬢᬸᬦ᭄ᬯᬦ᭛

ᬢᬸᬳᬦ᭄ᬓᬸᬓᬶᬢᬫᬵᬲᬶᬳᬵᬗᬮᬧᬲᬂ‌ᬦᬺᬧᬯᬭᬤᬸᬳᬶᬢᬵᬲᬓᬾᬂᬓᬸᬯᬸ᭞
ᬦ᭄ᬤᬢᬦ᭄ᬲᬸᬯᬬᬦᬦ᭄ᬢᬲᬸᬕ᭄ᬬᬦᬶᬓᬦᬂᬲᬸᬭᬭᬶᬧᬸᬯᬦᬶᬢᬵᬫᬯᬾᬗᬤᭀᬄ᭞
ᬬᬤᬶᬦ᭄ᬧ᭄ᬭᬶᬳᬯᬓᬵᬢᭂᬓᬵᬦᬶᬭᬭᬶᬫᬵᬲ᭄ᬓᬸᬩᬧᬦᬶᬳᬦᬶᬓᬂᬓᬲᬗ᭄ᬰᬬ᭞
ᬧᬦᭂᬗ᭄ᬕᬳᬦᬶᬓᬂᬢᬸᬫᬶᬗ᭄ᬳᬮᬳᬗᬦ᭄‌ᬭᬶᬲᬶᬭᬢᬦᬸᬮᬳᬶᬂᬲᬸᬧᬸᬢ᭄ᬭᬶᬓᬵ᭛

ᬦᬭᬾᬦ᭄ᬤ᭄ᬭᬲᬸᬢᬲᬵᬫ᭄ᬩᬰᬷᬖ᭄ᬭᬲᬸᬫᬳᬸᬃᬫᬗᬸᬘᬧᬶᬚᬭᬸᬫᬦ᭄ᬲᬸᬧᬸᬢ᭄ᬭᬶᬓᬵ᭞
ᬦᬶᬳᬦ᭄ᬮᬶᬗᬶᬭᬢᬦ᭄ᬓᬲᬗ᭄ᬰᬬᬓᭂᬦᬦ᭄ᬢᬓᬓᬟᬢᭂᬗᬢᬗ᭄ᬳᬸᬮᬸᬦ᭄ᬲᬶᬯᬶᬮ᭄᭞
ᬢᬸᬳᬦ᭄ᬭᬲᬶᬓᬳᬬ᭄ᬯᬓᬾᬧ᭄ᬯᬦᬶᬗᬸᬮᬄᬧᬳᬬᬸᬦᬶᬓᬶᬳᬬᬸᬦ᭄ᬬᬭᬓ᭄ᬱᬦᭂᬦ᭄᭞
ᬦᬶᬳᬦ᭄ᬧᬓᬶᬭᬶᬫᬗ᭄ᬓ᭄ᬯᬶᬳᬃᬱᬧᬭᬶᬭᬓ᭄ᬱᬡᬧᬗᬸᬯᬢᬶᬓᬂᬲᭂᬧᬄᬲᬭᬶᬓ᭄᭛

ᬓᬸᬦᭂᬂᬭᬲᬦᬶᬓᬂ‌ᬯᬸᬯᬸᬲ᭄ᬦ᭄ᬬᬳᬦᬭᬶᬂᬓᬭᬲᬗᭂᬢᭂᬭᬓᭂᬦ᭄ᬢ᭄ᬯᬲᬶᬗ᭄ᬳᬸᬮᬸᬦ᭄᭞
ᬅᬫᬶᬦ᭄ᬢᬧᭂᬚᬳᬾᬂᬧᬸᬭᬷᬭᬶᬲᭂᬟᭂᬗᬗ᭄ᬓ᭄ᬯᬓᬲᬸᬯᬬᬦᬢᬦ᭄ᬧᬗᬫ᭄ᬩᬶᬮ᭞
ᬓᬸᬦᬂᬧ᭄ᬯᬬᬯᬭᬄᬲᬶᬭᬾᬓᬶᬚᬸᬕᬢᬦ᭄‌ᬯᬸᬭᬸᬗᬭᬲᬶᬓᬤᬾᬗ᭄ᬓᬸᬫᬵᬮᬧ᭞
ᬲᭂᬓᬃᬧᬶᬦᬓᬤᭀᬦᬶᬓᬂᬪ᭄ᬭᬫᬭᬬᬦ᭄ᬧᬗᬳᬲᬲᬮᬕᬾᬂᬮᬩᬸᬄᬓᬧᬢ᭄᭛

ᬯᬸᬯᬸᬲ᭄‌ᬦᬺᬧᬢᬶᬧᬸᬢ᭄ᬭᬫᬗ᭄ᬓᬦᬫᬸᬮᬶᬄᬢᬶᬓᬗᬸᬢᬸᬲᬦᬢᬷᬢᬦᬶᬂᬳᭂᬦᬹ᭞
ᬟᬢᭂᬂᬢᬬᬭᬶᬲᬂᬲᭂᬟᭂᬂᬧ᭄ᬭᬶᬳᬢᬶᬓᬾᬧ᭄ᬯᬦᬶᬫᬦᬳᬦᬭᬾᬦ᭄ᬤ᭄ᬭᬧᬸᬢ᭄ᬭᬶᬓᬵ᭞
ᬯᬯᬂᬢᬶᬓᬢᬶᬮᭀᬢ᭄ᬢᬫᬵᬕᭂᬋᬫᭂᬳᬃᬱᬫᬸᬮᬢᬶᬧᬦᬸᬯᬮ᭄‌ᬦᬺᬧᬵᬢ᭄ᬫᬚ᭞
ᬦᬭᬾᬦ᭄ᬤ᭄ᬭᬤᬸᬳᬶᬢᬵᬗᭂᬲᬄᬫᬓᭂᬘᬧᬗ᭄ᬭᬲᬦᬶᬯᬘᬦᬫᬸᬗ᭄ᬕᬸᬭᬶᬂᬓᬭᬲ᭄᭛

ᬢᭂᬮᬲ᭄ᬧ᭄ᬯᬲᬸᬫᬸᬭᬸᬧ᭄ᬪᬝᬵᬭᬭᬯᬶᬰᬷᬖ᭄ᬭᬓᬸᬍᬫᬶᬓᬭᬶᬓᬂᬲᬫᬗ᭄ᬓᬦ᭞
ᬇᬓᬂᬕᬕᬦᬫᬦ᭄ᬤᬯᬶᬦ᭄ᬢᬗᬶᬓᬫᬗ᭄ᬓᬶᬦᬯᬸᬯᬸᬳᬯᬸᬯᬸᬃᬢᬶᬦᬶᬗ᭄ᬳᬮᬦ᭄᭞
ᬯᬸᬮᬦ᭄‌ᬯᬳᬸᬢᬸᬫᬗ᭄ᬕᬮᬃᬚ᭄ᬚᬲᬯᬸᬮᬢ᭄ᬮᬶᬭᬶᬗᬶᬗᬳᬬᬸᬭᬵᬚᬲᬵᬗ᭄ᬤ᭄ᬬᬳᬶ᭞
ᬓᬮᬷᬦᬶᬓᬲᬯᬂᬢᬸᬭᬄᬦᬶᬓᬲᬬᬶᬂᬢᬶᬢᬶᬭᬶᬦᬋᬓᬦᬶᬂᬧᬲᬗ᭄ᬕᬫᬦ᭄᭛

ᬲᬫᬗ᭄ᬓᬦᬢᬲᬂ‌ᬯᬢᭂᬓ᭄ᬬᬤᬸᬩᬮᬵᬫ᭄ᬯᬗᬧᬸᬬᬶᬲᬸᬭᬸᬧᬶᬂᬦᬶᬰᬵᬓᬭ᭞
ᬫᬶᬗᬶᬂᬓᬸᬓᬸᬲᬶᬓᬂᬓᬧᬸᬃᬓᬧᬸᬮᬕᬵᬕᬭᬸᬩᬍᬫᬦᬶᬓᬂᬤᬫᬃᬰᬶᬮᬵ᭞
ᬯᬶᬚᬄᬢᬗᬫᬲᬂᬲᬸᬮᬸᬄᬮᬢᬸᬮᬢᬸᬦ᭄ᬬᬫᬓᬧᬸᬭᬢᬸᬓᬸᬚ᭄ᬯᬮᬵᬓᬶᬮᬢ᭄᭞
ᬓᬤᬶᬧ᭄ᬯᬕᬕᬦᬵᬦᬸᬭᬸᬦ᭄ᬢᭂᬓᬦᬶᬯᬶᬦ᭄ᬢᬗᬶᬓᬓᬸᬯᬸᬦᬶᬓᬵᬓᬢᬶᬗ᭄ᬳᬮᬦ᭄᭛

ᬢᭂᬮᬲ᭄ᬧ᭄ᬯᬭᬳᬶᬦᬵᬯᬫᬗ᭄ᬓᬢᬶᬓᬲᬂᬬᬤᬸᬳᬮᬶᬯᬢᬶᬤᬸᬃᬕ᭄ᬕᬦᬶᬂᬫᬸᬲᬸᬄ᭞
ᬓᬢᭀᬦ᭄ᬢᬳᬍᬧᬶᬂᬓᬸᬝᬵᬧᬭᬶᬢᬳᬵᬭᬘᬦᬮᬯᬦᬸᬫᬄᬧᬟᬵᬭᬸᬳᬸᬭ᭄᭞
ᬕᬸᬦᬸᬂᬫᬡᬶᬫᬬᬾᬓᬕᭀᬧᬸᬭᬦᬶᬓᬾᬦᬸᬓᬶᬭᬋᬘᭂᬧᬫᬵᬦᬸᬱᬵᬳᬍᬧ᭄᭞
ᬇᬓᬂᬮᬮᬬᬦᬤ᭄ᬪᬸᬢᬾᬓᬦᬗᬦᬓ᭄ᬦᬶᬗᬘᬮᬳᬶᬫᬯᬵᬦᬶᬦᬤ᭄ᬯᬓᭂᬦ᭄᭛

ᬢᬫᬦ᭄ᬬᬫᬳᬍᬧ᭄ᬢᬳᭂᬦ᭄ᬬᬫᬦᭂᬟᭂᬂᬓᬸᬲᬸᬫᬦᬶᬓᬲᬸᬕᬦ᭄ᬥᬓᬵᬗᬶᬦᬦ᭄᭞
ᬇᬓᬵᬗᬕᬭᬸᬤᬾᬯᬤᬵᬭᬸᬫᬢᬢᬵᬮᬯᬦᬲᬦᬭᬶᬦᬫ᭄ᬩᬢᬦ᭄ᬕᬟᬸᬂ᭞
ᬯᬸᬗᬹᬲᬸᬭᬪᬶᬦᬵᬕᬧᬸᬱ᭄ᬧᬲᬳᬢᬜ᭄ᬚᬸᬗᬭᬭᬲᬕᭂᬮᬃᬢᬶᬩᬾᬂ‌ᬍᬫᬄ᭞
ᬰ᭄ᬭᬶᬤᬦ᭄ᬢᬓᬫᬸᬦᬶᬂᬭᬸᬭᬹᬲᭂᬓᬭᬶᬓᬵᬓᬤᬶᬭᬶᬭᬶᬲᬭᬭᬲ᭄ᬢᬶᬩᬾᬂᬰᬶᬮᬵ᭛

ᬢᭂᬓᬧ᭄ᬯᬬᬤᬸᬯᬷᬭᬭᬶᬂᬧᬸᬭᬳᬸᬫᬸᬂᬩᬮᬦᬶᬭᬓᬤᬶᬕᬸᬦ᭄ᬢᬸᬭᬤ᭄ᬪᬸᬢ᭞
ᬧᬋᬂᬕᬸᬫᬸᬭᬸᬳᬶᬂᬢᭂᬕᬮ᭄ᬧ᭄ᬭᬘᬮᬶᬢᬂᬕᬶᬭᬶᬯᬦᬓᬸᬫᬸᬧᬓ᭄ᬢᬶᬓᬂ‌ᬯᬢᬸ᭞
ᬕᬚᬄᬦ᭄ᬬᬳᬸᬫᬶᬮᬷᬓᬸᬤᬦ᭄ᬬᬓᬸᬫᬸᬘᬸᬧ᭄ᬭᬣᬦᬶᬓᬕᬸᬫᬸᬮᬸᬂ‌ᬦ᭄ᬤᬢᬦ᭄ᬧᭂᬕᬢ᭄᭞
ᬦ᭄ᬬᬫᬵᬦᬧᬸᬢᬦᬾᬧᬸᬭᬷᬍᬩᬸᬭᬤᬾᬦ᭄ᬬᬓᬟᭂᬟᭂᬢᬦᬓᭀᬫ᭄ᬩᬓᬦ᭄ᬳᬯᬹ᭛

᭛ᬚᬮᭀᬤ᭄ᬥᬢᬕᬢᬶ᭛᭝᭔᭒᭟
0‐0|00‐|0‐0|000̲ = ᭑᭒

ᬲᭂᬟᭂᬂᬫᬯᬸᬭᬳᬦ᭄ᬢᬶᬓᬂᬬᬤᬸᬩᬮ᭞
ᬇᬓᬵᬗᬲᬸᬭᬲᬗ᭄ᬖᬓᬧ᭄ᬯᬫᬢᬶᬳᬂ᭞
ᬫᬶᬚᬶᬮ᭄ᬲᬓᬭᬶᬓᬂᬓᬸᬝᬵᬕᬭᬯᬮᬦ᭄᭞
ᬫᬍᬲ᭄ᬫᬲᬸᬭᬓᬢ᭄ᬭᬶᬖᬹᬃᬡ᭄ᬦᬶᬢᬢᬭ᭛

ᬕᬚᬵᬰ᭄ᬯᬭᬣᬓᬷᬃᬡ᭄ᬦᬓᬧ᭄ᬯᬫᬲᬸᬲᬸᬦ᭄᭞
ᬧᬤᬵᬢᬶᬩᬮᬭᬓ᭄ᬱᬓᬦ᭄ᬬᬢᬦᬤᭀᬄ᭞
ᬥ᭄ᬯᬚᬦ᭄ᬬᬳᬸᬫᬩᭂᬢ᭄ᬧᭂᬢᭂᬂᬮᬶᬦᬶᬳᬢᬦ᭄᭞
ᬮᬭᬧ᭄ᬦᬶᬓᬯᬘᬦ᭄ᬬᬢᬸᬮ᭄ᬬᬤᬫᬭ᭛

ᬳᬸᬯᬸᬲ᭄ᬦ᭄ᬬᬫᬕᭂᬮᬃᬓᬢᭀᬦ᭄ᬓᬤᬶᬢᬲᬶᬓ᭄᭞
ᬭᬣᬦ᭄ᬬᬬᬓᬭᬂᬦ᭄ᬬᬮᬾᬦ᭄ᬕᬚᬧᬢᬶ᭞
ᬬᬓᭀᬫ᭄ᬩᬓᬦᬶᬓᬂᬩᬮ‌ᬬ᭄ᬬᬃᬓᬲᬶᬕ᭞
ᬓᬸᬤᬦ᭄ᬬᬬᬢᬮᬸᬫ᭄ᬩᬮᬸᬫ᭄ᬩᬲᬳᬸᬭᬦ᭄᭛

ᬲᬫᬦ᭄ᬢᬭᬢᬸᬫᬦ᭄ᬤᬗᬢ᭄ᬭᬶᬕᬸᬫᬸᬭᬸᬄ᭞
ᬅᬭᬫ᭄ᬧᬓᬦᭂᬓᬾᬭᬶᬓᬂᬬᬤᬸᬩᬮ᭞
ᬲᬶᬮᬶᬄᬧ᭄ᬭᬗᬦᭂᬲᭂᬩ᭄ᬢᬶᬩᬵᬲᬶᬮᬶᬳᬭᬸᬕ᭄᭞
ᬅᬫᭃᬓᬶᬬᬧᬶᬦᭃᬓᬦᬮ᭄ᬯᬗᬕᭂᬮᬭ᭄᭛

ᬇᬓᬂᬫᬓᬸᬤᬓᬧ᭄ᬯᬬᬵᬓᬸᬤᬓᬸᬤᬦ᭄᭞
ᬫᬸᬯᬄᬢᬗᬮᬶᬫᬦ᭄ᬮᬯᬦ᭄ᬬᬳᬮᬶᬫᬦ᭄᭞
ᬇᬓᬵᬗᬭᬣᬢᬾᬓᬳᭂᬦ᭄ᬧᬟᬭᬣ᭞
ᬫᬩᭂᬦ᭄ᬢᬸᬭᬧᬕᬸᬢ᭄ᬧᬟᬵᬮ᭄ᬯᬗᬦᬦᬵ᭛

ᬧ᭄ᬭᬬᬢ᭄ᬦᬗᬧᬦᬄ‌ᬬᬢᬦ᭄ᬧᬧᭂᬕᬢᬦ᭄᭞
ᬢᭂᬓᬵᬗ᭄ᬳᬸᬤᬦᬶᬲᬜ᭄ᬚᬢᬾᬂᬬᬤᬸᬓᬸᬮ᭞
ᬲᬸᬭᬓ᭄ᬦ᭄ᬬᬕᬸᬫᬸᬭᬸᬄᬕᬸᬫᭂᬦ᭄ᬢᭂᬭᬗᬸᬳᬸᬄ᭞
ᬫᬧᬂᬓᬤᬶᬧᬦᬫ᭄ᬩᭂᬭᬶᬂᬕᭂᬮᬧᬳᭃᬫ᭄᭛

ᬲᭂᬟᭂᬂᬦ᭄ᬬᬓᬳᬮᬵᬂ‌ᬯᬢᭂᬓ᭄ᬬᬤᬸᬓᬸᬮ᭞
ᬫᬲᭃᬢᬲᬶᬭᬲᬢ᭄ᬬᬓᬵᬫᬋᬧᭂᬓᬶ᭞
ᬮᬯᬦ᭄ᬢᬲᬶᬭᬲᬵᬫ᭄ᬩᬰᬵᬭᬡᬯᬦᬾᬄ᭞
ᬧᬋᬂᬫᬫᬦᬳᬶᬂᬰᬭᬵᬲ᭄ᬢ᭄ᬭᬦᬶᬰᬶᬢ᭛

ᬫᬍᬲ᭄ᬬᬤᬸᬩᬮᬵᬗ᭄ᬕ᭄ᬬᬢᬲ᭄ᬭᬗᬫᬦᬄ᭞
ᬢᭂᬓᬵᬫ᭄ᬭᬗᬦᬸᬤᬸᬓ᭄ᬳᬦᬵᬗ᭄ᬕᬮᬳᬦᬹᬢ᭄᭞
ᬧᬟᬵᬢᬶᬰᬬᬰᬹᬭᬫᭀᬮᬶᬳᬫᬢᬶ᭞
ᬰᬶᬦᬹᬮᬯᬶᬦᬸᬓᬃᬤ᭄ᬥᬢᬦ᭄ᬳᬦᬓᭂᬦ᭛

ᬅᬗᬾᬮ᭄ᬲᬳᬦᬦᬶᬂᬧ᭄ᬭᬯᬷᬭᬫᬮᬕ᭞
ᬚᭂᬫᬸᬃ‌ᬯᬶᬦᬸᬮᬢᬦ᭄ᬫᬢᭂᬫ᭄ᬧᬸᬳᬶᬢᭂᬗᬄ᭞
ᬫᬓᬓᬺᬧᬸᬓᬶᬓᬵᬧᬧᬦ᭄ᬬᬓᬋᬗᭃ᭞
ᬲᭂᬟᭂᬂᬦ᭄ᬬᬓᬲᭂᬍᬓ᭄ᬱᭂᬓᬃᬤ᭄ᬥᬢᬦᬯᬵᬲ᭄᭛

ᬇᬓᬂᬖᬝᬶᬓᬲᬧ᭄ᬭᬳᬵᬭᬓᬧᬳᬹᬂ᭞
ᬇᬓᬵᬗᬲᬸᬭᬲᬗ᭄ᬖᬰᬷᬃᬡ᭄ᬦᬓᬳᬮ᭞
ᬘᬶᬦᬓ᭄ᬭᬦᬶᬭᬲᬵᬫ᭄ᬩᬲᬢ᭄ᬬᬓᬫᬲᭃ᭞
ᬮᬶᬦᬹᬤᬦᬶᬭᬰᬵᬭᬡᬾᬂᬰᬭᬯᬭ᭛

ᬋᬩᬄᬥ᭄ᬯᬚᬦᬶᬓᬂᬫᬸᬲᬸᬄᬓᬲᬸᬮᬬᬄ᭞
ᬢᬦᭀᬭᬳᬸᬫᬯᭃᬃᬧᬫᬹᬓ᭄ᬬᬤᬸᬓᬸᬮ᭞
ᬓᬯᭃᬲ᭄ᬕᬶᬭᬶᬕᬶᬭᬶᬦ᭄ᬧᬟᬵᬫ᭄ᬭᬶᬳᬮᬬᬹ᭞
ᬳᬶᬦᬸᬦ᭄ᬤᬗᬢᬯᬦ᭄ᬢᬯᬦ᭄ᬢᬶᬓᬢᬶᬦᬹᬢ᭄᭛

ᬳᬦᬦ᭄ᬗᬲᬸᬭᬯᬷᬭᬰᬓ᭄ᬢᬶᬫᬢᬳᭂᬦ᭄᭞
ᬲᬗᬂᬧᬸᬮᬸᬳᬶᬓᬵᬧᬸᬮᬶᬄᬧᬶᬲᬦᬫᬹᬓ᭄᭞
ᬤᬸᬤᬹᬩᬮᬲᬳᬵᬬᬭᭀᬯᬗᬶᬓᬳᭂᬦ᭄᭞
ᬢᬸᬭᬗ᭄ᬕᬭᬣᬲᬾᬯᬸᬮᬾᬦ᭄ᬕᬚᬧᬢᬶ᭛

ᬢᬸᬫᬦ᭄ᬤᬗᬫᬸᬧᬸᬄᬢᭂᬓᬵᬗ᭄ᬳᬮᬳᬮ᭞
ᬳᬦᬵᬫᬸᬕᬭᬶᬭᬶᬂᬰᬶᬮᬵᬰᬢᬲᬓ᭞
ᬢᬳᭂᬦ᭄ᬧᬶᬦᬓᬲᬜ᭄ᬚᬢᬦ᭄ᬬᬲᬯᬦᬾᬄ᭞
ᬓᬤᬶᬧ᭄ᬯᬬᬕᬸᬦᬸᬂᬋᬩᬄ‌ᬯᬶᬦᬸᬮᬢᬦ᭄᭛

ᬯᬢᭂᬓ᭄ᬬᬤᬸᬩᬮᬵᬯᬺᬕᬢ᭄ᬭ᭄ᬬᬮᬸᬮᬸᬦᬦ᭄᭞
ᬓᬢᬗ᭄ᬓᬶᬲᬮᬬᬹᬫᬸᬲᬶᬃ‌ᬦᬺᬧᬲᬸᬢ᭞
ᬫᬢᬶᬫ᭄ᬩᬸᬦᬕᭂᬮᬃᬰᬯᬦ᭄ᬬᬓᬯᭂᬦᬂ᭞
ᬳᬦᬾᬓᬫᬲᬓᬶᬢ᭄‌ᬦ᭄ᬤᬢᬦ᭄ᬫᬧᬸᬮᬶᬳᬦ᭄᭛

ᬲᬶᬭᬂ‌ᬦᬺᬧᬢᬶᬧᬸᬢ᭄ᬭᬲᬵᬫ᭄ᬩᬫᬗᬤᭂᬕ᭄᭞
ᬮᬯᬦ᭄ᬢᬲᬶᬭᬲᬢ᭄ᬬᬓᬵᬧᬸᬮᬶᬳᬫᬹᬓ᭄᭞
ᬲᬗᬸᬮ᭄ᬫᬸᬓᬫᬋᬓ᭄ᬮᬯᬦ᭄ᬩᬮᬦᬶᬭ᭞
ᬧᬋᬂᬦᬶᬰᬣᬰᬵᬭᬡᬾᬓᬢᬸᬫᬶᬢᬶᬄ᭛

ᬫᬲᭃᬲᬶᬭᬓᬩᬾᬄᬫᬭᬫ᭄ᬧᬓᬧᬸᬧᬸᬮ᭄᭞
ᬧᬟᬵᬫᬦᬳᬓᭂᬦ᭄ᬰᬭᬵᬲ᭄ᬢ᭄ᬭᬦᬶᬰᬶᬢ᭞
ᬳᬦᬵᬫᬦᬳᬜᬓ᭄ᬭᬤᬵᬦᬯᬭᬶᬧᬸ᭞
ᬲᬲᬜ᭄ᬚᬢᬦᬶᬭᬾᬓᬦᭀᬭᬯᬶᬨᬮ᭛

ᬫᬶᬮᬸᬂᬓᬸᬤᬮᬶᬫᬦ᭄ᬫᬲᭃᬲᬳᬲᬶᬓ᭞
ᬲᬸᬭᬓ᭄ᬱᬓᬦᬶᬓᬵᬧ᭄ᬭᬓᬷᬃᬡ᭄ᬦᬬᬧᭂᬦᬸᬄ᭞
ᬕᬸᬮᬸᬂᬦᬶᬭᬣᬦᬶᬂᬧ᭄ᬭᬯᬷᬭᬫᬗᬸᬲᬶ᭞
ᬦ᭄ᬤᬢᬦ᭄ᬧᬮᬶᬕᬭᬦ᭄ᬫᬢᬸᬫ᭄ᬧᭂᬓᬦᬫᬹᬓ᭄᭛

ᬲᬫᬗ᭄ᬓᬦᬢᬶᬓᬂᬫᬸᬲᬸᬄ‌ᬬ᭄ᬯᬓᬯᬮᬸᬬ᭄᭞
ᬧᭂᬚᬄᬲᬓᬲᬢᬸᬲ᭄ᬧᬶᬲᬦ᭄ᬫᬕᬸᬮᬶᬗᬦ᭄᭞
ᬤᬸᬤᬹᬂᬓᬸᬤᬮᬶᬫᬦ᭄ᬫᬢᬷᬯᬸᬓᬯᭂᬦᬂ᭞
ᬫᬢᬶᬡ᭄ᬟᬶᬳᬶᬭᬶᬓᬂᬢᭂᬕᬮ᭄ᬧᬪᬭᬢᬦ᭄᭛

ᬇᬓᬵᬗᬲᬸᬭᬤᬿᬢ᭄ᬬᬲᬵᬭᬓᬯᭂᬦᬂ᭞
ᬧᬶᬭᬂᬧᬸᬮᬸᬳᬶᬓᬂᬳᬸᬯᬸᬲ᭄ᬓᬧᬸᬕᬸᬢᬦ᭄᭞
ᬳᬦᬾᬗᬯᬗᬯᬂᬘᬶᬦᬓ᭄ᬭᬧᬶᬦᬦᬄ᭞
ᬢᬶᬩᬵᬓᬩᭂᬋᬩᭂᬕ᭄ᬰᬯᬦ᭄ᬬᬫᬕᭂᬮᬭ᭄᭛

ᬢᬦᭀᬭᬫᬧᬸᬮᬶᬄᬮᬬᬹᬢᭂᬮᬲᬗᬾᬮ᭄᭞
ᬢᬸᬯᬶᬦ᭄ᬓᬯᭂᬓᬲᬦ᭄ᬧᬗᬵᬬᬬᬯᬦᬾᬄ᭞
ᬅᬦᬾᬓᬬᬧᭂᬚᬄ‌ᬭᬶᬯᬵᬳᬦᬦᬶᬓᬵ᭞
ᬅᬯᬓ᭄ᬦᬶᬓᬓᬦᬶᬦ᭄‌ᬬᬫᭀᬖᬫᬲᬓᬶᬢ᭄᭛

᭛ᬫᬺᬢᬢᭀᬤᬓ᭛᭝᭔᭓᭟
‐‐‐|00‐|000|00̲ = ᭑᭑

ᬯ᭄ᬯᬦ᭄ᬢᭂᬦ᭄ᬤᬿᬢ᭄ᬬᬫᬸᬭᬵᬧᬢᬶᬳᬢᬸᬳ᭞
ᬬᬾᬓᬵᬲᭂᬗ᭄ᬳᬶᬢᬶᬲᬂ‌ᬦᬺᬧᬢᬦᬬ᭞
ᬭᬡ᭄ᬟᬾᬓᬵᬦ᭄ᬢᬦᬬᬦ᭄ᬬᬫᬧᬸᬮᬶᬳ᭞
ᬅᬢ᭄ᬬᬦ᭄ᬢᬧ᭄ᬭᬓᬝᬦ᭄ᬬᬓᬢᬢᬓᬸᬢ᭄᭛

ᬫᬢ᭄ᬢᬵᬕᭃᬂᬧ᭄ᬯᬕᬚᬦ᭄ᬬᬓᬤᬶᬕᬸᬦᬸᬂ᭞
ᬫ᭄ᬯᬂᬋᬗ᭄ᬕᬦ᭄ᬬᬲᬸᬯᬃᬡ᭄ᬦᬫᬡᬶᬫᬬ᭞
ᬰᬩ᭄ᬤᬦ᭄ᬬᬵᬗᬺᬕᬸᬗᬶᬂᬕᬕᬦᬧᭂᬦᬸᬄ᭞
ᬅᬗ᭄ᬕ᭄ᬬᬢ᭄‌ᬭᬶᬂᬬᬤᬸᬬᭀᬥᬲᭂᬟᭂᬗᬫᬹᬓ᭄᭛

ᬫᬗ᭄ᬲᭃᬲᬂᬫᬸᬭᬕᬸᬢ᭄ᬕᬸᬢᭂᬦᬩᬸᬢᭂᬂ᭞
ᬫ᭄ᬯᬂᬧᬸᬢ᭄ᬭᬦ᭄ᬬᬓᬩᬾᬄᬦ᭄ᬬᬲᬫᬋᬩᬄ᭞
ᬯᬤ᭄ᬯᬦ᭄ᬬᬵᬢᬶᬰᬬᬾᬂᬓᬕᬶᬭᬶᬕᬶᬭᬶ᭞
ᬲᬾᬯᬸᬓ᭄ᬯᬾᬄᬦ᭄ᬬᬯᬶᬰᬾᬱᬧᬟᬯᬦᬶ᭛

ᬓᭀᬦ᭄ᬢᬵᬢᭀᬫᬭᬰᬹᬮᬦᬶᬓᬍᬧᬲ᭄᭞
ᬮᬾᬦ᭄ᬢᬂᬲᬜ᭄ᬚᬢᬢᬸᬮ᭄ᬬᬳᬸᬤᬦᬧᬸᬬ᭄᭞
ᬯᬤ᭄ᬯᬵᬲᬂᬬᬤᬸᬤᬸᬃᬩᬮᬓᬓᭂᬦᬦ᭄᭞
ᬫᬵᬢ᭄ᬬᬵᬩᬵᬧ᭄ᬧᬶᬦᬸᬧᬸᬄ‌ᬬᬧᬶᬦᬦᬲᬦ᭄᭛

ᬓᭀᬦ᭄ᬤᬸᬃᬓᭀᬮᬳᬮᬂᬬᬤᬸᬩᬮᬲᭃᬓ᭄᭞
ᬰᬷᬃᬡ᭄ᬦᬵᬲᬶᬂᬓᬭᬶᬫᬵᬢᬶᬓᬶᬦᬸᬭᬸᬩᬸᬢ᭄᭞
ᬳᬾᬢᬸᬦ᭄ᬬᬦ᭄ᬫᬮᬬᬹᬮᬬᬢᬮᬸᬬᬸᬓ᭄᭞
ᬤᬾᬦᬶᬂᬤᬿᬢ᭄ᬬᬲᬓᬾᬂᬕᬕᬦᬫᬕᭃᬂ᭛

ᬫᬗ᭄ᬓᬶᬦ᭄ᬢᬂᬫᬸᬭᬧᬸᬢ᭄ᬭᬲᬳᬲᬶᬓᬵ᭞
ᬫᬸᬗ᭄ᬲᬶᬃᬲᬂᬦᬶᬰᬞᬵᬫᬸᬭᬲᬧᬋᬂ᭞
ᬫᬸᬗ᭄ᬕ᭄ᬯᬶᬂᬳᬾᬫᬢᬮᬵᬲᬸᬭᬓᬗᬸᬳᬸᬄ᭞
ᬰᬹᬮᬦ᭄ᬬᬵᬓᬲᬕᭃᬂᬧᬟᬮᬸᬫᭂᬧᬲ᭄᭛

ᬬᬾᬓᬦ᭄ᬬᬢ᭄ᬦᬲᬶᬭᬂᬦᬶᬰᬞᬧᬸᬮᬶᬄ᭞
ᬳ᭄ᬭᬹᬢᬷᬓ᭄ᬱ᭄ᬡᬵᬕ᭄ᬭᬫᬸᬭᬸᬩ᭄ᬮᬶᬦᭂᬧᬲᬓᭂᬦ᭄᭞
ᬮᬵᬯᬦ᭄ᬳ᭄ᬭᬹᬦᬶᬭᬗᬸᬮ᭄ᬫᬸᬓᬓᬸᬫᬸᬓᬸᬲ᭄᭞
ᬥ᭄ᬯᬲ᭄ᬢᬂᬰᬹᬮᬢᬶᬓᭂᬮ᭄ᬓᭂᬦᬢᬶᬦᬸᬚᬸ᭛

ᬓ᭄ᬭᭀᬥᬾᬓᬂᬫᬸᬭᬧᬸᬢ᭄ᬭᬭᬶᬦᬶᬰᬞ᭞
ᬓᬧ᭄ᬯᬵᬦᬫ᭄ᬩᬸᬢᬶᬧᬵᬰᬦᬶᬓᬫᬲᭃ᭞
ᬬᬾᬓᬦ᭄ᬲᬾᬧ᭄ᬢᬶᬦᬸᬕᭂᬮ᭄ᬢᬮᬶᬦᬶᬓᬳᭂᬦ᭄᭞
ᬓᬵᬦᬶᬦ᭄ᬓᬧ᭄ᬯᬕᬸᬮᬹᬦ᭄ᬬᬓᭂᬦᬧᬦᬄ᭛

ᬯ᭄ᬯᬂᬲᬵᬦᬓ᭄ᬦ᭄ᬬᬯᬦᬾᬄᬲᭂᬟᭂᬗᬧᬸᬮᬶᬄ᭞
ᬥᬷᬭᬵᬲᭂᬗ᭄ᬳᬶᬢᬶᬲᬂᬦᬶᬰᬞᬓᬩᬾᬄ᭞
ᬫᬓ᭄ᬭᬓ᭄ᬲᬵᬳᬲᬓᬧ᭄ᬯᬫᬯᬢᭂᬯᭂᬓ᭄᭞
ᬧᬓ᭄ᬱᬦ᭄ᬬᭀᬮᬶᬳᬓᬃᬱᬦᬢᬦᬬ᭛

ᬅᬫ᭄ᬩᭂᬓ᭄ᬦ᭄ᬬᬵᬧ᭄ᬭᬗᬫᭀᬖᬭᬶᬦᬸᬳᬸᬦᬦ᭄᭞
ᬩᬵᬳᬸᬦ᭄ᬬᬾᬢᭂᬗᭂᬦᬦ᭄ᬧᭂᬕᬢᬧᬲᬄ᭞
ᬅᬦ᭄ᬬᬵᬢ᭄ᬤᬿᬢ᭄ᬬᬢᬸᬕᭂᬮ᭄‌ᬭᬶᬯᭂᬢᭂᬗᬶᬓᬵ᭞
ᬤᬾᬦᬶᬂᬳ᭄ᬭᬹᬦᬶᬭᬗᬸᬮ᭄ᬫᬸᬓᬢᬦᬋᬦ᭄᭛

ᬳᭂᬦ᭄ᬢᬷᬓᬂᬳᬦᬭᬶᬂ‌ᬓ᭄ᬱᬶᬢᬶᬧᬶᬦᬦᬄ᭞
ᬤᬾᬲᬂᬲᬢ᭄ᬬᬓᬲᬵᬫ᭄ᬩᬲᬶᬭᬦᬫᬹᬓ᭄᭞
ᬯᬤ᭄ᬯᬵᬦᬶᬂᬫᬸᬭᬰᬷᬃᬡ᭄ᬦᬫᬢᬶᬫᬢᬧ᭄᭞
ᬲ᭄ᬬᬸᬄ‌ᬫ᭄ᬯᬂ‌ᬯᬵᬳᬦᬭᬶᬂᬭᬡᬫᬕᭂᬮᬭ᭄᭛

ᬢᬦ᭄ᬤᬂᬦᬶᬂᬫᬸᬭᬭᬶᬂ‌ᬦᬺᬧᬢᬦᬬ᭞
ᬕᭃᬂᬓ᭄ᬭᭀᬥᬦ᭄ᬬᬫᭂᬍᬕ᭄‌ᬭᬶᬮᬶᬫᬦᬶᬓᬵ᭞
ᬅᬫ᭄ᬩᭂᬓ᭄ᬦ᭄ᬬᭀᬮᬶᬳᬲᬂ‌ᬦᬺᬧᬢᬶᬲᬸᬢ᭞
ᬧᬵᬰᬵᬲ᭄ᬢ᭄ᬭᬦ᭄ᬬᬬᬢᬵᬓᬶᬮᬢᬯᬶᬍᬢ᭄᭛

ᬧᬗ᭄ᬳᬾᬃᬓᭀᬂᬋᬩᬶᬮᬶᬂᬦ᭄ᬬᬯᬳᬸᬫᬬᬢ᭄᭞
ᬲᬾᬧ᭄ᬢᭂᬗ᭄ᬕᭂᬓ᭄ᬦ᭄ᬬᬘᬶᬦᬓ᭄ᬭᬓᬧᬶᬲᬦᬦ᭄᭞
ᬫᬵᬢᬗ᭄ᬕᬦ᭄ᬬᬧᬸᬦᬄ‌ᬬᬓᬶᬦᬸᬭᬸᬩᬸᬢ᭄᭞
ᬧᬢ᭄ᬧᬵᬤᬦ᭄ᬬᬧᭂᬕᬢ᭄ᬓᭂᬦᬧᬶᬦᬦᬄ᭛

ᬫᬵᬢᬶᬧ᭄ᬯᬂᬫᬸᬭᬫᬵᬯᬺᬕᬲᬲᬭᬦ᭄᭞
ᬗ᭄ᬓᬵᬢᬂᬤᬿᬢ᭄ᬬᬩᬮᬵᬯᭂᬤᬶᬫᬮᬬᬹ᭞
ᬫᬵᬯ᭄ᬭᬷᬢᬂᬳᬦᬭᬶᬂᬕᬕᬦᬢᬮ᭞
ᬮᬸᬗ᭄ᬳᬵᬫᬾᬢ᭄ᬧᬭᬦᬦ᭄ᬬᬍᬗᬶᬢᬤᭀᬄ᭛

ᬓᬵᬮᬦ᭄ᬬᬵᬮᬳᬶᬓᬵᬗᬲᬸᬭᬫᬸᬭᬸᬤ᭄᭞
ᬧᬗ᭄ᬳᬾᬃᬮᬶᬂᬦ᭄ᬬᬦᭂᬳᭂᬃᬫᬶᬮᬸᬫᬮᬬᬹ᭞
ᬗ᭄ᬓᬵᬳ᭄ᬭᬹᬦ᭄ᬬᬾᬓᬢᬶᬩᬵᬢᬦᬶᬦᬸᬮᬢᬦ᭄᭞
ᬅᬓ᭄ᬯᬾᬄᬤᬿᬢ᭄ᬬᬚᬸᬭᬸᬦ᭄ᬬᬫᬢᬶᬓᭂᬦ᭛

ᬓᭀᬦ᭄ᬤᬸᬃᬫᬹᬭᬗᬸᬲᬶᬃᬓᬸᬝᬬᬢᬶᬦᬹᬢ᭄᭞
ᬮᬾᬦ᭄ᬗᭂᬲ᭄ᬗᭃᬲᭂᬦᬫᬾᬢ᭄‌ᬍᬓᬲᬧᬸᬮᬶᬄ᭞
ᬦ᭄ᬤᬵᬢᬦ᭄ᬲᬵᬭᬓᭂᬦᬾᬂᬧᬦᬳᬓᭂᬤᬮ᭄᭞
ᬮᬸᬗ᭄ᬳᬵᬋᬲ᭄‌ᬬᬓᬩᬾᬄᬮᬬᬢᬮᬬᬹ᭛

ᬅᬯᬺ‌ᬕ᭄ᬢᬂᬲᬓᬸᬝᬵᬯᬸᬭᬳᬦᬯᬹ᭞
ᬢᭀᬯᬶᬦ᭄ᬗᬵᬦᬮᬬᬾᬦᬧᬸᬬᬸᬫᬸᬭᬸᬩ᭄᭞
ᬫᬸᬦ᭄ᬢᬩ᭄ᬓᬤ᭄ᬪᬸᬢᬢᬸᬮ᭄ᬬᬕᬸᬦᬸᬗᬧᬸᬬ᭄᭞
ᬮᬸᬫ᭄ᬭᬵᬂᬥᬹᬫᬲᬯᬂᬢᬳᭂᬦᬗᬤᭂᬕ᭄᭛

ᬲᬵᬫ᭄ᬧᬸᬦ᭄ᬰᬷᬃᬡ᭄ᬦᬢᬶᬓᬂᬓᬸᬝᬓᬢᬸᬦᬸ᭞
ᬅᬓ᭄ᬯᬾᬄ‌ᬲ᭄ᬢ᭄ᬭᬷᬓᬩᭂᬦᭂᬫ᭄ᬲᬳᬢᬦᬬ᭞
ᬓᬦ᭄ᬬᬵᬓ᭄ᬯᬾᬄᬓᬢᬯᬦ᭄ᬳᬦᬤᬶᬦᬸᬤᬸᬢ᭄᭞
ᬓᬲ᭄ᬬᬵᬲᬶᬄᬓᬸᬫᭂᬢᭂᬃᬢᭂᬳᭂᬭᬦᬗᬶᬲ᭄᭛

ᬬᬦ᭄ᬩ᭄ᬯᬢ᭄ᬲᬂᬬᬤᬸᬢᬦ᭄ᬳᬦᬫᬦᬯᬦ᭄᭞
ᬬᬵᬯᬢ᭄‌ᬲ᭄ᬢ᭄ᬭᬷᬮᬭᬗᬦ᭄ᬳᬶᬦᬮᬶᬯᬢᬦ᭄᭞
ᬆᬧᬦ᭄ᬢᬸᬮ᭄ᬬᬩᬶᬩᬷᬓᬳᬶᬟᭂᬧᬶᬓᬵ᭞
ᬕᭃᬂᬕᭃᬗᭂᬦ᭄‌ᬭᬶᬓᬲᬵᬥᬸᬦᬶᬭᬚᬸᬕ᭛

ᬆᬲᬶᬂᬤᬺᬯ᭄ᬬᬳᬦᬾᬂᬧᬸᬭᬦᬶᬬᬢ᭞
ᬫᬵᬲ᭄ᬭᬢ᭄ᬦᬵᬤᬶᬢᭂᬮᬲ᭄ᬮᬭᬸᬢᬶᬦᬮᬧ᭄᭞
ᬯᬤ᭄ᬯᬵᬲᬂᬬᬤᬸᬯᬷᬭᬧᬟᬲᬭᬢ᭄᭞
ᬤᬾᬦᬶᬂᬓ᭄ᬯᬾᬄᬦ᭄ᬬᬢᬶᬓᬂᬚᬭᬚᬭᬳᬦ᭄᭛

ᬯ᭄ᬯᬦ᭄ᬢᭂᬦ᭄ᬢᬵᬦᭂᬫᬸᬧᬸᬡ᭄ᬟᬸᬢᬦᬕᬶᬭᬂ᭞
ᬧᬶᬦ᭄ᬤᭂᬓ᭄‌ᬯᬶᬗ᭄ᬓᬶᬭᬶᬲᬶᬦ᭄ᬬᬓᬘᬗᬶᬋᬂ᭞
ᬫᬃᬫ᭄ᬫᬦ᭄ᬬᬦ᭄‌ᬭᬶᬦᬸᬩᬸᬂᬕᬶᬦᬸᬬᬸᬕᬸᬬᬸ᭞
ᬬᬵᬮᬶᬂᬦ᭄ᬬᬦ᭄ᬲᬶᬦᬸᬭᬓ᭄ᬫᬍᬲᬦᬸᬭᬓ᭄᭛

ᬲᬂᬦᬵᬣᬵᬢ᭄ᬫᬚᬲᬵᬫ᭄ᬩᬲᬶᬭᬟᬢᭂᬂ᭞
ᬫ᭄ᬯᬂ‌ᬯᬤ᭄ᬯᬵᬦᬶᬭᬲᬵᬬᬸᬥᬫᬗᬶᬭᬶᬂ᭞
ᬭᬶᬂᬓᬦ᭄ᬬᬵᬪᬯᬦᬾᬓᬶᬧᬭᬦᬶᬭ᭞
ᬅᬕ᭄ᬬᬵᬬᬦ᭄ᬫᬸᬮᬢᬾᬂ‌ᬦᬺᬧᬤᬸᬳᬶᬢᬵ᭛

ᬧ᭄ᬭᬵᬧ᭄ᬢᬾᬂᬚ᭄ᬭᭀᬦᬕᬭᬷᬦᬺᬧᬢᬦᬬ᭞
ᬢᬦ᭄‌ᬯ᭄ᬯᬦ᭄ᬢᭂᬦ᭄ᬲᬶᬭᬲᬂ‌ᬦᬺᬧᬤᬸᬳᬶᬢᬵ᭞
ᬓᬾᬧ᭄ᬯᬦ᭄ᬢᬾᬓᬫᬦᬄᬦᬶᬭᬓᬸᬫᭂᬢᭂᬭ᭄᭞
ᬤᬾᬦᬶᬂᬲᬶᬄᬫᬭᬶᬓᬵᬩᬭᬢᬶᬦᬳᬵ᭛

ᬗ᭄ᬓᬵᬦᬾᬂᬭᬗ᭄ᬓᬗᭂᬫᬵᬲ᭄ᬢᬧᬭᬦᬶᬭ᭞
ᬉᬗ᭄ᬕ᭄ᬯᬦ᭄ᬬᬚ᭄ᬜᬯᬢᬷᬓᬮᬕᬶᬮᬕᬶ᭞
ᬫᭀᬖᬧ᭄ᬯᬦ᭄ᬢᬬᬲᬂ‌ᬦᬺᬧᬤᬸᬳᬶᬢᬵ᭞
ᬬᬵᬗ᭄ᬤᬾᬲᬗ᭄ᬰᬬᬲᬂ‌ᬦᬺᬧᬢᬦᬬ᭛

ᬦᬵᬳᬦ᭄ᬮᬶᬂᬦᬶᬭᬬᬦ᭄ᬧᬦᬳᬦᬳᬵ᭞
ᬬᬦ᭄ᬫᬵᬢ᭄ᬬᬾᬓᬶᬲᬶᬭᬾᬓᬦᬓᬮᬮᬄ᭞
ᬦ᭄ᬬᬵᬫᬦ᭄ᬬᬾᬓᬓᬢᭂᬫ᭄ᬯᬰᬯᬦᬶᬭ᭞
ᬗ᭄ᬓᬾᬭᬶᬂᬭᬢ᭄ᬦᬧᬮᬗ᭄ᬓᬭᬸᬭᬸᬩᬦ᭛

ᬬᬤ᭄ᬬᬲ᭄ᬢᬸᬦ᭄ᬭᬲᬶᬓᬵᬯ᭄ᬭᬸᬳᬭᬶᬯᬸᬯᬸᬲ᭄᭞
ᬩ᭄ᬬᬓ᭄ᬢᬵᬦᬸᬗ᭄ᬲᬸᬗᬮᬶᬗ᭄ᬓᬸᬢᬦᬲᬸᬯᬾ᭞
ᬫᬗ᭄ᬓᬾᬢᬦ᭄ᬳᬦᬢᬾᬓᬶᬳᭂᬦᬯᬭᬄ᭞
ᬳᬾᬢᬸᬗ᭄ᬓ᭄ᬯᬵᬧᭂᬕᬢᬦ᭄‌ᬯ᭄ᬭᬸᬳᬶᬗᬸᬮᬳ᭛

ᬦᬵᬳᬦ᭄ᬮᬶᬂᬦᬶᬭᬲᬂ‌ᬦᬺᬧᬢᬦᬬ᭞
ᬧ᭄ᬭᬵᬧ᭄ᬢᬵᬧᬸᬱ᭄ᬧᬯᬢᬷᬫᬦᬸᬤᬸᬳᬓᭂᬦ᭄᭞
ᬭ᭄ᬬᬸᬗ᭄ᬕ᭄ᬯᬦ᭄ᬬᬚ᭄ᬜᬯᬢᬷᬬᬦᬲᬸᬲᬸᬧᬦ᭄᭞
ᬲᬂᬲᬵᬫ᭄ᬩᬾᬓᬲᬶᬭᬵᬕᬶᬭᬗᬸᬫᬭ᭛

ᬗ᭄ᬓᬵᬲᬂᬬᬚ᭄ᬜᬯᬢᬷᬓᬢᭂᬫᬸᬮᬸᬫᬾ᭞
ᬫᬸᬗ᭄ᬕ᭄ᬯᬶᬂᬧᬗ᭄ᬓ᭄ᬯᬦᬶᬭᬂᬲᬸᬭᬯᬦᬶᬢᬵ᭞
ᬰᭀᬓᬵᬰᬵᬳᬸᬫᬶᬟᭂᬧ᭄‌ᬦᬺᬧᬢᬦᬬ᭞
ᬳᬾᬃᬳᬾᬋᬦ᭄ᬫᬺᬫᬓᭂᬦ᭄‌ᬭᬶᬮᬭᬦᬶᬭ᭛

ᬰᬷᬖ᭄ᬭᬵᬗ᭄ᬮᬶᬂᬢᬶᬓᬲᬂᬲᬸᬭᬤᬸᬳᬶᬢᬵ᭞
ᬳᬃᬱᬵᬦᬦ᭄ᬢ᭄ᬯᬭᬶᬲᬂ‌ᬦᬺᬧᬢᬶᬲᬸᬢ᭞
ᬰᬩ᭄ᬤᬵᬯᭀᬃᬧᬦᬗᬶᬲ᭄ᬦ᭄ᬬᬬᬢᬕᬶᬭᬂ᭞
ᬓᬕ᭄ᬬᬢ᭄ᬬᬚ᭄ᬜᬯᬢᬷᬯᬯᬗᬫᭂᬓᬸᬮ᭄᭛

ᬮᬸᬄᬲᬂᬬᬚ᭄ᬜᬯᬢᬷᬢᭂᬳᭂᬭᬸᬫᬶᬮᬷ᭞
ᬓᬤ᭄ᬬᬵᬲ᭄ᬯᬵᬕᬢᬭᬶᬂ‌ᬦᬺᬧᬢᬦᬬ᭞
ᬯ᭄ᬭᬸᬄᬲᬂᬲᬵᬫ᭄ᬩᬫᬫᬓ᭄ᬧᬓᬗᬸᬲᬧᬶ᭞
ᬫᬃᬫ᭄ᬫᬵᬳᭂᬫ᭄ᬩᬦᬶᬲᬂ‌ᬦᬺᬧᬤᬸᬳᬶᬢᬵ᭛

ᬲᬵᬫ᭄ᬧᬸᬦ᭄ᬬᬚ᭄ᬜᬯᬢᬷᬲᬶᬭᬳᬶᬦᬮᬧ᭄᭞
ᬅᬓ᭄ᬯᬾᬄᬘᬾᬝᬶᬢᬸᬫᬹᬢ᭄ᬫᬶᬮᬸᬓᬢᬯᬦ᭄᭞
ᬅᬕ᭄ᬬᬵᬫᬦ᭄ᬢᬸᬓᬲᬵᬫ᭄ᬩᬢᭂᬓᬭᬶᬳᬾᬂ᭞
ᬦ᭄ᬤᬦ᭄‌ᬭᬶᬲ᭄ᬯᬃᬕ᭄ᬕᬧᬭᬦ᭄ᬲᬸᬭᬤᬸᬳᬶᬢᬵ᭛

ᬫᬦ᭄ᬢᬸᬓ᭄ᬲᬂᬬᬤᬸᬰᬷᬖ᭄ᬭᬢᬦᬓᬟᬢ᭄᭞
ᬲᬓ᭄ᬯᬾᬄᬦᬶᬂᬩᬮᬢᬸᬱ᭄ᬝᬯᬶᬚᬯᬶᬚᬄ᭞
ᬭᬫ᭄ᬬᬵᬢᬹᬢ᭄ᬲᬸᬓᬸᬦᬶᬂ‌ᬯᬸᬓᬶᬭᬮᬗᭃ᭞
ᬧᬶᬗ᭄ᬕᬶᬃᬦᬶᬂᬧᬲᬶᬭᬃᬚ᭄ᬚᬮᬶᬦᬶᬳᬢᬦ᭄᭛

ᬓᬵᬭ᭄ᬬᬵᬤᭀᬄᬢᬶᬓᬦᬂᬧᬸᬭᬯᭂᬓᬲᬦ᭄᭞
ᬢᬧ᭄ᬯᬦ᭄ᬫᬵᬭᬶᬓᬸᬓᬸᬲ᭄ᬦ᭄ᬬᬯᬶᬦᬸᬮᬢᬦ᭄᭞
ᬮ᭄ᬯᬶᬃᬳ᭄ᬬᬂᬦᬶᬂᬦᬕᬭᬵᬗᬤᭂᬕᬗᬸᬭᬾ᭞
ᬰᭀᬓᬵᬰᬵᬓᬶᬮᬬᬹᬭᬶᬬᬤᬸᬓᬸᬮ᭛

᭛ᬯᬶᬤ᭄ᬬᬸᬢ᭄ᬓᬭ᭛᭝᭔᭔᭟
‐‐‐|00‐|0‐0|00‐|000|000|‐0‐|000|0̲ = ᭒᭕

ᬧᭀᬃᬬ᭄ᬬᬂᬕᬭ᭄ᬬᬗᬭᬂᬓᬬᬸᬦ᭄ᬬᬯᬶᬮᬸᬢᬦ᭄ᬧᬶᬮᬗᬦᬓᬦᬭᭀᬓ᭄ᬮᬯᬦ᭄ᬓᬸᬢᬸᬓᬸᬢᬸ᭞
ᬰᬸᬱ᭄ᬓᬵᬤᭀᬄᬩᬜᬸᬢᬹᬢ᭄ᬳᬯᬦ᭄ᬬᬓᬭᬶᬓᬶᬮ᭄ᬕᬸᬫᬯᬬᬶᬍᬲᬸᬦᬶᬂ‌ᬯᬢᭂᬓ᭄ᬬᬤᬸᬩᬮ᭞
ᬲᬂᬳ᭄ᬬᬂ‌ᬯᬾᬢᬸᬫᬶᬮᬶᬂᬲᭂᬟᭂᬂᬧᬦᬲᬶᬭᬵᬗ᭄ᬳᬸᬬᬗᬶᬭᬶᬗᬬᬸᬦᬦ᭄ᬤᬶᬦᭀᬳᬦᬶᬗᬗᬶᬦ᭄᭞
ᬫᬵᬢ᭄ᬭᬂᬋᬫ᭄ᬳᬸᬫᬮᬶᬦ᭄ᬢᬗᬗ᭄ᬳᭂᬮᬳᭂᬮᬯ᭄ᬭᬸᬳᬧᬸᬚᬶᬭᬶᬗᬢᬹᬢ᭄ᬕᭂᬕᭂᬃᬳᬮᬶᬩᬩᭂᬦ᭄᭛

ᬮᬫ᭄ᬧᬄᬦᬶᬂᬕᬚᬯᬵᬳᬦᬵᬃᬤ᭄ᬥᬫᬓᬟᬢ᭄ᬓᬗᭂᬮᬶᬳᬦᬶᬓᬶᬮᬸᬳ᭄ᬬᬢᬦ᭄ᬧᬯᭂᬍᬕᬦ᭄᭞
ᬤᬾᬦᬶᬂᬩ᭄ᬯᬢ᭄ᬦᬶᬓᬦᬂᬫᬡᬶᬓ᭄ᬚᬭᬳᬦᬶᬂ‌ᬭᬶᬧᬸᬯᬶᬦᬯᬦᬶᬓᬵᬭᬶᬋᬗ᭄ᬕᬦᬶᬓᬳᭂᬦ᭄᭞
ᬮᬾᬦ᭄ᬢᬂᬲ᭄ᬬᬦ᭄ᬤᬦᬓᬩ᭄ᬯᬢᬦ᭄ᬭᬚᬢᬓᬜ᭄ᬘᬦᬓᬭᬡᬦᬶᬓᬵᬦ᭄ᬫᬮᭀᬦ᭄ᬢᬦᬲᬭᬕ᭄᭞
ᬕᭃᬂᬮᬷᬮᬵᬦ᭄ᬧᬤᬸᬮᬸᬃᬤᬸᬮᬸᬃᬳᬦᬦᬧᬾᬢ᭄ᬳᬯᬦᬦᬸᬲᬸᬦᬸᬲᬸᬃᬫᬳᬵᬦᬲᬦᬲᬭ᭄᭛

ᬅᬫ᭄ᬩᭂᬓ᭄ᬲᬂᬧᬭᬭᬵᬚᬧᬸᬢ᭄ᬭᬳᬦᬫᭀᬦᭂᬗᬶᬓᬸᬯᬸᬦᬶᬭᬳᬾᬢᬸᬦᬶᬂᬧᬭᬶᬕᭂᬮᬶᬲ᭄᭞
ᬲᭀᬢᬦ᭄ᬬᬵᬮᬯᬲᬶᬂᬧᬭᬦ᭄ᬓᬧᬦᬬᬦ᭄ᬢᬦᬗᬗᭂᬦᬗᭂᬦᬶᬂᬧ᭄ᬭᬶᬬᬵᬫᬩᬸᬳᬬ᭞
ᬢᬧ᭄ᬯᬦ᭄ᬲᬄᬓᬤᬶᬯᬶᬫ᭄ᬩᬫᬸᬗ᭄ᬕᬸᬭᬶᬫᬦᬄᬦᬶᬭᬲᬗᬳᬬᬸᬓᬵᬭᬶᬭᬶᬂᬧᬓᬲᬸᬢᬦ᭄᭞
ᬲᭃᬂᬲᭃᬂᬳᬃᬱᬦᬶᬭᬾᬲᬗᬤ᭄ᬬᬳᬶᬭᬢᬦ᭄‌ᬯᬶᬦᬯᬯᬯᬦᬶᬭᬵᬳᬜᬂᬲᭂᬟᭂᬗᬭᬹᬫ᭄᭛

ᬗ᭄ᬓᬵᬦᬾᬲᬡ᭄ᬟᬶᬗᬶᬓᬂᬕᬸᬦᬸᬂ‌ᬭᬶᬫᬕᬥᬾᬓᬶᬓᬳᬯᬦᬢᬶᬤᬸᬃᬕ᭄ᬕᬤᬸᬃᬕ᭄ᬕᬫᬪᬬ᭞
ᬔ᭄ᬬᬵᬢᬷᬂᬭᬵᬢ᭄ᬚᬭᬲᬦ᭄ᬥᬲᬂᬧ᭄ᬭᬪᬸᬭᬶᬓᬵᬫᬸᬲᬸᬳᬶᬭᬦᬭᬦᬵᬣᬓᬺᬱ᭄ᬡᬫᬮᬯᬲ᭄᭞
ᬳᬾᬢᬸᬦ᭄ᬬᬦ᭄ᬧᬟᬬᬢ᭄ᬦᬲᬂᬬᬤᬸᬓᬩᬾᬄᬭᬳᬶᬦᬯᭂᬗᬶᬮᬸᬫᬫ᭄ᬧᬳᬶᬂᬢᭂᬕᬮᬮᬲ᭄᭞
ᬬᭀᬥᬵᬢᬦ᭄ᬳᬦᬮᬵᬮᬦᬵᬗᬶᬦᬓᬶᬦᬓ᭄ᬮᬸᬫᬓᬸᬧᬭᬶᬕᭂᬮᬶᬲ᭄ᬢᭂᬳᭂᬃᬫᬗᬮᬯᬂ᭛

ᬲᬵᬫ᭄ᬧᬸᬦ᭄ᬭᬵᬢ᭄ᬭᬶᬢᭂᬓᬵᬂᬧᭂᬢᭂᬂᬦ᭄ᬬᬲᬸᬫᬳᬩ᭄‌ᬭᬶᬲᬳᬦᬦᬶᬓᬦᬂᬧ᭄ᬭᬤᬾᬰᬓᬳᬯᬦ᭄᭞
ᬆᬲ᭄ᬢᬵᬫ᭄ᬢᬂᬢᬸᬭᬕᬵᬮᬧᬵᬮᬭᬓᬗᬾᬮᬦᬧᬶᬢᬸᬯᬶᬓᬸᬭᬂᬢᬸᬭᬹᬬᬫᬗᬮᬲ᭄᭞
ᬳᬾᬢᬸᬦ᭄ᬬᬵᬦᬚᭂᬚᭂᬃᬢᬮᬫ᭄ᬧᬳᬶᬓᬦᬂᬩᬮᬓᬗᭂᬮᬶᬳᬦᬾᬧᬸᬮᬸᬳ᭄ᬬᬯᭂᬓᬲᬦ᭄᭞
ᬫᬗ᭄ᬮᬫ᭄ᬧ᭄ᬯᬵᬗᬤᬶᬧᬷᬭᬫᬗᬺᬋᬩᬢᬗ᭄ᬯᬗᬸᬚᬭᬶᬓᬧᬟᬵᬗᬸᬘᬧ᭄ᬫᬓᬸᬍᬫ᭛

ᬳᬾᬢᬸᬦ᭄ᬬᬦ᭄ᬧᬓᬸᬍᬫ᭄ᬧᬟᬾᬓᬶᬫᬢᬸᬭᬹᬲᬢᭂᬓᬢᭂᬓᬦᬶᬓᬵᬦ᭄ᬤᬢᬦ᭄ᬧᬯᬸᬮᬢᬦ᭄᭞
ᬲᬮ᭄ᬯᬵᬦᬶᬂᬧᬮᬧᬢ᭄ᬳᬶᬩᭂᬓ᭄ᬢᭂᬓᬧᬶᬓᬂᬩᬮᬗᬸᬦᬶᬗᬸᬦᬶᬤᬫ᭄ᬬᬦᬶᬂᬲᬯᬳᬲᬢ᭄᭞
ᬫᬵᬢᬗ᭄ᬕᬦ᭄ᬬᬮᬯᬦ᭄ᬓᬸᬤᬦ᭄ᬬᬬᬢᬶᬓᬵᬢ᭄ᬭᬶᬫᬯᬸᬭᬳᬦᬕᭂᬦ᭄ᬢᬸᬭᬦ᭄‌ᬬ᭄ᬯᬓᬋᬗᭃ᭞
ᬆᬧᬦ᭄‌ᬮ᭄ᬯᬶᬃᬚᬮᬤᬵᬦᬸᬭᬸᬦ᭄ᬲᬳᬭᬶᬯᬸᬢ᭄ᬦ᭄ᬬᬤᬶᬦᬸᬮᬸᬭᬶᬕᭂᬮᬧ᭄ᬦ᭄ᬬᬢᬦ᭄ᬧᬧᭂᬕᬢᬦ᭄᭛

ᬇᬦ᭄ᬤ᭄ᬭᬵᬩᬚ᭄ᬭᬮᬦᬸᬧᬾᬦ᭄ᬤ᭄ᬭᬵᬩᬚ᭄ᬭ
᭛‌ᬉᬧᬲ᭄ᬢᬶᬣ᭛᭝᭔᭕᭟
0̲‐0|‐‐0|0‐0|‐0̲ = ᭑᭑

ᬩ᭄ᬬᬢᬷᬢᬫᬵᬫᬺᬫ᭄ᬬᬤᬸᬯᬺᬱ᭄ᬡᬶᬯᬷᬭ᭞
ᬭᬶᬓᬵᬢᬲᬂᬰ᭄ᬭᬷᬚᬭᬲᬦ᭄ᬥᬓᭀᬚᬭ᭄᭞
ᬲᬓ᭄ᬭᭀᬥᬢᬓ᭄ᬯᬾᬂᬬᬤᬸᬯᬺᬱ᭄ᬡᬶᬯᬷᬭ᭞
ᬲ᭄ᬯᬪᬵᬯᬦᬶᬂᬤᬸᬱ᭄ᬝᬓᬝᬸᬗ᭄ᬓᬩᬸᬤ᭄ᬥᬶ᭛

ᬲᬗ᭄ᬓᭂᬧ᭄ᬳᬸᬯᬸᬲ᭄‌ᬫ᭄ᬯᬂᬩᬮᬤᬸᬱ᭄ᬝᬘᬶᬢ᭄ᬢ᭞
ᬅᬗᬵᬳᬮᬲ᭄ᬧᬓ᭄ᬱᬗᬸᬮᬵᬳᬶᬚᭀᬬ᭞
ᬯᬤ᭄ᬯᬵᬦᬶᬓᬵᬦᬾᬓᬧᬤᬵᬢᬶᬫᬓ᭄ᬯᬾᬄ᭞
ᬯᭂᬟᬸᬂᬧᬫᬹᬓ᭄‌ᬫ᭄ᬯᬂᬓᬸᬟᬸᬯᬓ᭄ᬲᬶᬓᭂᬧ᭄ᬦ᭄ᬬ᭛

ᬮᬸᬓᬦ᭄ᬧ᭄ᬯᬬᬦ᭄ᬢᬦ᭄ᬫᭂᬚᬳᬾᬫᬸᬲᬸᬄᬦ᭄ᬬ᭞
ᬳᬾᬢᬸᬦ᭄ᬬᬦᭀᬢᬸᬲ᭄‌ᬭᬶᬓᬸᬤᬦ᭄ᬬᬮᬸᬗ᭄ᬳᬵ᭞
ᬯᬯᬂᬫᬮᬸᬬ᭄‌ᬤᬹᬢᬦᬶᬓᬵᬢᬶᬰᬷᬖ᭄ᬭ᭞
ᬇᬧᬗ᭄ᬳᬶᬦᭂᬧ᭄ᬲᬂᬬᬤᬸᬯᬺᬱ᭄ᬡᬶᬯᬷᬭ᭛

ᬗ᭄ᬓᬵᬫᬗ᭄ᬓᬢᬰ᭄ᬭᬷᬚᬭᬲᬦ᭄ᬥᬫᬕ᭄ᬮᬶᬲ᭄᭞
ᬮᬯᬦ᭄ᬩᬮᬦ᭄ᬬᬾᬓᬯᬢᭂᬓ᭄ᬤᬸᬭᬵᬢ᭄ᬫᬵ᭞
ᬲᬵᬫ᭄ᬧᬸᬦ᭄ᬟᬢᭂᬂᬮᬫ᭄ᬧᬳᬶᬓᬾᬗᬮᬲ᭄ᬕᭃᬂ᭞
ᬦ᭄ᬤᬵᬢᬦ᭄ᬳᬦᬵᬰᬩ᭄ᬤᬓᬩᬾᬄᬰᬶᬦᬶᬓ᭄ᬱᬦ᭄᭛

ᬢᬦ᭄ᬫᬃᬫ᭄ᬫᬲᭀᬯᬾᬫᬕᬥᬾᬰ᭄ᬯᬭᬗ᭄ᬓᬵ᭞
ᬢᬸᬱ᭄ᬝᬾᬓᬬᬦ᭄ᬢᭀᬦ᭄ᬬᬤᬸᬬᭀᬥᬫᬵᬫᬺᬫ᭄᭞
ᬭᬶᬓᬵᬦ᭄ᬢᬸᬫᬦ᭄ᬤᬂᬢᬸᬫᬸᬮᬸᬬ᭄‌ᬲᬓᬾᬂᬤᭀᬄ᭞
ᬢᭂᬓᬵᬗ᭄ᬕᬮᬄᬮᬾᬦ᭄ᬫᬦᭂᬯᭂᬓ᭄ᬫᬫᭃᬓᬶ᭛

ᬫᬵᬯᬺ‌ᬕ᭄ᬢᬫᬩ᭄ᬬᬹᬭᬦᬶᬓᬂ‌ᬯᬢᭂᬓ᭄ᬧ᭄ᬭᬂ᭞
ᬢᬷᬩ᭄ᬭᬵᬳᬭᬶᬧ᭄‌ᬬᬦ᭄ᬢᬶᬦᭂᬯᭂᬓ᭄ᬫᬗᬦ᭄ᬢᬸᬓ᭄᭞
ᬅᬓ᭄ᬯᬾᬄᬫᬗᭀᬳᬦ᭄ᬢᬶᬦᬸᬚᬄᬰᬶᬦᬹᬮ᭞
ᬮᬯᬦ᭄ᬓᭂᬦᬾᬂᬤᬸᬓ᭄‌ᬯᬸᬮᬗᬸᬦ᭄ᬓᬶᬦᭀᬦ᭄ᬢ᭛

ᬯᭀᬕᬦ᭄ᬓᬘᬸᬡ᭄ᬟᬸᬓ᭄‌ᬦᬺᬧᬧᬸᬢ᭄ᬭᬲᬵᬫ᭄ᬩ᭞
ᬯᬤ᭄ᬯᬵᬦᬶᬭᬵᬯᬺᬕ᭄ᬢᬶᬦᭂᬯᭃᬓᬦᬵᬯᬹ᭞
ᬯᬯᬂᬲᬶᬤᬵᬭᬸᬓ᭄ᬬᬯᬸᬗᬹᬧ᭄ᬭᬬᬢ᭄ᬦ᭞
ᬫᬗᬗ᭄ᬕᬮᬗ᭄ᬕᬮ᭄ᬫᬓᬸᬬᬧ᭄ᬫᬢᬦ᭄ᬬ᭛

ᬯᬯᬂᬫᬗᬫ᭄ᬩᬶᬮ᭄‌ᬭᬶᬓᬸᬤᬦ᭄ᬬᬰᬷᬖ᭄ᬭ᭞
ᬅᬤᬦ᭄ᬧᬲᬂᬬᬵᬕᬸᬮᬕᬸᬮ᭄ᬧ᭄ᬭᬬᬢ᭄ᬦ᭞
ᬧᬶᬦ᭄ᬭᬂᬧ᭄ᬯᬬᬦ᭄ᬤᬸᬃᬩᬮᬮᬶᬂᬦ᭄ᬬᬓᬕ᭄ᬬᬢ᭄᭞
ᬮᬸᬫᬸᬫ᭄ᬧᬢᬫ᭄ᬭᬶᬄᬲᬸᬫᬸᬲᬸᬧ᭄ᬫᬭᬾᬂ‌ᬭ᭄ᬯᬶ᭛

ᬭᬶᬓᬵᬧ᭄ᬯᬲᬂᬲᬵᬫ᭄ᬩᬯᬯᬂᬫᬢᬗ᭄ᬳᬶ᭞
ᬢᭂᬳᭂᬃᬲᬶᬭᬵᬕ᭄ᬬᬵᬦᬸᬲᬸᬧᬾᬗᬮᬲ᭄ᬕᭃᬂ᭞
ᬬᬾᬓᬵᬧᬲᬂᬲ᭄ᬬᬦ᭄ᬤᬦᬲᬵᬫ᭄ᬧᬸᬦᬾᬗ᭄ᬕᬮ᭄᭞
ᬰᬷᬖ᭄ᬭᬦ᭄ᬧᬦᬸᬗ᭄ᬕᬂᬲᬳᬦᬵᬣᬧᬸᬢ᭄ᬭᬷ᭛

ᬤᬾᬯᬷᬲᬶᬭᬵᬋᬲ᭄ᬓᬸᬫᭂᬢᭂᬕ᭄ᬢᬶᬓᬂᬢ᭄ᬯᬲ᭄᭞
ᬢᬦ᭄ᬲᬄᬫᭂᬓᬸᬮ᭄ᬲᬂ‌ᬦᬺᬧᬧᬸᬢ᭄ᬭᬲᬵᬫ᭄ᬩ᭞
ᬢᭂᬳᭂᬃᬲᬸᬫᬸᬗ᭄ᬓᭂᬫ᭄ᬲᬶᬭᬧᬹᬄᬓᬯᭂᬲ᭄ᬯᭃᬲ᭄᭞
ᬕᬸᬧᬾᬓᬍᬲ᭄ᬯᬦ᭄ᬳᬸᬫᭂᬦᭂᬂᬲᬶᬦᬵᬦ᭄ᬢ᭄ᬯ᭛

ᬲᬂᬲᬵᬫ᭄ᬩᬓᬾᬧ᭄ᬯᬦ᭄ᬧᬶᬦᭂᬓᬸᬮ᭄ᬲᬸᬤᬾᬯᬷ᭞
ᬢᭂᬳᭂᬃᬲᬶᬭᬵᬕᭂᬕ᭄ᬯᬦᬧᬸᬲ᭄ᬦᬶᬗᬰ᭄ᬯ᭞
ᬓᬾᬯ᭄ᬭᬦ᭄ᬲᬶᬭᬾᬢᬦ᭄ᬳᬦᬦᬶᬂ‌ᬯ᭄ᬯᬗᬫᬺᬕ᭄᭞
ᬦᬳᬾᬢᬸᬦᬶᬂᬢᬦ᭄ᬓᬯᭂᬦᬂᬫᬬᭀᬥ᭛

ᬢᬦ᭄ᬤᬂᬦᬶᬓᬵᬲᬂᬚᬭᬲᬦ᭄ᬥᬰᬷᬖ᭄ᬭ᭞
ᬫᬦᬸᬗ᭄ᬕᬗᬶᬂᬲᬵᬫᬚᬢᬦ᭄ᬢᬳᭂᬦ᭄ᬢ᭄ᬯᬲ᭄᭞
ᬯᬤ᭄ᬯᬵᬦᬶᬭᬵᬓ᭄ᬯᬾᬄ‌ᬬᬫᬗᬫ᭄ᬩᬸᬮᬶᬗ᭄ᬓᬵ᭞
ᬫᬗ᭄ᬤᬸᬓ᭄ᬢᬬᬾᬂᬢᭀᬫᬭᬮᬾᬦ᭄ᬢ᭄ᬭᬶᬰᬹᬮ᭛

ᬲᬫᬗ᭄ᬓᬦᬾᬓᬵᬦᬺᬧᬧᬸᬢ᭄ᬭᬲᬵᬫ᭄ᬩ᭞
ᬢᬜ᭄ᬚ᭄ᬭᬶᬄ‌ᬯᬶᬦᬹᬓ᭄ᬤᬾᬫᬕᬥᬾᬰ᭄ᬯᬭᬵᬦᬹᬢ᭄᭞
ᬲᬓ᭄ᬭᭀᬥᬢᬾᬓᬵᬯᬓᬶᬭᬦ᭄ᬓᭂᬦᬾᬂᬳ᭄ᬭᬹ᭞
ᬅᬢ᭄ᬬᬦ᭄ᬢᬭᬶᬂᬮᬵᬖᬯᬲᬸᬰ᭄ᬭᬫᬾᬂᬧ᭄ᬭᬂ᭛

ᬲᬗ᭄ᬓᬕᭂᬮᬶᬲ᭄ᬦ᭄ᬬᬾᬓᬤᬸᬫᬸᬓ᭄ᬮᬶᬧᬸᬂᬦ᭄ᬬ᭞
ᬮᬵᬯᬦ᭄ᬧᬦᬄᬦ᭄ᬬᬵᬢᬶᬰᬬᬵᬤᬺᬲᬓ᭄ᬯᬾᬄ᭞
ᬓᭂᬦᬾᬓᬳᬲ᭄ᬢᬵᬦᬺᬧᬧᬸᬢ᭄ᬭᬤᬾᬦ᭄ᬬ᭞
ᬧ᭄ᬭᬵᬬᬦ᭄ᬬᬫᭀᬮᬶᬄᬢᬫᬗᬫ᭄ᬩᬸᬮᬶᬗ᭄ᬓᬵ᭛

ᬲᬵᬫ᭄ᬧᬸᬦ᭄ᬓᬦᬶᬦ᭄ᬳᬲ᭄ᬢᬦᬭᬾᬦ᭄ᬤ᭄ᬭᬧᬸᬢ᭄ᬭ᭞
ᬅᬮ᭄ᬯᬂᬢᬶᬓᬵᬫ᭄ᬩᭂᬓ᭄ᬦᬶᬭᬲᬗ᭄ᬰᬬᬵᬋᬲ᭄᭞
ᬳᬾᬢᬸᬦ᭄ᬬᬬᬵᬗ᭄ᬕᭂᬕ᭄ᬯᬦᬶᬳᬲ᭄ᬢᬰᬷᬖ᭄ᬭ᭞
ᬫᬸᬜ᭄ᬘᬃᬢᬶᬓᬂᬭᬵᬄᬲᬸᬫᬶᬭᬢ᭄‌ᬭᬶᬤᬾᬯᬷ᭛

ᬕ᭄ᬮᬵᬦᬧ᭄ᬯᬲᬂᬲᬵᬫ᭄ᬩᬓᬦᬶᬦ᭄ᬓᭂᬦᬾᬂᬳ᭄ᬭᬹ᭞
ᬲᬫᬗ᭄ᬓᬦᬾᬓᬂᬓᬸᬤᬬᬦ᭄ᬧᬮᬬ᭄ᬯᬦ᭄᭞
ᬭᬶᬢᬦ᭄‌ᬯᭂᬦᬂᬲᬂ‌ᬦᬺᬧᬧᬸᬢ᭄ᬭᬫᬗ᭄ᬳᬺᬢ᭄᭞
ᬬᬓᬵᬭᬡᬦ᭄ᬬᬦ᭄ᬲᬧᬭᬦ᭄ᬬᬮᬸᬗ᭄ᬳᬵ᭛

ᬧ᭄ᬭᬵᬧ᭄ᬢᬾᬭᬶᬓᬂ‌ᬉᬢ᭄ᬢᬭᬓᭀᬮᬲᬵᬫ᭄ᬧᬸᬦ᭄᭞
ᬫᬦᬹᬢ᭄ᬳᬯᬦ᭄ᬳᬾᬢᬸᬦᬶᬓᬵᬦ᭄ᬫᬢᬦ᭄ᬤᬸᬓ᭄᭞
ᬏᬜ᭄ᬚᬶᬂᬧ᭄ᬯᬫᬹᬮᬦ᭄ᬬᬢᭂᬓᬾᬂᬢᭂᬗᬄ‌ᬗ᭄ᬯᬾ᭞
ᬦᭂᬳᭂᬃᬢᬦᭀᬭᬾᬓᬶᬫᬫᬾᬢᬧᬵᬤ᭛

ᬇᬓᬂᬭᬣᬵᬢ᭄ᬬᬦ᭄ᬢᬮᬓᬸᬦ᭄ᬬᬫᬵᬤᬺᬲ᭄᭞
ᬇᬓᬾᬗᬮᬲ᭄ᬤᬸᬃᬕ᭄ᬕᬫᬮᬸᬗ᭄ᬓᬮᬸᬗ᭄ᬓ᭞
ᬗ᭄ᬓᬵᬢᬦ᭄ᬓᬢᭂᬗ᭄ᬳᬵᬦ᭄ᬓᬳᬶᬭᬶᬂ‌ᬬᬓᬡ᭄ᬟᭂᬕ᭄᭞
ᬢᬸᬗ᭄ᬕᬮ᭄ᬘᬸᬘᬸᬮ᭄ᬘᬓ᭄ᬭᬦᬶᬓᬦ᭄ᬓᬲᬶᬗ᭄ᬲᬮ᭄᭛

ᬦ᭄ᬤᬦ᭄ᬲᬂᬦᬭᬾᬦ᭄ᬤ᭄ᬭᬵᬢ᭄ᬫᬚᬢᬷᬩ᭄ᬭᬫᬹᬃᬘ᭄ᬙ᭞
ᬢᬶᬩᬵᬮᬯᬦ᭄ᬲᬂᬦᬭᬦᬵᬣᬧᬸᬢ᭄ᬭᬷ᭞
ᬗ᭄ᬓᬵᬦᬾᬂᬳᬯᬦ᭄ᬤᬸᬃᬕ᭄ᬕᬧᬦᬲ᭄‌ᬍᬩᬹᬦ᭄ᬬ᭞
ᬉᬫᬺᬫ᭄ᬧᬟᬵᬗ᭄ᬮᬶᬄᬲᬶᬭᬓᬵᬲᬶᬳᬦ᭄ᬢ᭛

ᬤᬾᬯᬷᬓᬫᬦ᭄ᬢ᭄ᬬᬦ᭄ᬫᬩᬗᬸᬦ᭄‌ᬯᬶᬫᬹᬃᬘ᭄ᬙ᭞
ᬫᬸᬲᬧ᭄ᬦᬭᬾᬦ᭄ᬤ᭄ᬭᬵᬢ᭄ᬫᬚᬰᭀᬓᬘᬶᬢ᭄ᬢ᭞
ᬳᬦᬦ᭄ᬧᬫᬓ᭄ᬧᬓ᭄ᬫᬦᬗᬶᬲ᭄ᬫᬲᬫ᭄ᬩᬢ᭄᭞
ᬓᬓᬵᬓᬸᬢᭀᬮᬶᬄ‌ᬗ᭄ᬯᬗᬸᬚᬃᬲᬸᬤᬾᬯᬷ᭛

᭛‌ᬉᬤ᭄ᬕᬢᬯᬶᬲᬫ᭛᭝᭔᭖᭟
00‐|0‐0|00‐|000|000|‐0‐|00̲ = ᭒᭐
‐00|000|0‐0|00̲ = ᭑᭑
00‐|0‐0|00‐|0‐0|0̲ = ᭑᭓

ᬭᬶᬧᬲᬫ᭄ᬩᬢ᭄ᬲᬫ᭄ᬩᬢᬶᬭᬲᬂᬦᬭᬯᬭᬤᬸᬳᬶᬢᬵᬲ᭄ᬯᬭᬵᬧᭂᬬᭂᬄ᭞
ᬆᬄᬓᬓᬮᬶᬳᬢᬶᬬᬭᬶᬦ᭄ᬢᬢᬸᬳᬦ᭄᭞
ᬓᬲᬶᬳᬦ᭄‌ᬗ᭄ᬳᬸᬮᬸᬦ᭄ᬓᬯᭂᬓᬲᬾᬗᬮᬲ᭄ᬪᬬ᭛

ᬓᬓᬢᬗ᭄ᬮᬶᬮᬶᬃᬢᬸᬲᬧᬶᬮᬸᬄᬓᬸᬧᬳᬬᬸᬕᭂᬮᬸᬗᬶᬗ᭄ᬳᬸᬮᬸᬦ᭄ᬮᬸᬓᬭ᭄᭞
ᬟᬹᬳᬸᬫᭂᬦᭂᬗᬶᬓᬶᬓᬶᬢᬵᬫᬺᬫᬎᬓ᭄᭞
ᬢᬗᬸᬘᬧ᭄ᬢᬸᬳᬦ᭄ᬓᬸᬲᬳᬸᬭᬶᬧ᭄ᬯᬢᬗ᭄ᬳᬸᬮᬸᬦ᭄᭛

ᬦ᭄ᬤᬶᬘᬸᬮᬸᬄᬢᬗᬹᬦᬶᬦᬗᬶᬲᬧ᭄ᬯᬓᭂᬦᬗᬋᬓᬶᬬᬦ᭄ᬧᬯᬾᬄᬲᭂᬧᬄ᭞
ᬲᬶᬄᬢᬦᬫᬸᬦᬫᬸᬧᬶᬦᬾᬢ᭄ᬓᬸᬳᬶᬮᬂ᭞
ᬢᬮᬶᬳᬃᬱᬰᬷᬃᬡ᭄ᬦᬧᬶᬦᭂᬕᬢ᭄ᬦᬶᬓᬹᬂᬮᬭ᭛

ᬭᬶᬳᬦᬗ᭄ᬓᬸᬗᬹᬦᬶᬓᬭᬡᬦ᭄ᬢᬓᬯᭂᬦᬗᬶᬦᬸᬲᬶᬃᬦᬶᬓᬂᬫᬸᬲᬸᬄ᭞
ᬆᬄᬦᬶᬳᬦᬓᬸᬓᬓᬫᬃᬫ᭄ᬫᬋᬲᬸᬦ᭄᭞
ᬬᬳᬶᬦᬹᬃᬢᬫᬵᬢ᭄ᬬᬲᬧᬤᬶᬗ᭄ᬳᬸᬮᬸᬦ᭄ᬓᭂᬦ᭛

ᬳᬶᬮᬗᬫ᭄ᬩᭂᬓᬶᬗ᭄ᬳᬸᬮᬸᬦᬦᭀᬦ᭄ᬳᬶᬮᬗᬶᬓᭂᬢᭂᬓᭂᬢᭂᬕ᭄ᬢᬭᬶᬂᬚᬚ᭞
ᬲ᭄ᬯᬵᬫᬶᬢᬯᬸᬗᬸᬢᬩᬗᬸᬦ᭄ᬢᬢᬸᬳᬦ᭄᭞
ᬤᬶᬯᬲᬂᬫᬢᬵᬫᬺᬫᬓᭂᬓᭂᬲ᭄ᬓᭂᬓᭂᬲ᭄ᬫᬦᬶᬲ᭄᭛

ᬧᬯᬚᬦ᭄ᬢᬗᬹᬦᬶᬬᬭᬸᬫᬵᬚᬲᬦᬶᬫᬗᬮᬧᬫ᭄ᬩᭂᬓᬶᬗ᭄ᬳᬸᬮᬸᬦ᭄᭞
ᬯ᭄ᬭᬸᬄᬢᬶᬓᬶᬧᬫᬸᬚᬶᬧᬶᬚᭂᬃᬓ᭄ᬓ᭄ᬯᬦᬗᬶᬲ᭄᭞
ᬲᬭᬶᬭᬶᬲ᭄‌ᬭᬶᬮᬫ᭄ᬩᬬᬶᬫᬦᭂᬄᬢᬓᬵᬭᬶᬓᬵ᭛

ᬦ᭄ᬤᬶᬫᬦᬶᬲ᭄ᬫᬦᬶᬲ᭄ᬦᬶᬯᬘᬦᬦ᭄ᬢᬦᬦᬸᬘᬸᬮᬶᬭᬶᬲᬦ᭄ᬥᬶᬦᬶᬂᬢᬧᬶᬄ᭞
ᬤᬸᬳ᭄ᬔᬧᬸᬳᬭᬦᬶᬲᬸᬔᬦ᭄ᬢᬫᬗᬾᬮ᭄᭞
ᬕᬸᬬᬸᬦᬶᬗ᭄ᬳᬸᬮᬸᬦ᭄ᬓᬭᬶᬓᬬᬵᬩᬮᬶᬓ᭄ᬢᬗᬶᬲ᭄᭛

ᬧᬶᬦᬮᬃᬧᬮᬃᬓᬸᬢᬸᬮᬸᬲᬵᬲᬶᬳᬓᬶᬢᬭᬶᬕᬢᬶᬗ᭄ᬓᬸᬓᬵᬲᬶᬳᬦ᭄᭞
ᬆᬄ‌ᬯᬶᬨᬮᬦᬶᬧᬲᬸᬗᬗ᭄ᬓ᭄ᬯᬳᬸᬭᬶᬧ᭄᭞
ᬢᬗᬸᬲᬶᬃᬢᬸᬯᬸᬄᬢᬭᬶᬦᬯᬲ᭄ᬦᬶᬓᬂ‌ᬯᬶᬥᬶ᭛

ᬩᬧᬭᬾᬡᬦᬶᬗ᭄ᬳᬸᬮᬸᬦᬶᬓᬵᬦᬮᬮᬸᬮᬮᬶᬲᬶᬭᬦ᭄ᬧᬗᬵᬭ᭄ᬬᬓᭂᬦ᭄᭞
ᬫᬗ᭄ᬓᬦᬢᬓᬶᬢᬫᬸᬯᬄᬢᬦᬲᬶᬄ᭞
ᬬᬗᬢᬶᬗ᭄ᬕᬮᬶᬗ᭄ᬳᬸᬮᬸᬦᬶᬓᬾᬂ‌ᬯᬦᬵᬦ᭄ᬢᬭ᭛

ᬦ᭄ᬤᬶᬦᬶᬓᬂᬧ᭄ᬭᬤᬾᬰᬓᬳᬦᬦ᭄ᬢᬯᬦᬕᬳᬦᬯᬶᬱ᭄ᬝᬶᬢᬦ᭄ᬲᬶᬧᬶ᭞
ᬢᬦ᭄ᬳᬦᬓᬸᬮᬓᬤᬗᬗ᭄ᬮᬯᬤ᭞
ᬫᬸᬮᬢᬾᬮᬭᬗ᭄ᬓᬸᬓᬮᬯᬦ᭄ᬓᬶᬢᬧ᭄ᬭᬶᬬ᭛

ᬦ᭄ᬤ᭄ᬬᬢᬗᬾᬦᬓᬵᬗ᭄ᬳᬶᬗᬓᬸᬫᬶᬮ᭄ᬯᬧᭂᬚᬳᬭᬶᬧᭂᬚᬄᬢᬢᬦ᭄‌ᬯᬦᬾᬄ᭞
ᬳᬾᬋᬦᬓᬸᬢᬸᬳᬦᬦᬹᬢᬳᭂᬦᬹ᭞
ᬓᬓᬢᬸᬦ᭄ᬢᬸᬦᭂᬦ᭄‌ᬗ᭄ᬯᬗᬶᬭᬶᬓᬂ‌ᬯ᭄ᬯᬢᬾᬗ᭄ᬕᬸᬗᬦ᭄᭛

᭛ᬯᬗ᭄ᬰᬲ᭄ᬣ᭛᭝᭔᭗᭟
0‐0|‐‐0|0‐0|‐00̲ = ᭑᭒

ᬦᬶᬳᬦ᭄ᬢᬶᬓᬂᬰ᭄ᬯᬵᬦᬯᬦᬵᬳᬋᬧ᭄ᬰᬯ᭞
ᬳᬦᬾᬲᬫᬷᬧᬦ᭄ᬢᬫᬸᬮᬢ᭄ᬳᬦᬵᬗ᭄ᬳᬮᬸᬧ᭄᭞
ᬳᬸᬫᬾᬭᬓᭂᬦ᭄ᬧᬢ᭄ᬬᬦᬶᬢᬗ᭄ᬳᬸᬮᬸᬜ᭄ᬚᬸᬕ᭞
ᬫᬢᬂᬦ᭄ᬬᬢᬵᬦᬶᬦ᭄ᬢᬭᬯᬾᬄᬮᬭᬾᬗ᭄ᬳᬸᬮᬸᬦ᭄᭛

ᬢᬸᬯᬶᬦ᭄ᬓᬸᬍᬫ᭄ᬳ᭄ᬬᬂᬭᬯᬶᬫᬦ᭄ᬤᬬᬦ᭄ᬓᭂᬜᬭ᭄᭞
ᬫᬶᬭᬄᬦᬶᬭᬵᬯᬃᬡ᭄ᬦᬓᬦᬶᬦ᭄ᬢᬬᬦ᭄ᬢᬶᬦᭀᬦ᭄᭞
ᬉᬫᬗ᭄ᬓᬶᬦᬮ᭄ᬯᬂᬲᬸᬫᬸᬭᬸᬧ᭄ᬲᬫᬗ᭄ᬓᬦ᭞
ᬧᭂᬢᭂᬂᬢᬶᬓᬂᬭᬵᬢ᭄ᬓᬤᬶᬩᬸᬤ᭄ᬥᬶᬦᬶᬗ᭄ᬳᬸᬮᬸᬦ᭄᭛

ᬅᬳᬵᬄᬓᬫᬸᬗ᭄ᬳ᭄ᬬᬂᬤᬰᬮᭀᬓᬧᬵᬮᬓ᭞
ᬓᭂᬫᬶᬢ᭄‌ᬗ᭄ᬳᬸᬮᬸᬦ᭄ᬳᬬ᭄ᬯᬲᬪᬵᬭᬯᬶᬲ᭄ᬫᬺᬢᬶ᭞
ᬢᭂᬳᭂᬃᬢᬸᬮᬸᬂᬲᬂ‌ᬦᬺᬧᬧᬸᬢ᭄ᬭᬓᬵᬲᬶᬳᬦ᭄᭞
ᬧᬮᬃᬧᬮᬃ‌ᬗ᭄ᬯᬂᬫᬍᬲᬾᬂᬧᬗᬃᬘ᭄ᬘᬦ᭛

ᬓᬶᬢᬳ᭄ᬬᬗᬶᬂᬮ᭄ᬯᬄᬢᬗᬦᬸᬕ᭄ᬭᬳᬾᬗ᭄ᬳᬸᬮᬸᬦ᭄᭞
ᬧ᭄ᬭᬲᬶᬤ᭄ᬥᬭᬾᬡᬗ᭄ᬓᬸᬓᬶᬢᬵᬲᬶᬳᬾᬗ᭄ᬳᬸᬮᬸᬦ᭄᭞
ᬯᬭᬵᬫᬺᬢᬾᬓᬶᬦ᭄ᬧᬮᬓᬸᬗ᭄ᬓᬸᬢᬦ᭄‌ᬯᬦᬾᬄ᭞
ᬅᬧᬦ᭄ᬧᬦᬫ᭄ᬩᬵᬭᬶᬲᬶᬭᬂ‌ᬦᬺᬧᬵᬢ᭄ᬫᬚ᭛

ᬪᬝᬵᬭᬲᬂᬳ᭄ᬬᬂᬦᬶᬓᬦᬂ‌ᬯᬦᬵᬦ᭄ᬢᬭ᭞
ᬮᬯᬦ᭄‌ᬯᬢᭂᬓ᭄ᬳ᭄ᬬᬂᬲᬳᬦᬾᬂᬚᬕᬢ᭄ᬓᬩᬾᬄ᭞
ᬅᬲᬶᬄᬢᬭᬶᬗ᭄ᬯᬂᬲᭂᬦᭂᬗᬶᬗ᭄ᬳᬸᬮᬸᬦ᭄ᬢᬸᬮᬸᬂ᭞
ᬳᬸᬭᬶᬧ᭄ᬕᭂᬮᬶᬲ᭄ᬓᬧ᭄ᬯᬬᬧᬶᬦ᭄ᬢᬦᬶᬗ᭄ᬳᬸᬮᬸᬦ᭄᭛

ᬦᬶᬳᬦ᭄ᬢᬲᬫ᭄ᬩᬢ᭄‌ᬦᬺᬧᬧᬸᬢ᭄ᬭᬶᬓᬵᬦᬗᬶᬲ᭄᭞
ᬢᬢᬦ᭄‌ᬯ᭄ᬭᬸᬳᬶᬂᬤᬾᬓᬧᭂᬕᬦ᭄ᬮᬦᬵᬫᭂᬳᬄ᭞
ᬫᭂᬍᬲ᭄ᬢᬶᬓᬵᬩᬂᬫᭂᬍᬓᬶᬂᬫᬢᬵᬫᬶᬭᬄ᭞
ᬲᬯᬂᬢᬸᬭᬄᬦᬶᬂᬳᬯᬸᬳᬯ᭄ᬯᬯᬾᬄᬭᬭᬲ᭄᭛

ᬇᬓᬵᬗᬮᬲ᭄ᬫᬶᬮ᭄ᬯᬢᬳᭂᬦ᭄ᬢᬳᭂᬦ᭄ᬮᬭ᭞
ᬯᬸᬮᬸᬄ‌ᬭᬶᬬᬵᬢᬦ᭄ᬧᬳᬢᬷᬮᬦᬵᬗᭂᬲᬄ᭞
ᬫᬶᬗᭂᬮ᭄ᬧᬸᬘᬂᬦ᭄ᬬᬦ᭄‌ᬯᬳᬸᬯᬃᬡ᭄ᬦᬓᬾᬫᭂᬗᬦ᭄᭞
ᬯᬲᬾᬦᬶᬓᬵᬦᬶᬢ᭄ᬬᬢᬗᬶᬲ᭄ᬦ᭄ᬬᬢᬦ᭄ᬧᭂᬕᬢ᭄᭛

ᬭᬶᬓᬵᬮᬲᬂᬬᬚ᭄ᬜᬯᬢᬷᬯᬶᬫᬹᬃᬘ᭄ᬙᬶᬢ᭞
ᬳᬦᬾᬓᬶᬯᬶᬓ᭄ᬯᬵᬫᬯᬢᭀᬬᬭᬶᬂᬖᬝ᭞
ᬲᬓᬾᬂᬧᬢᬷᬃᬣᬦ᭄ᬫᬗᬭᬦ᭄ᬢᬧᭀᬯᬦ᭞
ᬫᬸᬮᬢ᭄‌ᬭᬶᬲᬂᬲᬵᬫ᭄ᬩᬭᬸᬚᬶᬢ᭄ᬓᭂᬦᬾᬂᬧᬦᬄ᭛

ᬢᭂᬜᬸᬄᬢᬶᬓᬵᬘᬶᬢ᭄ᬢᬦᬶᬭᬫ᭄ᬧᬸᬓᬵᬲᬶᬳᬦ᭄᭞
ᬯᬯᬂᬫᬦᬵᬦ᭄ᬢ᭄ᬯᬾᬦᬭᬦᬵᬣᬧᬸᬢ᭄ᬭᬶᬓᬵ᭞
ᬧᬭᬦ᭄ᬓᬶᬢᬾᬦ᭄ᬤᬸᬗ᭄ᬓᬸᬓᬧᬗ᭄ᬕᬶᬳᬶᬂᬪᬬ᭞
ᬮᬯᬦ᭄ᬲᭂᬦᭂᬂᬫᬾᬄᬧᭂᬚᬳᬵᬲᬓᬶᬢ᭄ᬓᬦᬶᬦ᭄᭛

ᬦᬭᬾᬦ᭄ᬤ᭄ᬭᬧᬸᬢ᭄ᬭᬷᬲᬸᬫᬳᬸᬃᬲᬶᬭᬵᬤᬭ᭞
ᬩᬧᬫ᭄ᬧᬸᬲᬶᬗ᭄ᬕᬶᬄᬢᬜᬲᬂᬬᬢᬷᬗ᭄ᬳᬸᬮᬸᬦ᭄᭞
ᬲᭂᬟᭂᬂ‌ᬯᬶᬯᬮ᭄ᬢᬦ᭄ᬧᬫᬶᬲᬶᬗ᭄ᬕᬶᬳᬶᬂᬩᬧ᭞
ᬬᬳᬾᬢᬸᬦᬶᬂᬫᬹᬭᬳᬜᬂᬫᬭᬾᬂ‌ᬯᬸᬓᬶᬭ᭄᭛

ᬅᬫᬾᬢ᭄‌ᬗ᭄ᬕ᭄ᬯᬦᬗ᭄ᬤᭀᬄᬫᬭᬢᬦ᭄ᬓᬶᬦᬯ᭄ᬭᬸᬳᬦ᭄᭞
ᬅᬲᬶᬂᬟᬸᬲᬸᬦ᭄ᬰᬹᬦ᭄ᬬᬢᭂᬮᬲ᭄ᬓᬮᬗ᭄ᬮᬗᬦ᭄᭞
ᬲᬯᬾᬢ᭄ᬦᬶᬂᬕᭃᬂᬦᬶᬂᬲᬶᬳᬓᬵᬮᬶᬳᬦ᭄ᬮᬸᬮᬸᬢ᭄᭞
ᬗ᭄ᬳᬸᬮᬸᬦ᭄ᬮᬯᬦ᭄ᬲ᭄ᬯᬵᬫᬶᬫᬦᬸᬗ᭄ᬕᬮᬶᬂᬳᬸᬭᬶᬧ᭄᭛

ᬓᬸᬦᬂᬢᬬᬦ᭄ᬫᭀᬖᬓᬯᬶᬖ᭄ᬦᬦᬶᬂᬳᬯᬦ᭄᭞
ᬅᬦᭂᬫ᭄ᬯᬓᭂᬜ᭄ᬘᭀᬭᬮᬸᬫᬫ᭄ᬧᬳᬶᬂᬓᬸᬍᬫ᭄᭞
ᬇᬓᬂᬫᬮᬶᬂᬲᬵᬳᬲᬶᬓᬵᬗ᭄ᬤᬸᬓᬗ᭄ᬕᬮᬄ᭞
ᬲᭂᬦᭂᬂᬭᬦᬓ᭄ᬳ᭄ᬬᬂᬓᬓᬶᬯᬵᬦᬶᬫᬗ᭄ᬮᬯᬦ᭄᭛

ᬗ᭄ᬳᬸᬮᬸᬦ᭄ᬫᬦᬸᬫ᭄ᬧᭂᬢ᭄ᬫᬦᬸᬲᬸᬧ᭄ᬫᬭᬾᬂᬲᬸᬓᭂᬢ᭄᭞
ᬦᬶᬫᬶᬢ᭄ᬢᬦᬶᬂᬢᬦ᭄ᬓᭂᬦᬤᬾᬦᬶᬓᬂᬫᬮᬶᬂ᭞
ᬓᭂᬦᬧ᭄ᬯᬢᬲ᭄ᬯᬵᬫᬶᬭᬦᬓ᭄ᬫᬳᬵᬬᬢᬶ᭞
ᬬᬳᬾᬢᬸᬦᬶᬂᬤᬸᬱ᭄ᬝᬫᬸᬮᬶᬄᬧᬟᬵᬤᬸᬮᬸᬭ᭄᭛

ᬫᬶᬚᬶᬮ᭄ᬭᬦᬓ᭄ᬳ᭄ᬬᬂᬓᬓᬶᬲᬗ᭄ᬓᬭᬶᬂᬲᬸᬓᭂᬢ᭄᭞
ᬭᬶᬓᬵᬦ᭄ᬓᬧᬗ᭄ᬕᬶᬄᬧ᭄ᬭᬶᬬᬦᬶᬗ᭄ᬳᬸᬮᬸᬦ᭄ᬧᭂᬚᬄ᭞
ᬢᬶᬩᬵᬦᬶᬮᬸᬄᬦᬶᬗ᭄ᬳᬸᬮᬸᬦᬗ᭄ᬤ᭄ᬬᬸᬲᬶᬂᬲᭂᬦᭂᬂ᭞
ᬬᬳᬾᬢᬸᬦᬶᬂᬲᭀᬫ᭄ᬬᬓᭂᬘᬧ᭄ᬫᬢᬵᬗ᭄ᬤᭂᬎ᭛

ᬦᬳᬦ᭄ᬢᬮᬶᬰ᭄ᬬᬦᬺᬧᬧᬸᬢ᭄ᬭᬶᬓᬵᬯᬭᬄ᭞
ᬫᬳᬃᬱ᭄ᬬᬫᬓ᭄ᬧᬓ᭄ᬲᬶᬭᬫᬗᬺᬗᭃᬯᬸᬯᬸᬲ᭄᭞
ᬉᬟᬹᬄᬓᬢᬸᬳ᭄ᬯᬦ᭄ᬓᬯᭂᬮᬲ᭄ᬳᬋᬧ᭄ᬤᬳᬢ᭄᭞
ᬓᬶᬢᬾᬩᬸᬮᬵᬯᬦ᭄ᬧ᭄ᬭᬶᬬᬫᬗᬺᬲᬷᬳᬢᬶ᭛

ᬦᬰᬩ᭄ᬤᬲᬂᬧᬡ᭄ᬟᬶᬢᬫᬵᬃᬫᬦᬄᬦᬶᬭ᭞
ᬢᭂᬳᭂᬃᬲᬶᬭᬵᬗ᭄ᬤ᭄ᬬᬸᬲ᭄‌ᬭᬶᬲᬶᬭᬂ‌ᬦᬺᬧᬵᬢ᭄ᬫᬚ᭞
ᬲᬳᬧ᭄ᬭᬬᭀᬕᬵᬫᬺᬢᬚᬷᬯᬭᬓ᭄ᬱᬡ᭞
ᬦᭂᬳᭂᬃᬫᬶᬦᬦ᭄ᬢ᭄ᬭᬦ᭄ᬲ᭄ᬣᬶᬢᬶᬤᬾᬫᬳᬵᬬᬢᬶ᭛

ᬢᭂᬮᬲ᭄ᬦᬭᬾᬦ᭄ᬤ᭄ᬭᬵᬢ᭄ᬫᬚᬤᬶᬦ᭄ᬬᬸᬲᬗ᭄ᬮᬶᬮᬶᬭ᭄᭞
ᬅᬫᬶᬦ᭄ᬢᬢᭀᬬᬵᬧᬦᬲᬢ᭄ᬕᬸᬮᬹᬦᬶᬭ᭞
ᬯᬶᬦᬾᬳᬶᬭᭀᬦᬶᬂᬢᭂᬫᬸᬤᬾᬲᬸᬧᬸᬢ᭄ᬭᬶᬓᬵ᭞
ᬉᬫᬗ᭄ᬓᬶᬦᬾᬦᬓ᭄‌ᬯᭂᬓᬲᬦ᭄ᬫᬦᬄᬦᬶᬭ᭛

᭛ᬯᬶᬰ᭄ᬯᬮᬮᬶᬢ᭛᭝᭔᭘᭟
000|0‐0|‐00|0‐0|‐00|00̲ = ᭑᭗

ᬦᬺᬧᬤᬸᬳᬶᬢᬵᬕᬶᬭᬂᬲᬶᬭᬭᬶᬧᬗ᭄ᬮᬶᬮᬶᬃ‌ᬦᬺᬧᬲᬸᬢ᭞
ᬫᬗᬸᬧᬰᬫᬾᬫᬳᬵᬃᬱᬶᬧᬸᬓᬸᬮᬸᬦ᭄ᬢᬲᭃᬦ᭄ᬓᬲᬶᬳᬦ᭞
ᬬᬰᬦᬭᬦᬓ᭄ᬫᬳᬵᬬᬢᬶᬦᬯᬵᬦ᭄ᬥᬯᬾᬭᬶᬓᬗᬮᬲ᭄᭞
ᬓᬲᬶᬳᬦᬭᬓ᭄ᬱᬦᭂᬦ᭄ᬢᬸᬮᬸᬲᬤᬾᬫᬳᬵᬫᬸᬦᬶᬫᬲᬶᬄ᭛

ᬯᬸᬯᬸᬲᬶᬭᬲᬂᬦᬭᬾᬦ᭄ᬤ᭄ᬭᬤᬸᬳᬶᬢᬵᬭᬶᬲᬂᬬᬢᬶᬯᬭ᭞
ᬬᬢᬓᬋᬗᭃᬢᭂᬓᬧ᭄‌ᬦᬺᬧᬢᬶᬧᬸᬢ᭄ᬭᬫᬵᬃᬫ᭄ᬭᬢᬯᭂᬮᬲ᭄᭞
ᬓᬭᬡᬦᬭᬾᬦ᭄ᬤ᭄ᬭᬧᬸᬢ᭄ᬭᬫᬢᬳᭂᬦ᭄ᬮᬭᬵᬫᬭᬸᬧᬸᬳᬶ᭞
ᬅᬳᬋᬧᬫᬃᬱᬸᬔᬵᬗᬶᬦᬓᬦᬾᬫᬦᬄᬲᬗᬳᬬᬸ᭛

ᬭᬶᬢᭂᬮᬲᬶᬭᬵᬩᬗᬸᬦ᭄ᬫᬸᬮᬢᬦᬵᬦ᭄ᬢ᭄ᬯᬭᬶᬂᬋᬱᬶᬯᬭ᭞
ᬓᬤᬶᬲᬶᬦᭂᬓᬃᬢᬶᬓᬂᬳᬢᬶᬢᬸᬫᭀᬦ᭄‌ᬭᬶᬲᬂᬬᬢᬶᬯᬭ᭞
ᬯᬭᬓᬭᬡᬲ᭄ᬯᬥᬃᬫ᭄ᬫᬦᬶᬭᬭᬶᬗ᭄ᬳᬸᬮᬸᬦ᭄ᬓᬲᬶᬳᬋᬧ᭄᭞
ᬢᬸᬳᬸᬢᬸᬳᬸᬤᬾᬯᬢᬵᬢ᭄ᬫᬓᬫᬳᬵᬃᬱᬶᬲᬶᬤ᭄ᬥᬶᬯᬶᬦᬸᬯᬸᬲ᭄᭛

ᬢᬸᬫᬸᬮᬸᬲᬢᬦ᭄ᬓᬧᬵᬮᬗᬢᬲᬶᬄᬦᬶᬲᬂᬫᬸᬦᬶᬯᬭ᭞
ᬭᬶᬗᬕᬢᬶᬓᬵᬲᬶᬳᬦ᭄‌ᬯᬯᬭᬶᬗᬰ᭄ᬭᬫᬳ᭄ᬬᬗᬢᬸᬳ᭞
ᬬᬢᬶᬯᬭᬲᬦ᭄ᬫᬢᬦ᭄ᬢᬶᬓᬦᬸᬫᬸᬗ᭄ᬲᬶᬭᬾᬧᬤᬦᬶᬭ᭞
ᬅᬦᬟᬳᬲᬾᬯᬭᬵᬦᬓᬫᬮᬃ‌ᬯᬭᬵᬫᬺᬢᬦᬶᬭ᭛

ᬦᬶᬳᬦᬶᬓᬰᬩ᭄ᬤᬲᬂ‌ᬦᬺᬧᬲᬸᬢᬾᬫᬳᬵᬫᬸᬦᬶᬲᬶᬭ᭞
ᬲᬳᬸᬭᬶᬭᬲᬂᬫᬳᬵᬃᬱᬶᬢᬶᬚᬪᬵᬕ᭄ᬬᬬᬦ᭄ᬓᬶᬢᬫᬭ᭞
ᬉᬚᬭᬶᬭᬫᬗ᭄ᬓᬦᬓ᭄ᬭᬫᬫᬤᭂᬕ᭄ᬢᬲᬂ‌ᬦᬺᬧᬲᬸᬢ᭞
ᬮᬸᬫᬓᬸᬫᬗᬶᬜ᭄ᬘᬸᬢᬶᬜ᭄ᬘᬸᬢᬦᬲᬃᬓᬤᬶᬯ᭄ᬯᬗᬯᭂᬋ‌ᬵ᭛

ᬦᬺᬧᬲᬸᬢᬫᬵᬃᬕᬸᬧᬾᬓᬶᬦᬸᬫᭂᬳᬄ‌ᬬ᭄ᬯᬫᭂᬗ᭄ᬕᬳᬗᭂᬮᬶᬄ᭞
ᬳᬦᬦᬗᬤᭂᬕ᭄ᬓᬗᬾᬮᬦᬶᬭᬶᬓᬵᬦ᭄ᬢᬶᬦᬸᬦ᭄ᬢᬸᬦᬶᬦᬫᭃᬭ᭄᭞
ᬦᬺᬧᬤᬸᬳᬶᬢᬵᬫᬦᬸᬦ᭄ᬤᬗᬦᭂᬳᭂᬃᬫᬫᬓ᭄ᬧᬓᬦᬗᬶᬲ᭄᭞
ᬧᬶᬭᬓᬭᬶᬲᬵᬭᬦᬶᬂᬲᭂᬫᬶᬧᬦᬸᬫ᭄ᬩᬓᬾᬂᬓᬬᬸᬲᬭᬾ᭛

ᬧᬶᬭᬢᬓᬸᬦᬂᬲᬸᬯᬾᬦ᭄ᬬᬭᬶᬳᬯᬦ᭄ᬢᬫᬾᬄᬲᬶᬭᬢᬶᬩᬵ᭞
ᬇᬳᬋᬧᬶᬓᬂᬢᬧᭀᬯᬦᬫᬭᬵᬃᬬ᭄ᬬᬦᬶᬂ‌ᬯᬢᬸᬫᬕᭃᬂ᭞
ᬳᬸᬫᭂᬦᭂᬩᭂᬦᭂᬩ᭄ᬓᬗᬾᬮᬦᬶᬭᬬᬾᬓᬭᬄᬦᬶᬭᬫᬶᬚᬶᬮ᭄᭞
ᬯᭂᬓᬲᬦᬸᬥᬵᬦᬶᬫᬗ᭄ᬓᬢᬫᬸᬯᬄᬫᬗᬶᬗ᭄ᬓᬶᬦᬢᭂᬓᭂᬦ᭄᭛

ᬢᭂᬓᬢᬲᬶᬭᬾᬤᬍᬫ᭄‌ᬭᬶᬧᬢᬧᬦ᭄ᬫᬳᬵᬃᬱᬶᬯᭂᬓᬲᬦ᭄᭞
ᬭᬶᬳᬸᬯᬸᬲᬶᬭᬜ᭄ᬚᬶᬦᬫ᭄ᬧ᭄ᬬᬦᬢᬸᬭᬹᬲᬶᬦᬗ᭄ᬳᬸᬮᬸᬦᬢᬶᬲ᭄᭞
ᬫᬦᬳᬶᬭᬰᬸᬤ᭄ᬥᬬᬦ᭄ᬧᬫᬶᬱᬬᬾᬧ᭄ᬭᬚᬵᬧᬢᬶᬢᭂᬧᭂᬢ᭄᭞
ᬧᬸᬭᬶᬳᬶᬭᬲᬂᬫᬳᬵᬧᬸᬭᬸᬱᬢᬦ᭄ᬩᬭᬵᬫᬺᬢᬢᬸᬭᬹ᭛

ᬳᬮᬶᬳᬮᬶᬲᬂᬦᬭᬾᬦ᭄ᬤ᭄ᬭᬤᬸᬳᬶᬢᬵᬭᬶᬲᬂ‌ᬦᬺᬧᬲᬸᬢ᭞
ᬇᬦᬸᬲᬧᬸᬲᬧ᭄ᬦᬶᬭᬾᬓᬶᬫᬸᬔᬲᬂᬧ᭄ᬭᬶᬬᬵᬗ᭄ᬟᬶᬓᬯᭂᬦᭂᬲ᭄᭞
ᬩᬭᬶᬩᬭᬶᬲᬗ᭄ᬰᬬᬾᬧᭂᬚᬳᬲᬂᬦᬭᬾᬦ᭄ᬤ᭄ᬭᬢᬦᬬ᭞
ᬓᬭᬡᬦᬶᬭᬦ᭄ᬧᬢᬗ᭄ᬳᬶᬫᬦᭂᬳᭂᬃᬲᬶᬭᬵᬗ᭄ᬭᬳᬶᬦᬓᭂᬦ᭄᭛

᭛ᬫᬺᬤᬸᬓᭀᬫᬮ᭛᭝᭔᭙᭟
‐‐‐|00‐|0‐0|00‐|0‐0|000̲ = ᭑᭘

ᬢᬗ᭄ᬳᬾᬄᬬᬜ᭄ᬘᬭᬶᬢᬦ᭄ᬮᬯᬲ᭄ᬦᬶᬭᬧᬶᬭᬂᬓᬸᬍᬫ᭄ᬲᬶᬭᬳᬸᬯᬸᬲ᭄᭞
ᬢᬫ᭄ᬩᬵᬲᬶᬂᬢᬫᬢᬦ᭄ᬳᬦᬵᬫᬭᬲᬶᬭᭀᬕᬲᬂᬓᬢᬦᭂᬳᬦ᭄᭞
ᬭᬹᬫ᭄ᬲᬂᬬᬚ᭄ᬜᬯᬢᬷᬚᬸᬕᬵᬗᬶᬦᬓᬶᬘᬶᬢ᭄ᬢᬲᬂ‌ᬦᬺᬧᬲᬸᬢ᭞
ᬢᬫ᭄ᬩᬶᬃᬬ᭄ᬬᬦ᭄ᬳᬗᭂᬢᬶᬂᬧᬬᭀᬥᬭᬳᬗᭃᬢᬗᭃᬢ᭄ᬦᬶᬭᬦᬢᬶᬲ᭄᭛

ᬏᬜ᭄ᬚᬶᬂᬲᬂ‌ᬦᬺᬧᬧᬸᬢ᭄ᬭᬬᬃ‌ᬯᬭᬳᬓᭂᬦ᭄ᬢᬗᬶᬧ᭄ᬬᬦᬳᬬᬸ᭞
ᬗ᭄ᬓᬵᬦᬾᬬᬚ᭄ᬜᬯᬢᬷᬳᬸᬯᬸᬲ᭄ᬦᬶᬭᬫᬰᭀᬘᬮᬶᬂᬦᬶᬭᬦᬶᬳᬦ᭄᭞
ᬭᬓ᭄ᬭ᭄ᬬᬦ᭄ᬭᬓ᭄ᬯᬢᬶᬦᭀᬦ᭄ᬓᬸᬫᬩ᭄ᬭᬢᬫᬯᬲ᭄ᬢ᭄ᬭᬧᬶᬗ᭄ᬳᬬᬫᬯᬭ᭄᭞
ᬗ᭄ᬯᬂᬭᬓ᭄ᬯᬾᬓᬶᬳᬦᬾᬲᬫᬷᬧᬦᬶᬬᬭᬶᬗ᭄ᬓᬸᬢᬦ᭄ᬲᬳᬧᬋᬓ᭄᭛

ᬦ᭄ᬤᬵᬗ᭄ᬓᬵᬦᬾᬧᬲᬪᬵᬦ᭄ᬧ᭄ᬯᬬᬚ᭄ᬜᬦᬶᬭᬲᬂ‌ᬯᬢᭂᬓ᭄ᬋᬱᬶᬓᬩᬾᬄ᭞
ᬲᬂᬳ᭄ᬬᬂᬩᬳ᭄ᬦᬶᬫᬸᬭᬸᬩ᭄‌ᬬ᭄ᬯᬭᬓ᭄ᬯᬲᬶᬭᬢᬦ᭄ᬧᬥᬹᬫᬫᬗᬤᭂᬕ᭄᭞
ᬲᬗ᭄ᬓᬾᬗᬕ᭄ᬦᬶᬫᬶᬚᬶᬮ᭄ᬪᬝᬵᬭᬧᬸᬭᬸᬱᭀᬢ᭄ᬢᬫᬵᬯᬓᬗᬤᭂᬕ᭄᭞
ᬲᬵᬓ᭄ᬱᬵᬢ᭄ᬤᬾᬯᬘᬢᬸᬃᬩ᭄ᬪᬸᬚᬵᬧᬭᬶᬫᬶᬢᬾᬂᬲᬮᬓ᭄ᬱᬡᬲᬶᬭ᭛

ᬆᬢ᭄ᬫᬵᬭᬓ᭄ᬯᬧᬯᬾᬄᬦᬶᬭᬾᬦᭂᬦᬳᬶᬭᬾᬚᬚᬗ᭄ᬓ᭄ᬯᬶᬯᭂᬓᬲᬦ᭄᭞
ᬧᬗ᭄ᬳᬾᬃ‌ᬗ᭄ᬓᬾᬭᬶᬲᬶᬲᬵᬫ᭄ᬩᬮᬶᬂᬦᬶᬭᬭᬶᬲᬂ‌ᬯᬶᬦᬾᬳᬓᭂᬦᬶᬭ᭞
ᬅᬦ᭄ᬢᬃᬮ᭄ᬮᬷᬦᬲᬶᬭᬾᬂᬓᬫᬦ᭄ᬢ᭄ᬬᬦᬓᬸᬓᬵᬦᬤᬾᬦᬶᬭᬲᬸᬔ᭞
ᬩ᭄ᬬᬓ᭄ᬢᬦ᭄ᬬᬵᬓᬸᬯᬭᬲ᭄ᬳᬶᬟᭂᬧ᭄ᬓᬸᬬᬫᬢᬂᬦ᭄ᬬᬳᬬ᭄ᬯᬓᬮᬭᬦ᭄᭛

ᬦᬵᬦ᭄ᬢᭂᬦ᭄ᬧ᭄ᬭᬵᬯᬮᬦᬶᬗ᭄ᬳᬸᬮᬸᬦ᭄ᬭᬭᬶᬮᬯᬦ᭄ᬓᬶᬢᬾᬓᬦᬳᭂᬍᬫ᭄᭞
ᬗ᭄ᬓᬵᬦᬾᬂᬤ᭄ᬯᬵᬭᬯᬢᬷᬫᬳᭀᬢ᭄ᬲᬯᬬᬢᬾᬓᬶᬤᬾᬗ᭄ᬓᬸᬕᬯᬬᭂᬦ᭄᭞
ᬫ᭄ᬯᬂᬧᬹᬚᬵᬭᬶᬪᬝᬵᬭᬓᬾᬰᬯᬯᬶᬱᬾᬱᬫᬸᬔ᭄ᬬᬕᭂᬮᬋᬦ᭄᭞
ᬘᬡ᭄ᬟᬷᬰᬵᬮᬢᬤᬾᬗ᭄ᬓᬸᬲᬂ‌ᬦᬺᬧᬢᬶᬓᬺᬱ᭄ᬡᬭᬵᬫᬯᬶᬚᬬ᭛

ᬦᬵᬳᬦ᭄ᬮᬶᬂᬦᬶᬭᬲᬂᬦᬭᬾᬦ᭄ᬤ᭄ᬭᬢᬦᬬᬾᬦᬭᬾᬦ᭄ᬤ᭄ᬭᬤᬸᬳᬶᬢᬵ᭞
ᬤᬾᬯᬷᬬᬚ᭄ᬜᬯᬢᬷᬧ᭄ᬭᬳᬃᬱᬦᬶᬭᬢᬸᬮ᭄ᬬᬓᬵᬃᬢ᭄ᬢᬶᬓᬟᬢᭂᬂ᭞
ᬰᭀᬓᬾᬢ᭄ᬯᬲ᭄ᬦᬶᬭᬯᬵᬳᬸᬫᬵᬭᬶᬲᬶᬦᬶᬭᬫ᭄ᬦᬶᬓᬂᬲᬸᬔᬫᬕᭃᬂ᭞
ᬲᬗ᭄ᬓᬾᬂᬢᬸᬱ᭄ᬝᬫᬭᬫ᭄ᬩᭂᬳᬦ᭄‌ᬯᭂᬢᬸᬦᬶᬮᬸᬄᬦᬶᬭᬾᬓᬭᬶᬫᬢ᭛

ᬦ᭄ᬤᬵᬢᬧ᭄ᬯᬦ᭄ᬫᬲᬸᬯᬾᬲᬶᬭᬵᬫᬭᬳᬓᭂᬦ᭄ᬲᬸᬮᬓ᭄ᬱᬡᬦᬶᬭ᭞
ᬬᬾᬓᬵᬦ᭄ᬧ᭄ᬭᬵᬧ᭄ᬢᬫᬳᬵᬃᬱᬶᬫᬗ᭄ᬳᬢᬸᬭᬓᭂᬦ᭄ᬰᬶᬯᬵᬫ᭄ᬪᬭᬶᬲᬶᬭ᭞
ᬫ᭄ᬯᬂᬢᬫ᭄ᬩᬵᬦᬶᬭᬢᭀᬬᬯᬵᬳᬸᬧᬶᬦᬸᬢᭂᬃᬲᬳᬵᬓᬭᬶᬓᬳᭂᬦ᭄᭞
ᬯ᭄ᬯᬦ᭄ᬢᭂᬦ᭄ᬢᬵᬮ᭄ᬯᬗᬶᬓᬂᬮᬭᬾᬦᬺᬧᬲᬸᬢᬵᬯᬸᬯᬸᬄ‌ᬯᬭᬲᬶᬭ᭛

ᬳᬺᬢ᭄ᬦᬶᬂᬮᬓ᭄ᬱᬡᬮᬾᬦ᭄ᬲᬫᬵᬳᬶᬢᬫᬳᬃᬱ᭄ᬬᬲᬗ᭄ᬕᭂᬫᬦᬸᬮᬸᬂ᭞
ᬳᬾᬢᬸᬦ᭄ᬬᬵᬦᬫᬶᬕᬲ᭄ᬫᬶᬕᬲ᭄ᬢᬲᬶᬭᬲᬂᬦᬭᬾᬦ᭄ᬤ᭄ᬭᬢᬦᬬ᭞
ᬮᬸᬗ᭄ᬳᬵᬂᬓᬵᬮᬲᬗᬂᬓᬸᬍᬫ᭄ᬲᬶᬭᬳᬦᬾᬂᬢᬧᭀᬯᬦᬳᬸᬯᬸᬲ᭄᭞
ᬲᬦ᭄ᬢᭀᬱᬵᬦᬘᬭᬦ᭄ᬢᬸᬓᬶᬂᬢᬧᬢᬧᬵᬦᬲᬶᬫ᭄ᬯᬗᬘᬸᬓᬶᬮ᭄᭛

ᬯᬤ᭄ᬯᬵᬲᬂ‌ᬦᬺᬧᬧᬸᬢ᭄ᬭᬲᬵᬫ᭄ᬩᬢᬤᬦᬦ᭄ᬢᬭᬓ᭄ᬭᬫᬟᬢᭂᬂ᭞
ᬮᬵᬯᬦ᭄ᬢᬾᬓᬲᬶᬤᬵᬭᬸᬓᬶᬧ᭄ᬭᬯᬮᬮᬾᬦ᭄ᬢᬭᬵᬓᬶᬲᬳᬚ᭞
ᬳᬃᬱᬵᬯ᭄ᬯᬢ᭄ᬧᬦᬗᬶᬲ᭄ᬦᬶᬓᬂᬩᬮᬢᬸᬳᬦ᭄ᬓᬸᬮᬶᬂᬦ᭄ᬬᬫᬕᬶᬭᬂ᭞
ᬮᬸᬄᬦ᭄ᬬᬵᬤᬺᬲ᭄ᬳᬸᬫᬶᬮᬷᬬᬭᬓ᭄ᬯᬧᬫᬲᭂᬄᬦ᭄ᬬᬚᭃᬂ‌ᬦᬺᬧᬲᬸᬢ᭛

ᬫᭀᬚᬃᬲᬂ‌ᬦᬺᬧᬧᬸᬢ᭄ᬭᬳᬾᬓᬓᬧᬸᬤᬵᬭᬸᬓᬶᬦ᭄ᬤᬓᬢᬜ᭞
ᬦ᭄ᬤᬷᬓᬲᬂᬦᬶᬰᬣᬵᬳᬸᬭᬶᬧ᭄ᬓᬭᬶᬲᬗᬸᬮ᭄ᬫᬸᬓᬦ᭄ᬤᬶᬓᬯᭂᬓᬲ᭄᭞
ᬫ᭄ᬯᬂᬲᬂᬲᬢ᭄ᬬᬓᬰᬵᬭᬡᬧ᭄ᬯᬳᬫᭂᬗᬵᬦᬶᬭᬾᬓᬦᬓᬩᬾᬄ᭞
ᬫ᭄ᬯᬂᬳᬾᬢᬸᬦ᭄ᬢᬳᬸᬭᬶᬧ᭄ᬢᭂᬓᬧ᭄ᬦᬶᬓᬦᬗᬗᬺᬯᭂᬓ᭄‌ᬯᬭᬳᬓᬸ᭛

ᬦᬵᬳᬦ᭄ᬢᬓ᭄ᬯᬦᬶᬲᬂ‌ᬦᬺᬧᬵᬢ᭄ᬫᬚᬲᬶᬤᬵᬭᬸᬓᬶᬯ᭄ᬭᬸᬳᬲᬳᬸᬭ᭄᭞
ᬲᭀᬚᬃᬲᬂᬦᬭᬦᬵᬣᬧᬸᬢ᭄ᬭᬩᬧᬰᬵᬰ᭄ᬯᬢᬵᬲᬶᬭᬓᬩᬾᬄ᭞
ᬆᬧᬦ᭄ᬢᬦ᭄ᬳᬦᬰᬷᬃᬡ᭄ᬦᬲᬂᬦᬶᬰᬞᬲᬢ᭄ᬬᬓᬵᬳᬬᬸᬲᬶᬭ᭞
ᬫ᭄ᬯᬂᬲᬂᬰᬵᬭᬡᬮᬾᬦ᭄ᬲᬗᬸᬮ᭄ᬫᬸᬓᬢᭂᬓᬾᬓᬯᬤ᭄ᬯᬲᬯᬦᬾᬄ᭛

ᬲᬫ᭄ᬩᬦ᭄ᬥᬦ᭄ᬬᬦᬶᬳᬦ᭄ᬧᬋᬂᬲᬶᬭᬓᬧᬢ᭄ᬫᬦᬾᬓ᭄ᬭᬣᬦᬶᬭ᭞
ᬫᬗ᭄ᬓᬢ᭄ᬲᬗ᭄ᬓᬭᬶᬓᬂᬧᬢᬸᬭ᭄ᬯᬦᬶᬭᬲᬗ᭄ᬕᬢᬵᬫᬧᬕᬓᭂᬦ᭄᭞
ᬓᬧ᭄ᬯᬵᬜᬓ᭄ᬭᬭᬶᬯᬤ᭄ᬯᬧᬗ᭄ᬳᬋᬧᬶᬓᬂᬫᬸᬲᬸᬄᬲᭂᬟᭂᬗᬫᬹᬓ᭄᭞
ᬮ᭄ᬯᬶᬃᬕᬸᬦ᭄ᬢᬸᬃᬫᬧᬕᬸᬢ᭄ᬫᬢᬫ᭄ᬧᬸᬳᬶᬢᭂᬗᬄᬢᬶᬓᬂᬕᬚᬧᬢᬶ᭛

ᬧᬗ᭄ᬳ᭄ᬭᬹᬓ᭄ᬦᬶᬂ‌ᬯᬦᬶᬮᬾᬦ᭄ᬧᬗᭀᬳᬦᬶᬓᬦᬂᬲᭂᬟᭂᬂᬓᬓᬸᬯᬸᬗᬦ᭄᭞
ᬏᬦᬓ᭄ᬢᬂᬮᬕᬮᬹᬤ᭄ᬧᭂᬢᭂᬂᬚᭂᬫᬸᬭᬶᬓᬂᬲᬶᬮᬶᬄᬧ᭄ᬭᬗᬭᬸᬓᭂᬢ᭄᭞
ᬰᬩ᭄ᬤᬦ᭄ᬤᬷᬓᬸᬬᬢᬾᬓᬸᬬᬾᬓᬸᬓᬋᬗᭃᬳᬸᬫᬸᬂᬫᬯᬸᬭᬳᬦ᭄᭞
ᬫᬓ᭄ᬯᬾᬄᬢᬂᬮ᭄ᬯᬗᬶᬓᬂᬫᬸᬲᬸᬄᬧᬶᬦᭂᬕᬢᬦ᭄‌ᬯᬶᬦᬹᬓ᭄ᬢᬶᬦᭂᬗᬳᬦ᭄᭛

ᬯᬤ᭄ᬯᬵᬲᬂᬫᬕᬥᬾᬦ᭄ᬤ᭄ᬭᬓᬵᬧᭂᬲᬦᬮᬄᬓᬩᬾᬄᬦ᭄ᬬᬫᬮᬬᬹ᭞
ᬓᬧ᭄ᬯᬵᬢᬶᬗ᭄ᬕᬮᬫᬾᬢ᭄ᬳᬸᬭᬶᬧ᭄ᬦ᭄ᬬᬯᭂᬓᬲᬦ᭄ᬫᬸᬲᬷᬭᬶᬓᬗᬮᬲ᭄᭞
ᬓᬾᬧ᭄ᬯᬦ᭄ᬲᬂᬫᬕᬥᬵᬤᬶᬭᬵᬚᬕᬶᬦᭂᬮᬶᬲ᭄ᬘᬶᬦᬓ᭄ᬭᬧᬶᬦᬦᬄ᭞
ᬳᬾᬢᬸᬦ᭄ᬬᬦ᭄ᬧᬫᭂᬍᬕ᭄ᬮᬶᬫᬦ᭄ᬬᬦᬮᬬᬹᬢᭂᬮᬲ᭄ᬓᬓᬦᬶᬦᬦ᭄᭛

ᬯ᭄ᬯᬦ᭄ᬢᭂᬦ᭄ᬢᬵᬦᬓᬶᬭᬂᬦᬭᬾᬦ᭄ᬤ᭄ᬭᬫᬕᬥᬵᬤᬶᬦᬵᬣᬓᬯᭂᬦᬂ᭞
ᬔ᭄ᬬᬵᬢᬷᬂᬭᬵᬢ᭄ᬫᬗᬭᬦ᭄ᬧ᭄ᬭᬢᬷᬧᬓᬲᬶᬓᭂᬧ᭄ᬩᬶᬦᬦ᭄ᬥᬦᬢᭂᬳᭂᬭ᭄᭞
ᬲᬵᬫ᭄ᬧᬸᬦ᭄ᬫᬗ᭄ᬓᬦᬲᬂ‌ᬦᬺᬧᬵᬢ᭄ᬫᬚᬓᬧᬢ᭄ᬫᬭᬾᬓᬶᬢᬩᬧ᭞
ᬰᭀᬓᬾᬓᬧ᭄ᬭᬶᬳᬢᬶᬦ᭄ᬓᬩᬾᬄᬲᬶᬭᬭᬶᬢᬦ᭄ᬓᬢᭀᬦ᭄ᬢᬫᬳᬸᬭᬶᬧ᭄᭛

ᬗ᭄ᬓᬵᬦ᭄ᬢᬶᬗ᭄ᬳᬮ᭄ᬲᬶᬭᬭᬶᬗ᭄ᬳᬸᬮᬸᬦ᭄ᬩᬧᬧᬟᬵᬯᭂᬮᬲ᭄ᬫᬭᬲᬶᬭ᭞
ᬫᬃᬫ᭄ᬫᬵᬚᬫ᭄ᬧ᭄ᬬᬦᬶᬭᬶᬗ᭄ᬳᬸᬮᬸᬦ᭄ᬳᬦᬫᬯᬾᬄᬲᭂᬧᬄᬲᬶᬭᬯᬦᬾᬄ᭞
ᬧ᭄ᬭᬵᬧ᭄ᬢᬾᬓᬂ‌ᬇᬦᬸᬢᬸᬲ᭄ᬦᬶᬭᬵᬗ᭄ᬮᬬᬢᬮᬾᬦ᭄‌ᬯᭂᬓᬲ᭄ᬢᬯᭂᬓᬲᬦ᭄᭞
ᬬᬾᬓᬵᬦ᭄ᬓᬧ᭄ᬯᬫᬸᬮᬶᬄᬫᬢᬶᬗ᭄ᬕᬮᬶᬫᬦᭂᬄᬢᬓᬵᬭᬶᬫᬮᬭ᭛

ᬦ᭄ᬤᬦ᭄ᬫᭀᬖᬾᬓᬶᬳᬦᬵᬯᭂᬮᬲ᭄‌ᬭᬶᬕᬢᬶᬦᬶᬗ᭄ᬳᬸᬮᬸᬦ᭄ᬓᬲᬶᬳᬋᬧ᭄᭞
ᬯᬶᬓ᭄ᬯᬵᬲᬶᬄᬧᬲᭂᬦᭃᬢᬦᬶᬗ᭄ᬳᬸᬮᬸᬦᬫᬾᬢ᭄ᬳᬸᬭᬶᬧ᭄ᬫᬲᬸᬲᬸᬧᬦ᭄᭞
ᬢᬫ᭄ᬩᬵᬓᬃᬩᬶᬱᬭᬓ᭄ᬯᬬᬾᬓᬶᬧᬦᬸᬮᬸᬂᬦᬶᬭᬦ᭄ᬧᬫᬭᬲᬶ᭞
ᬳᬾᬢᬸᬦ᭄ᬬᬦ᭄ᬢᭂᬓᬢᬗ᭄ᬳᬸᬮᬸᬦ᭄ᬩᬧᬭᬶᬚᭃᬗ᭄ᬢᬫᬲ᭄ᬬᬗᬸᬫᬸᬮᬶᬄ᭛

ᬫ᭄ᬯᬂ‌ᬯᬤ᭄ᬯᬦ᭄ᬢᬳᬦᬾᬬᬯᬵᬢᬸᬭᬳᬶᬓᬂᬧᭂᬚᬄ‌ᬯᬳᬸᬟᬢᭂᬂ᭞
ᬢᬗ᭄ᬓᬢ᭄ᬳᬬ᭄ᬯᬚᭂᬦᭂᬓ᭄ᬢᬲᬂ‌ᬦᬺᬧᬲᬸᬢᬾᬂᬢᬧᭀᬯᬦᬩᬧ᭞
ᬆᬧᬦ᭄ᬲᬂᬫᬕᬥᬵᬥᬶᬧᬾᬗᬸᬢᬶᬗᬸᬢᭂᬦ᭄ᬓᭂᬦᬵᬦᬓᬶᬓᬳᭂᬦ᭄᭞
ᬉᬢ᭄ᬲᬵᬳᬾᬓᬶᬢᬭᬓ᭄ᬯᬥᬷᬭᬫᬳᬋᬧ᭄ᬲᬶᬭᬵᬧᬸᬮᬶᬳᬦ᭛

ᬦᬵᬳᬦ᭄ᬮᬶᬂᬦ᭄ᬬᬲᬶᬤᬵᬭᬸᬓᬷᬲᬶᬭᬦᬭᬾᬦ᭄ᬤ᭄ᬭᬧᬸᬢ᭄ᬭᬯᬶᬦᬭᬄ᭞
ᬫᬫ᭄ᬯᬷᬢ᭄ᬭᬓ᭄ᬯᬦᬭᬵᬃᬬ᭄ᬬᬲᬵᬫ᭄ᬩᬭᬶᬲᬶᬭᬂᬫᬳᬵᬃᬱᬶᬯᭂᬓᬲᬦ᭄᭞
ᬫᬶᬦ᭄ᬢᬂᬧ᭄ᬭᬢ᭄ᬬᬥᬶᬭᬓ᭄ᬱᬡᬾᬓᬶᬧᬶᬦᭂᬓᬸᬮ᭄ᬢᭂᬓᬧ᭄ᬬᬢᬶᬯᬭ᭞
ᬫ᭄ᬯᬂᬫᬺᬢ᭄ᬬᬸᬜ᭄ᬚᬬᬳᬾᬢᬸᬦᬶᬂᬚᬬᬭᬶᬓᬂᬭᬡᬵᬗ᭄ᬕᬦᬳᭂᬍᬫ᭄᭛

ᬫᬦ᭄ᬢᬸᬓ᭄ᬲᬂ‌ᬦᬺᬧᬧᬸᬢ᭄ᬭᬲᬵᬫ᭄ᬩᬫᬳᬯᬦ᭄ᬭᬣᬵᬤᬺᬲᬮᬭᬶᬲ᭄᭞
ᬢᬦ᭄‌ᬯᬃᬡ᭄ᬦᬦ᭄ᬲᬶᬭᬭᬶᬂᬳᭂᬦᬹᬧᬶᬭᬓᬸᬦᬂᬮᬯᬲ᭄ᬦᬶᬭᬳᬸᬯᬸᬲ᭄᭞
ᬧ᭄ᬭᬵᬧ᭄ᬢᬾᬂᬤ᭄ᬯᬵᬭᬯᬢᬷᬫᬧᬂᬓᬤᬶᬳᬸᬤᬦ᭄ᬳᬜᬃᬢᭂᬓᬦᬶᬭ᭞
ᬦᬵᬳᬦ᭄ᬳᬾᬢᬸᬦᬶᬓᬂᬫᬦᬸᬗ᭄ᬲᬸᬗᬲᬸᬮᬸᬂᬲᬸᬮᬸᬂᬧᬟᬫᬶᬚᬶᬮ᭄᭛

᭛ᬫᬢ᭄ᬢᬫᬬᬵᬭ᭛᭝᭕᭐᭟
‐‐‐|‐‐0|0‐‐|00‐|0̲ = ᭑᭓

ᬲᬵᬫ᭄ᬧᬸᬦ᭄ᬧ᭄ᬭᬵᬧ᭄ᬢᬾᬂᬤ᭄ᬯᬵᬭᬯᬢᬷᬲᬂ‌ᬦᬺᬧᬧᬸᬢ᭄ᬭ᭞
ᬏᬦᬓ᭄ᬢᬵᬫ᭄ᬩᭂᬓ᭄ᬲᬂᬬᬤᬸᬯᬺᬱ᭄ᬡ᭄ᬬᬦ᭄ᬥᬓᬯᬷᬭ᭞
ᬲᬓ᭄ᬯᬾᬄᬦᬶᬂᬧᬗ᭄ᬳᭀᬢ᭄ᬲᬯᬲᬵᬫ᭄ᬧᬸᬦ᭄ᬢᬓᬪᬸᬓ᭄ᬢᬶ᭞
ᬅᬲ᭄ᬢᬫ᭄ᬮᬷᬮᬵᬘᬗ᭄ᬓ᭄ᬭᬫᬲᬶᬂᬭᬵᬫ᭄ᬬᬮᬶᬦᬓ᭄ᬯᬦ᭄᭛

ᬗ᭄ᬓᬵᬦ᭄‌ᬯ᭄ᬯᬦ᭄ᬢᭂᬦ᭄‌ᬯᬺᬢ᭄ᬢᬾᬓᬶᬳᬜᬃ‌ᬯᬵᬳᬸᬓᬯᬺᬢ᭄ᬢ᭞
ᬅᬦ᭄ᬓᬵᬮᬄᬰ᭄ᬭᬷᬤ᭄ᬭᬹᬫᬫᬸᬲᬶᬃᬲᬂᬬᬤᬸᬯᬷᬭ᭞
ᬮᬸᬗ᭄ᬳᬵᬲᬗ᭄ᬓᬾᬂᬓᬶᬫ᭄ᬧᬸᬭᬸᬱᬫ᭄ᬯᬂᬲᬸᬢᬤᬵᬭ᭞
ᬤᬾᬲᬂᬪᭀᬫᬵᬗᬶᬦ᭄ᬢᬭᬓᭂᬦ᭄ᬲᬵᬳᬲᬶᬓᬵᬗ᭄ᬤᭀᬦ᭄᭛

ᬫᬗ᭄ᬓᬶᬦ᭄ᬢᬸᬱ᭄ᬝᬵᬫ᭄ᬩᭂᬓ᭄ᬦᬶᬭᬲᬂᬰ᭄ᬭᬷᬦᬺᬧᬓᬺᬱ᭄ᬡ᭞
ᬓᬧ᭄ᬯᬵᬦᬸᬗ᭄ᬲᬸᬂᬢᬦ᭄ᬳᬦᬓᬦ᭄ᬢᬸᬦ᭄ᬲᬓᬟᬢ᭄ᬯᬦ᭄᭞
ᬘᬸᬡ᭄ᬟᬸᬓ᭄ᬢᬾᬓᬰ᭄ᬭᬷᬤ᭄ᬭᬸᬫᬭᬶᬰ᭄ᬭᬷᬩᬲᬸᬤᬾᬯ᭞
ᬢᬦ᭄ᬰᭀᬪᬵᬗ᭄ᬳᬾᬮ᭄‌ᬲ᭄ᬢ᭄ᬭᬷᬦᬶᬭᬢᬸᬮ᭄ᬬᬵᬲᭂᬫᬸᬫᬾᬭᬂ᭛

ᬫᬵᬃᬫ᭄ᬭᬵᬢ᭄ᬢ᭄ᬯᬲ᭄ᬰ᭄ᬭᬷᬓᬺᬱ᭄ᬡᬭᬶᬲᬂᬰ᭄ᬭᬷᬤ᭄ᬭᬸᬫᬦᬵᬣ᭞
ᬲᬓ᭄ᬯᬾᬄᬦᬶᬂᬧᬵᬤ᭄ᬬᬵᬤᬶᬢᭂᬮᬲ᭄ᬢᬾᬓᬧᬫᬹᬚ᭞
ᬮᬵᬯᬦ᭄ᬢᬾᬓᬵᬗᬵᬲᬦᬬᭀᬕ᭄ᬬᬵᬥᬶᬓᬭᬹᬧ᭞
ᬆᬧᬦ᭄ᬲᭀᬗ᭄ᬕ᭄ᬯᬦ᭄ᬰ᭄ᬭᬷᬤ᭄ᬭᬸᬫᬮᬾᬦ᭄ᬲᬂᬩᬲᬸᬤᬾᬯ᭛

ᬫᬗ᭄ᬓᬵᬲᬓ᭄ᬯᬾᬄᬲᬂᬬᬤᬸᬪᬓ᭄ᬢ᭄ᬬᬵᬭᬋᬫᬢ᭄ᬯᬂ᭞
ᬲᭀᬫ᭄ᬬᬵᬦᬵᬦ᭄ᬢ᭄ᬯᬾᬰ᭄ᬭᬷᬤ᭄ᬭᬸᬫᬫᬲ᭄ᬯᬵᬕᬢᬲᬰ᭄ᬭᬷ᭞
ᬅᬫ᭄ᬩᭂᬓ᭄ᬲᬂᬰ᭄ᬭᬷᬓᬶᬫ᭄ᬧᬸᬭᬸᬱᬾᬦ᭄ᬤ᭄ᬭᬵᬢᬶᬲᬳᬃᬱ᭞
ᬤᬾᬦ᭄ᬬᬃᬧ᭄ᬧᬵᬡᬰ᭄ᬭᬷᬳᬭᬶᬫᬹᬃᬢ᭄ᬢᬷᬲᬶᬭᬳᬾᬢᬸ᭛

ᬮᬷᬮᬵᬓᬵᬭᬶᬰ᭄ᬭᬷᬤ᭄ᬭᬸᬫᬬᬦ᭄ᬢᬸᬱ᭄ᬝᬧᬶᬦᬹᬚᬵ᭞
ᬅᬗ᭄ᬓᭂᬦ᭄ᬲᭀᬯᬾᬢᬂᬧᬦᬫᬸᬬ᭄‌ᬲᬗ᭄ᬓᭂᬧᬧᬹᬃᬯ᭄ᬯ᭞
ᬲᬵᬫ᭄ᬧᬸᬦ᭄ᬢᬾᬓᬷᬭᬵᬚ᭄ᬬᬦᬶᬭᬵᬢ᭄ᬬᬦ᭄ᬢᬳᬍᬧ᭄ᬦ᭄ᬬ᭞
ᬳᬶᬫ᭄ᬧᭂᬃ‌ᬫ᭄ᬯᬂᬭᬵᬚ᭄ᬬᬵᬦᬶᬭᬲᬂᬰ᭄ᬭᬷᬩᬲᬸᬤᬾᬯ᭛

᭛‌ᬇᬦ᭄ᬤ᭄ᬭᬩᬚ᭄ᬭ᭛᭝᭕᭑᭟
‐‐0|‐‐0|0‐0|‐0̲ = ᭑᭑

ᬫᬦ᭄ᬤᭂᬮ᭄ᬢᬲᬂᬓᬶᬫ᭄ᬧᬸᬭᬸᬱᬵᬤᬶᬭᬵᬚ᭞
ᬬᬾᬓᬵᬦ᭄ᬧᬳᭂᬫ᭄ᬳᭂᬫ᭄ᬦᬭᬦᬵᬣᬓᬺᬱ᭄ᬡ᭞
ᬫᬸᬔ᭄ᬬᬾᬧᬮᬸᬗ᭄ᬕᬸᬄ‌ᬦᬺᬧᬢᬶᬤ᭄ᬭᬸᬫᬾᬓᬵ᭞
ᬮᬵᬯᬦ᭄ᬲᬶᬭᬾᬓᬶᬂᬩᬲᬸᬤᬾᬯᬦᬵᬣ᭛

ᬲᬶᬗ᭄ᬕᬶᬄᬦᬭᬾᬦ᭄ᬤ᭄ᬭᬵᬢᬸᬳᬢᬹᬢ᭄ᬓ᭄ᬭᬫᬵᬭᬾᬄ᭞
ᬲᬵᬫ᭄ᬧᬸᬦ᭄ᬢᬸᬫᬹᬢ᭄ᬰ᭄ᬭᬷᬩᬮᬤᬾᬯᬦᬵᬣ᭞
ᬲᭀᬗ᭄ᬕ᭄ᬯᬦ᭄ᬮᬯᬦ᭄ᬰ᭄ᬭᬷᬦᬭᬦᬵᬣᬓᬺᬱ᭄ᬡ᭞
ᬭᬷᬲᭀᬃᬦᬶᬭᬾᬓᬂᬬᬤᬸᬯᬷᬭᬰᬹᬭ᭛

ᬗ᭄ᬓᬾᬭᬷᬓᬦᬸᬗ᭄ᬕ᭄ᬯᬦ᭄ᬧᬭᬫᬦ᭄ᬢ᭄ᬭᬶᬫᬸᬔ᭄ᬬ᭞
ᬓᬧ᭄ᬯᬵᬢᬢᬵᬢᬹᬢ᭄ᬓ᭄ᬭᬫᬭᬶᬂᬧᬮᬶᬗ᭄ᬕᬶᬄ᭞
ᬆᬧᬦ᭄‌ᬯᬶᬓᬤ᭄ᬭᬹᬧᬲᬗᬸᬤ᭄ᬥᬯᬵᬤᬶ᭞
ᬲᬵᬓ᭄ᬱᬵᬢ᭄ᬕᬸᬭᬸᬲ᭄ᬣᬵᬦᬦᬶᬭᬾᬂᬓᬯᬵᬕ᭄ᬫᬶᬦ᭄᭛

ᬲᬵᬫ᭄ᬧᬸᬦ᭄ᬧ᭄ᬯᬢᬶᬗ᭄ᬓᬄᬦᬶᬭᬲᬂᬦᬭᬾᬦ᭄ᬤ᭄ᬭ᭞
ᬫᭀᬚᬃᬦᬭᬾᬦ᭄ᬤ᭄ᬭᬤ᭄ᬭᬸᬫᬲᬵᬤᬭᬵᬮᭀᬦ᭄᭞
ᬦᬵᬮᬶᬂᬦᬶᬭᬗ᭄ᬓᬾᬦᬭᬦᬵᬣᬳᭀᬧᭂᬦ᭄᭞
ᬕᭂᬗ᭄ᬕᭃᬂᬦᬶᬗᬫ᭄ᬭᬶᬄᬫᬗᬸᬲᬶᬃᬦᬭᬵᬃᬬ᭄ᬬ᭛

ᬫᬗ᭄ᬓᬾᬗ᭄ᬳᬸᬮᬸᬦ᭄‌ᬬᬦ᭄ᬫᬗᬸᬲᬷᬧᬫᬶᬢ᭄ᬭᬦ᭄᭞
ᬗ᭄ᬓᬾᬲᬂᬦᬭᬵᬃᬬ᭄ᬬᬵᬦᬸᬫᬢᬾᬂᬓᬤᬶᬗ᭄ᬯᬂ᭞
ᬦᭀᬭᬵᬧᬘᬵᬭᬾᬳᬚᬶᬬᬦ᭄ᬫᬶᬦᬶᬢ᭄ᬭ᭞
ᬩ᭄ᬬᬓ᭄ᬢᬵᬲᬶᬳᬗ᭄ᬳᬶᬂᬨᬮᬦᬶᬂᬧᬫᬶᬢ᭄ᬭᬦ᭄᭛

ᬬᬤ᭄ᬬᬦ᭄ᬲᬸᬔᬵᬲᬂᬧ᭄ᬭᬪᬸᬬᬦ᭄ᬢᬸᬫᬶᬗ᭄ᬳᬮ᭄᭞
ᬫᬗ᭄ᬓᬾᬗ᭄ᬳᬸᬮᬸᬦ᭄ᬤᬸᬳ᭄ᬔᬲᬓᬾᬂᬲ᭄ᬯᬭᬵᬚ᭄ᬬ᭞
ᬦᭀᬭᬾᬓᬶᬤᭀᬦᬶᬂᬫᬗᬸᬲᬶᬃᬦᬭᬾᬦ᭄ᬤ᭄ᬭ᭞
ᬏᬦᬓ᭄‌ᬗ᭄ᬳᬸᬮᬸᬦ᭄ᬫᬹᬭᬫᬭᬾᬂ‌ᬯᬦᬵᬤ᭄ᬭᬶ᭛

ᬢᬦ᭄ᬫᬶᬢ᭄ᬭᬢᬂᬫᬶᬢ᭄ᬭᬫᬶᬗᬾᬲᬶᬦᬵᬦ᭄ᬢ᭄ᬯ᭞
ᬦ᭄ᬤᬵᬢᬦ᭄ᬓᬤᬂᬢᬂᬓᬤᬗᬾᬮᬶᬓᬗ᭄ᬤᭀᬄ᭞
ᬯ᭄ᬯᬦ᭄ᬢᭂᬦ᭄ᬧ᭄ᬯᬮᬾᬦ᭄ᬢᭀᬯᬶᬬᬤᬶᬦ᭄ᬢᭂᬓᬵᬲᬶᬄ᭞
ᬬᬾᬓᬵᬦ᭄ᬓᬤᬂᬫᬶᬢ᭄ᬭᬗᬭᬦ᭄ᬬᬲᬵᬢᬹᬢ᭄᭛

ᬢᬸᬘ᭄ᬙᬂ‌ᬯ᭄ᬯᬗᬳ᭄ᬬᬸᬦ᭄‌ᬯᬍᬲᬶᬂ‌ᬯᬶᬦᬾᬳᬦ᭄᭞
ᬆᬧᬦ᭄ᬲ᭄ᬯᬪᬵᬯᬾᬯᬍᬲᬶᬂᬧᬯᬾᬯᬾᬄ᭞
ᬯ᭄ᬭᬸᬄᬦᬷᬘᬬᬦ᭄ᬢᬦ᭄‌ᬯᬶᬦᬍᬲ᭄ᬧᬯᬾᬄᬦ᭄ᬬ᭞
ᬘᬡ᭄ᬟᬵᬮᬓᬃᬫ᭄ᬫᬵᬧᬶᬳᬸᬢᬂᬧᬯᬾᬯᬾᬄ᭛

ᬲᬂ‌ᬓ᭄ᬱᬾᬧᬲᬶᬄᬲᬂᬧ᭄ᬭᬪᬸᬲᬵᬥ᭄ᬬᬦᬶᬗ᭄ᬯᬂ᭞
ᬫᬗ᭄ᬓᬾᬦ᭄ᬧᬭᬾᬂᬤ᭄ᬯᬵᬭᬯᬢᬷᬧᬫᬾᬢ᭄ᬓ᭄ᬯᬦ᭄᭞
ᬓᬵᬭᬸᬡ᭄ᬬᬲᬂᬪᬹᬧᬢᬶᬭᬶᬂᬤᬭᬶᬤ᭄ᬭ᭞
ᬥᬃᬫ᭄ᬫᬦ᭄ᬧᬭᬶᬢ᭄ᬭᬵᬡᬭᬶᬓᬾᬂᬤᬤᬶᬯ᭄ᬯᬂ᭛

ᬲᬂᬭᬸᬓ᭄ᬫᬢᬸᬮ᭄ᬬᬵᬦᬓᬶᬓᬾᬕᬢᬶᬗ᭄ᬓᬸ᭞
ᬤᬾᬦᬶᬗ᭄ᬳᬸᬮᬸᬦ᭄ᬰᬶᬱ᭄ᬬᬢᬸᬯᬶᬦ᭄ᬓᬺᬢᬵᬃᬣ᭞
ᬬᭀᬕ᭄ᬬᬵᬲᬳᬵᬬᬾᬓᬶᬢᭂᬓᬧ᭄ᬲᬗᬵᬃᬬ᭄ᬬ᭞
ᬬᬤ᭄ᬬᬦ᭄ᬧᬭᬶᬢ᭄ᬭᬵᬡᬭᬶᬓᬾᬦᬓᬦ᭄ᬬ᭛

ᬲᬫ᭄ᬩᬾᬕᬲᬂᬪᬹᬧᬢᬶᬢᬦ᭄ᬧᬳᬷᬗᬦ᭄᭞
ᬫᬗ᭄ᬓᬾᬗ᭄ᬳᬸᬮᬸᬦ᭄ᬧ᭄ᬭᬵᬧ᭄ᬢᬭᬶᬓᬾᬂᬓᬟᬢ᭄ᬯᬦ᭄᭞
ᬬᭀᬕ᭄ᬬᬵᬦ᭄ᬢᬸᬫᬹᬲᬾᬂᬧᬶᬦᬓᬵᬦᬓᬦ᭄ᬯᬫ᭄᭞
ᬢᬦ᭄ᬮᬾᬦᬶᬓᬷᬲᬂᬲᬸᬭᬣᬵᬢ᭄ᬫᬢᬸᬮ᭄ᬬ᭛

ᬆᬧᬦ᭄‌ᬗ᭄ᬳᬸᬮᬸᬦ᭄ᬫᬹᬭᬫᬭᬾᬂᬳᬶᬫᬵᬤ᭄ᬭᬶ᭞
ᬯᬶᬓ᭄ᬯᬾᬓᬶᬲᬵᬫ᭄ᬧᬸᬦ᭄ᬫᬢᬶᬓᬵᬮ᭄ᬧᬲᬵᬭ᭞
ᬅᬗ᭄ᬳᬶᬂᬢᬶᬓᬶᬦ᭄ᬲᬂᬲᬸᬭᬣᬾᬓᬶᬓᬵᬃᬬ᭄ᬬ᭞
ᬫᬸᬗ᭄ᬕ᭄ᬯᬶᬂᬲᬸᬓᬸᬰ᭄ᬭᬷᬩᬲᬸᬤᬾᬯᬦᬵᬣ᭛

᭛ᬧ᭄ᬭᬩᭀᬥᬶᬢᬵ᭛᭝᭕᭒᭟
00‐|00‐|0‐0|0̲ = ᭑᭐
00‐|‐00|‐0‐|00̲ = ᭑᭑

ᬦᬺᬧᬢᬶᬤ᭄ᬭᬸᬫᬦᬵᬣᬮᬶᬂᬦᬶᬭ᭞
ᬲᬸᬫᬳᬸᬃᬰ᭄ᬭᬷᬩᬲᬸᬤᬾᬯᬲᬵᬃᬚ᭄ᬚᬯ᭞
ᬧ᭄ᬭᬪᬸᬫᬃᬫ᭄ᬫᬯᬸᬯᬸᬲ᭄ᬦᬭᬾᬰ᭄ᬯᬭ᭞
ᬭᬶᬦᭂᬗᭃᬦᬶᬗ᭄ᬳᬸᬮᬸᬦᬗ᭄ᬮᬭᬾᬳᬢᬶ᭛

ᬧᬗᬸᬲᬶᬃᬦᬭᬦᬵᬣᬭᬶᬗ᭄ᬳᬸᬮᬸᬦ᭄᭞
ᬍᬯᬸᬬᭀᬕ᭄ᬬᬦ᭄ᬳᬶᬟᭂᬧᭂᬦ᭄‌ᬭᬶᬲᬂᬫᬸᬮᬢ᭄᭞
ᬮᬮᬸᬢᬾᬓᬶᬭᬶᬢᬦ᭄ᬓᬢᭀᬦᬶᬓᬵ᭞
ᬉᬧᬓᬵᬭᬵᬦᬸᬔᬦᬾᬦᬭᬾᬰ᭄ᬯᬭ᭛

ᬲᬸᬔᬦᬶᬂ‌ᬯ᭄ᬯᬗᬶᬦᬸᬗ᭄ᬲᬶᬭᬶᬂᬓᬤᬂ᭞
ᬭᬶᬯᭂᬦᬂᬦ᭄ᬬᬾᬓᬦᬗᬸᬗ᭄ᬲᬶᬋᬦ᭄ᬲᬸᬔ᭞
ᬉᬧᬓᬵᬭᬧᬲᬹᬗᬦᬶᬂᬓᬤᬂ᭞
ᬓᬲᬶᬳᬦ᭄ᬧ᭄ᬯᬂᬓᬤᬗᬾᬧᬸᬢᬂᬓᬤᬂ᭛

ᬓᬧᬭᬵᬃᬣᬦᬶᬓᬂ‌ᬍᬯᬶᬄᬢᭂᬫᭂᬦ᭄᭞
ᬇᬓᬦᬂᬭᬵᬢ᭄ᬧᬭᬫᬵᬃᬣᬬᬦ᭄ᬓᬯᬾᬄ᭞
ᬬᬢᬳᬾᬢᬸᬦᬶᬓᬵᬦ᭄ᬢᬦᬳ᭄ᬬᬸᬦ᭞
ᬲᬶᬓᬳᬷᬦᬦ᭄‌ᬬᬚᬸᬕᬾᬓᬢᬦ᭄ᬧᬯᬾᬄ᭛

ᬇᬓᬢᬗ᭄ᬳᬸᬮᬸᬦᬾᬧᬸᬤᬾᬳᬚᬶ᭞
ᬫᬳᬋᬧ᭄ᬧ᭄ᬯᬵᬂᬲᬸᬔᬢᬦ᭄ᬧᬲᬵᬥᬦ᭞
ᬓᬲᬶᬳᬦ᭄ᬢᬗᬫᬶᬢ᭄ᬭᬓᬵᬲᬶᬳᬦ᭄᭞
ᬗ᭄ᬳᬶᬗᬶᬓᬂᬲᬶᬄᬦᬶᬫᬦᬄᬲᬶᬦᬹᬗᬓᭂᬦ᭄᭛

ᬅᬧᬶᬢᭀᬯᬶᬲᬰᬓ᭄ᬢᬶᬢᬗ᭄ᬳᬸᬮᬸᬦ᭄᭞
ᬓᬮᬯᬦ᭄ᬲᬂᬧ᭄ᬭᬪᬸᬲᬾᬯᬓᬵᬗᬚᬶ᭞
ᬋᬱᬶᬕᬃᬕ᭄ᬕᬫᬲᬶᬄᬧᬗᬥ᭄ᬬᬬᬦ᭄᭞
ᬦ᭄ᬬᬥᬦᬸᬭ᭄ᬯᬾᬤᬧᬲᬹᬂᬦᬶᬭᬾᬭᬶᬓᬵ᭛

ᬦᬭᬦᬵᬣᬮᬯᬦ᭄‌ᬗ᭄ᬳᬸᬮᬸᬦ᭄ᬫᬲᬶᬄ᭞
ᬲᬫᬰᬷᬮᬗ᭄ᬯᬗᬶᬓᬵᬦᬦᬸᬕ᭄ᬭᬳᬦ᭄᭞
ᬭᬲᬤᬸᬳ᭄ᬔᬦᭂᬳᭂᬃᬓᬶᬦᬵᬮᬶᬳᬦ᭄᭞
ᬗᬸᬦᬶᬯᬾᬄᬓᬵᬃᬬ᭄ᬬᬧᬓᭀᬦ᭄ᬢᬬᬦ᭄ᬢᭂᬓᬵ᭛

ᬭᬶᬫᭂᬦᬾᬦ᭄ᬬᬦ᭄ᬦᬭᬵᬥᬶᬧᬵᬮᬭ᭞
ᬲᬶᬦᬸᬓᬹᬦᬶᬂᬦᬭᬓᬵᬮᬄ‌ᬭᬶᬂᬭᬡ᭞
ᬍᬯᬸᬕᭃᬂᬦᬶᬓᬤᬸᬳ᭄ᬔᬦᬶᬗ᭄ᬳᬸᬮᬸᬦ᭄᭞
ᬫᬫᭂᬮᬲ᭄ᬤᬾᬳᬚᬶᬬᬦ᭄ᬤᬶᬦᭀᬳᬓᭂᬦ᭄᭛

ᬧᬮᬋᬦ᭄‌ᬯᭂᬦᬗᬵᬰ᭄ᬭᬬᬵᬗ᭄ᬳᬸᬮᬸᬦ᭄᭞
ᬭᬶᬲᬸᬔᬵᬲᬂᬦᬭᬦᬵᬣᬲᬗ᭄ᬓᬸᬍᬦ᭄᭞
ᬦ᭄ᬬᬢᬮᬶᬗ᭄ᬓᬸᬦᬤᬾᬓᬶᬢᬧ᭄ᬭᬪᬸ᭞
ᬬᬦᬸᬫᬹᬭᬵᬗᬸᬲᬶᬭᬾᬂ‌ᬯᬦᬵᬰ᭄ᬭᬫ᭛

ᬅᬧᬭᬦ᭄ᬢᬶᬓᬢᬦ᭄ᬧᬦᬾᬱ᭄ᬝᬯ᭞
ᬭᬶᬳᬚᬶᬦ᭄ᬤᬸᬳ᭄ᬔᬯᬶᬭᬢ᭄ᬬᬦᬶᬦ᭄ᬢᬭ᭞
ᬧ᭄ᬭᬶᬬᬫᬶᬢ᭄ᬭᬯᬶᬦᬾᬄᬢᬓᬰ᭄ᬫᬮ᭞
ᬦ᭄ᬤᬶᬢᬫᬶᬢ᭄ᬭᬦ᭄ᬬᬬᬮᬷᬗᬦᬶᬂᬫᬸᬮᬢ᭄᭛

ᬦ᭄ᬤᬳᬗᬦ᭄ᬢ᭄ᬬᬚᬸᬕᬾᬓᬶᬲᬂᬧ᭄ᬭᬪᬸ᭞
ᬬᬤᬸᬯᬷᬭᬾᬓᬯᭂᬓᬲ᭄ᬦᬶᬓᬂᬮᬭ᭞
ᬫᬓᬢᭀᬳᬳᬸᬭᬶᬧ᭄ᬓᬶᬢᬗ᭄ᬳᬸᬮᬸᬦ᭄᭞
ᬫᬢᬸᬮᬸᬂᬕᭃᬗᬶᬓᬤᬸᬳ᭄ᬔᬲᬂᬧ᭄ᬭᬪᬸ᭛

ᬢᬶᬟᬓ᭄ᬟᬷᬓᭂᬢᬳ᭄ᬯᬶ
᭛ᬢ᭄ᬭᬶᬱ᭄ᬝᬸᬪ᭄᭛᭝᭕᭓᭟
000|000|‐00|‐0̲ = ᭑᭑

ᬦᬳᬦᬶᬓᬦᬯᬸᬯᬸᬲ᭄ᬩᬲᬸᬤᬾᬯ᭞
ᬲᬸᬫᬸᬔᬦᬶᬭᬶᬫᬦᬄᬤ᭄ᬭᬸᬫᬦᬵᬣ᭞
ᬦᬶᬳᬦᬸᬚᬭᬶᬭᬓᬶᬫ᭄ᬧᬸᬭᬸᬱᬾᬦ᭄ᬤ᭄ᬭ᭞
ᬓᬤᬶᬲᬶᬦᭂᬓᬭᬶᬓᬂᬳᬢᬶᬢᬸᬱ᭄ᬝ᭛

ᬦᬭᬧᬢᬶᬩᬲᬸᬤᬾᬯᬢᭂᬓᬵᬲᬶᬄ᭞
ᬢᬸᬳᬸᬢᬸᬳᬸᬧᬭᬫᬵᬃᬣᬫᬶᬦᬶᬢ᭄ᬭ᭞
ᬲᬨᬮᬧᬶᬦᬮᬭᬶᬂ‌ᬯ᭄ᬯᬗᬢᬶᬣ᭄ᬬ᭞
ᬯᭂᬦᬗᬗᬮᬧᬶᬤᬸᬳ᭄ᬔᬲᬪᬵᬭ᭛

ᬲ᭄ᬬᬧᬧᬟᬦᬶᬭᬲᬂᬧ᭄ᬭᬪᬸᬭᬶᬂᬭᬵᬢ᭄᭞
ᬫᬧᬕᭂᬳᬢᭂᬕᬸᬳᬶᬂᬕᬸᬡᬲᬵᬥᬸ᭞
ᬅᬮᬭᬭᬶᬮᬭᬦᬶᬂ‌ᬯ᭄ᬯᬗᬫᬶᬢ᭄ᬭ᭞
ᬢᬸᬫᬮᬗᬓᭂᬦᬯᬓ᭄ᬦᬭᬦᬵᬣ᭛

ᬗᬸᬦᬶᬗᬸᬦᬶᬧᬭᬫᬵᬃᬣᬧᬭᬵᬃᬣ᭞
ᬧᬶᬦᬓᬧᬭᬦᬶᬗᬢ᭄ᬧᬤᬫᬵᬲᬶᬄ᭞
ᬦᬶᬳᬦᬶᬓᬶᬕᬢᬶᬦᬶᬗ᭄ᬳᬸᬮᬸᬦᬮ᭄ᬧ᭞
ᬩᬭᬢᭂᬓᬲᬶᬦᬧᬦ᭄ᬳᬚᬶᬫᬵᬲᬶᬄ᭛

ᬲᬗᬥᬶᬓᬧᬭᬫᬵᬃᬣᬧᬭᬵᬃᬣ᭞
ᬲᬸᬔᬳᬸᬭᬶᬧᬤᬯᬵᬬᬲᬶᬦᬵᬥ᭄ᬬ᭞
ᬤᬤᬳᬦᬶᬭᬭᬶᬓᬳ᭄ᬬᬸᬦᬶᬓᬵᬂᬭᬵᬢ᭄᭞
ᬲᬶᬭᬢᬶᬓᬦᬭᬤᬾᬯᬯᬶᬰᬾᬱ᭛

᭛‌ᬅᬃᬤ᭄ᬥᬲᬫᬘᬢᬸᬱ᭄ᬧᬢᬶ᭛᭝᭕᭔᭟
00‐|00‐|0‐0|‐0̲ = ᭑᭑
00‐|‐00|‐0‐|00̲ = ᭑᭑

ᬦᬺᬧᬢᬶᬧ᭄ᬯᬯᬶᬰᬾᬱᬦᬶᬂᬧᬭᬵᬃᬣ᭞
ᬫᬕᬯᬾᬢᬸᬱ᭄ᬝᬦᬶᬓᬵᬗᬗᬵᬰ᭄ᬭᬬ᭞
ᬗᬸᬦᬶᬯᬾᬄᬲᬸᬔᬦᬶᬂᬚᬕᬢ᭄ᬘᬶᬦᬶᬢ᭄ᬢ᭞
ᬧ᭄ᬭᬪᬯᬦ᭄ᬢᬾᬓ᭄ᬬᬫᬗᬸᬦ᭄ᬬᬰᭀᬢ᭄ᬢᬫ᭛

ᬇᬓᬶᬲᬗ᭄ᬳᬸᬮᬸᬦᬾᬧᬸᬭᬶᬂᬧᬭᬵᬦ᭞
ᬭᬶᬧᬦᬲ᭄ᬦᬶᬂ‌ᬭᬶᬧᬸᬢᬦ᭄ᬢᬳᭂᬦ᭄ᬳᬢᬶ᭞
ᬧᬗᬸᬲᬶᬃᬓ᭄ᬓ᭄ᬯᬶᬓᬶᬳᭃᬩ᭄ᬦᬶᬓᬸᬂᬬᬰᬵᬕᭃᬂ᭞
ᬲᬨᬮᬵᬢᬶᬲ᭄ᬫᬦᬳᬶᬗ᭄ᬳᬸᬮᬸᬦ᭄ᬲᬸᬔ᭛

ᬦ᭄ᬬᬓᬸᬦᬂᬮᬭᬦᬶᬗ᭄ᬳᬸᬮᬸᬦ᭄‌ᬭᬶᬓᬵᬦ᭞
ᬬᬯᬦᬾᬦ᭄ᬤ᭄ᬭᬵᬢ᭄ᬫᬚᬤᬸᬱ᭄ᬝᬲᬵᬳᬲ᭞
ᬇᬦᬸᬢᬸᬲ᭄ᬦᬶᬓᬦᬂᬫᬳᬷᬚᬤᬸᬱ᭄ᬝ᭞
ᬲᬫᬲᬵᬦᬓ᭄ᬦ᭄ᬬᬲᬢᬸᬲ᭄ᬤᬸᬫᭀᬦ᭄‌ᬗ᭄ᬳᬸᬮᬸᬦ᭄᭛

ᬲᬸᬪᬕᬾᬓᬶᬩᬧᬦ᭄ᬬᬗᬹᬦᬶᬫᬵᬢᬶ᭞
ᬤᬶᬦᭂᬎᬤᬾᬫᬸᬘᬸᬓᬸᬦ᭄ᬤᬢᬵᬧᬲ᭞
ᬲᬳᬪᬺᬢ᭄ᬬᬢᭂᬓᬾᬂᬲᬳᬵᬬᬪᬲ᭄ᬫᬶ᭞
ᬦᬺᬧᬢᬶᬓᬺᬱ᭄ᬡᬲᬶᬭᬾᬓᬓᬵᬭᬡ᭛

ᬧᬫᬢᭂᬓ᭄ᬦ᭄ᬬᬳᬦᬓ᭄ᬦᬶᬓᬂᬤᬸᬭᬵᬢ᭄ᬫᬵ᭞
ᬢᬸᬫᬸᬮᬸᬬ᭄‌ᬧ᭄ᬯᬵᬦᬶᬭᬸᬤᬸᬱ᭄ᬝᬦᬶᬂᬩᬧ᭞
ᬢᬸᬯᬶᬦᬶᬱ᭄ᬓᬭᬡᬾᬓᬶᬳᭂᬦ᭄ᬕᬮᬓ᭄ᬦ᭄ᬬ᭞
ᬅᬯᬫᬵᬦᬾᬗᬢᬸᬳᬵᬢᭂᬳᭂᬃᬫᬤ᭛

ᬦ᭄ᬤᬦᬶᬓᬵᬭᬶᬳᬢᬶᬦ᭄ᬬᬭᬓ᭄ᬯᬦᬹᬢ᭞
ᬇᬭᬶᬓᬂᬪᭀᬫᬫᬢᬂᬦ᭄ᬬᬲᬵᬳᬲ᭞
ᬓᬸᬦᬗᬵᬧᬦᬓᬵᬲ᭄ᬚᬸᬕᬵᬫ᭄ᬩᭂᬓᬶᬗ᭄ᬯᬂ᭞
ᬢᬸᬯᬶᬢᬵᬤᬾᬧᭂᬚᬳᬾᬂᬭᬡᬵᬗ᭄ᬕᬦ᭛

ᬭᬶᬓᬢᬶᬗ᭄ᬳᬮᬦᬶᬗ᭄ᬳᬸᬮᬸᬦ᭄ᬫᬳᬵᬓᬵᬲ᭄᭞
ᬬᬢᬶᬓᬵᬳᬾᬢᬸᬦᬶᬓᬵᬫᬶᬦᬂᬭᬢᬸ᭞
ᬲᬳᬦᬸᬗ᭄ᬕᬮᬓᭂᬦ᭄ᬫᬦᬄᬲᬫᬶᬢ᭄ᬭ᭞
ᬳᬦᬯᬸᬂᬢᬸᬗ᭄ᬕᬮᬶᬓᬵᬬᬭᬶᬗ᭄ᬳᬸᬮᬸᬦ᭄᭛

ᬮ᭄ᬯᬶᬭᬶᬓᬂᬭᬢᬸᬧᬢ᭄ᬲᬪᭀᬫᬧᬓ᭄ᬱ᭞
ᬲᬶᬚᬭᬵᬲᬦ᭄ᬥᬲᬶᬘᬾᬤᬶᬤᬸᬃᬚᬦ᭞
ᬫ᭄ᬯᬗᬯᬗ᭄ᬕᬧᬢᬶᬧ᭄ᬭᬲᬶᬤ᭄ᬥᬤᬸᬱ᭄ᬝ᭞
ᬬᬲᬶᬰᬢ᭄ᬭᬸᬦ᭄ᬢᬧᬦᬷᬘᬓᬰ᭄ᬫᬮ᭛

ᬬᬢᬶᬓᬵᬧᬟᬪᬓ᭄ᬢᬶᬭᬶᬂᬫᬳᬷᬚ᭞
ᬲᬧᬓᭀᬦ᭄ᬲᬂᬦᬭᬓᬾᬓᬢᬦ᭄‌ᬯᬶᬳᬂ᭞
ᬇᬦᬮᬧ᭄ᬦ᭄ᬬᬢᬓᭀᬰᬦᬶᬗ᭄ᬳᬸᬮᬸᬦ᭄‌ᬬ᭞
ᬢᭂᬓᬦᬶᬂᬭᬵᬚ᭄ᬬᬓᬧᬸᬦ᭄ᬧᬸᬦᬦ᭄ᬓᬩᬾᬄ᭛

ᬬᬢᬶᬓᬵᬧ᭄ᬭᬪᬸᬳᬾᬢᬸᬦᬶᬂᬫᬭᬗ᭄ᬓᬾ᭞
ᬉᬫᬸᬲᬶᬃᬲᬶᬄᬧ᭄ᬭᬪᬸᬯᬷᬭᬭᬓ᭄ᬱᬓ᭞
ᬓᬭᬡᬵᬦᬭᬦᬵᬣᬓᬾᬰᬯᬾᬓᬵ᭞
ᬉᬫᬭᬶᬢ᭄ᬭᬵᬡᬦᬓᬵᬃᬬ᭄ᬬᬦᬶᬗ᭄ᬳᬸᬮᬸᬦ᭄᭛

ᬦᬺᬧᬩᬳ᭄ᬮᬶᬓᬰᬵᬮ᭄ᬬᬲᭀᬫᬤᬢ᭄ᬢ᭞
ᬦᬺᬧᬭᬸᬓ᭄ᬫᬦ᭄ᬧᬟᬧᬓ᭄ᬱᬦᬶᬗ᭄ᬳᬸᬮᬸᬦ᭄᭞
ᬇᬓᬦᬂᬫᬶᬮᬸᬭᬶᬂᬫᬸᬲᬸᬄ‌ᬬᬫᬓ᭄ᬯᬾᬄ᭞
ᬢᬦᬶᬓᬵᬗ᭄ᬤᬾᬬᬯᬶᬓᬮ᭄ᬧᬲᬂᬧ᭄ᬭᬪᬸ᭛

ᬦᬺᬧᬧᬵᬡ᭄ᬟᬯᬓᭀᬭᬯᬾᬓᬢᬦ᭄ᬢᬹᬢ᭄᭞
ᬯᬶᬤᬸᬭᭀᬳᬸᬢ᭄‌ᬭᬶᬲᬶᬭᬂᬬᬸᬥᬶᬱ᭄ᬞᬶᬭ᭞
ᬢᬸᬯᬶᬪᬷᬱ᭄ᬫᬲᬶᬭᬵᬯᬭᬄ‌ᬭᬶᬓᬂᬤᬾ᭞
ᬭᬶᬲᬶᬭᬂᬳᬲ᭄ᬢᬶᬦᬭᬵᬚᬢᬃ‌ᬯᬶᬳᬂ᭛

ᬦᬺᬧᬧᬸᬢ᭄ᬭᬥᬦᬜ᭄ᬚᬬᬧ᭄ᬯᬢᬸᬗ᭄ᬕᬮ᭄᭞
ᬓᬮᬯᬦ᭄ᬰ᭄ᬭᬷᬳᬭᬶᬫᬹᬃᬢ᭄ᬢᬶᬪᬹᬧᬢᬶ᭞
ᬦᬶᬬᬢᬾᬓᬢᬸᬫᬹᬢ᭄‌ᬭᬶᬲᬂᬦᬭᬾᬦ᭄ᬤ᭄ᬭ᭞
ᬢᬸᬯᬶᬬᬦ᭄ᬫᬦ᭄ᬢᬸᬢᭂᬓᬧ᭄ᬦᬭᬾᬰ᭄ᬯᬭ᭛

ᬦ᭄ᬤᬦᬶᬓᬵᬧᬫᬶᬰᬾᬱᬲᬂᬦᬭᬵᬃᬬ᭄ᬬ᭞
ᬦᬺᬧᬢᬶᬓᬺᬱ᭄ᬡᬮᬯᬦ᭄ᬳᬮᬵᬬᬸᬥ᭞
ᬫᬓᬦᬭ᭄ᬬᬫᬩᬸᬤ᭄ᬥᬶᬬᬸᬕ᭄ᬭᬲᬾᬦ᭞
ᬇᬭᬶᬓᬵᬂᬲᬵᬥ᭄ᬬᬲᬶᬦᬵᬥ᭄ᬬᬦᬶᬗ᭄ᬳᬸᬮᬸᬦ᭄᭛

ᬲᬶᬭᬲᬂᬩᬮᬤᬾᬯᬰᬷᬖ᭄ᬭᬫᭀᬚᬭ᭄᭞
ᬧ᭄ᬭᬪᬸᬢᬦ᭄ᬲᬗ᭄ᬰᬬᬲᬂᬦᬭᬾᬰ᭄ᬯᬭ᭞
ᬬᬤᬸᬯᬷᬭᬫᬢᭀᬳᬚᬷᬯᬶᬢᬦ᭄ᬬ᭞
ᬲᬸᬫᬭᬣ᭄ᬬᬵᬓᭂᬦᬓᬵᬃᬬ᭄ᬬᬲᬂᬧ᭄ᬭᬪᬸ᭛

ᬲᬸᬫᬳᬸᬃᬲᬶᬭᬗᬸᬕ᭄ᬭᬲᬾᬦᬰᬷᬖ᭄ᬭ᭞
ᬬᬓᭂᬦᭀᬄᬰᬩ᭄ᬤᬦᬭᬾᬦ᭄ᬤ᭄ᬭᬢᬵᬦᬬ᭞
ᬅᬧᬦᬗ᭄ᬳᬶᬗᬶᬤᭀᬦᬦᬶᬂᬲᬫᬗ᭄ᬓᬾ᭞
ᬉᬫᬭᬶᬯᬺᬢ᭄ᬢᬭᬶᬲᬂᬫᬗᬵᬰ᭄ᬭᬬ᭛

ᬅᬗᬸᬘᬧ᭄ᬦᬭᬦᬵᬣᬓᬾᬰᬯᬵᬗ᭄ᬲ᭞
ᬧᬤᬬᬸᬓ᭄ᬢᬷᬓᬯᬸᬯᬸᬲ᭄ᬦᬭᬾᬰ᭄ᬯᬭ᭞
ᬬᬤᬸᬯᬷᬭᬲᬗᬸᬤ᭄ᬥᬯᬵᬢᬫᬳ᭄ᬬᬸᬦ᭄᭞
ᬭᬶᬲᬧᬵᬚᬃᬦᬭᬦᬵᬣᬢᬦ᭄ᬲᬮᬄ᭛

ᬢᬶᬟᬓ᭄ᬟᬷᬓᭂᬢᬳ᭄ᬯᬶ
᭛ᬓᬺᬢᬶ᭛᭝᭕᭕
00‐|0‐0|00‐|000|000|‐0‐|0‐ = ᭒᭐

ᬭᬶᬢᭂᬮᬲ᭄ᬦ᭄ᬬᬦᬾᬦᬓᬧᬕᭂᬄᬧ᭄ᬯᬧᬗᬓᬸᬦᬶᬭᬲᬂ‌ᬯᬢᭂᬓ᭄ᬬᬤᬸ᭞
ᬦᬺᬧᬢᬶᬤ᭄ᬭᬸᬫᬧ᭄ᬯᬲᬶᬭᬢᬸᬱ᭄ᬝᬫᬦᬳᬶᬭᬲᬸᬫᭃᬂᬫᬭᬾᬳᬢᬶ᭞
ᬉᬫᬸᬮᬶᬄᬫᬭᬾᬂᬓᬸᬯᬸᬦᬶᬭᬵᬗᬗᭂᬦᬗᭂᬦᬶᬍᬓᬲ᭄ᬦᬶᬭᬵᬧ᭄ᬭᬗ᭞
ᬇᬦᬸᬲᬧ᭄ᬦᬶᬭᬵᬯᬓᬶᬭᬫᬦ᭄ᬬᬸᬲᬓᬶᬲᬸᬢᬢᭂᬳᭂᬃᬲᬶᬭᬵᬗ᭄ᬕᭂᬢᭂᬫ᭄᭛

ᬇᬲᭂᬟᭂᬂᬦᬶᬭᬦ᭄ᬧᬟᬲᬸᬔᬦᬺᬧᬢᬶᬲᬳᬦᬲᬂ‌ᬯᬢᭂᬓ᭄ᬬᬤᬸ᭞
ᬗᬸᬦᬶᬯᬾᬄᬦᬭᬾᬦ᭄ᬤ᭄ᬭᬳᬭᬶᬫᬹᬃᬢ᭄ᬢᬶᬲᬶᬭᬢᬶᬓᬓᬕᭃᬗᬦᬶᬂᬲᬸᬔ᭞
ᬭᬶᬟᬢᭂᬂᬦᬭᬾᬦ᭄ᬤ᭄ᬭᬳᬚᬶᬓᬶᬫ᭄ᬧᬸᬭᬸᬱᬧᬢᬶᬭᬶᬲᬂ‌ᬯᬢᭂᬓ᭄ᬬᬤᬸ᭞
ᬬᬢᬶᬓᬵᬧ᭄ᬭᬓᬵᬰᬓᭂᬦᬤᬾᬦᬶᬭᬲᬨᬮᬓᬋᬗ᭄ᬯᬭᬶᬂᬫᬸᬲᬸᬄ᭛

ᬫᬓᬮᬾᬰ᭄ᬬᬢᬂᬫᬳᬲᬘᬗ᭄ᬓ᭄ᬭᬫᬫᬫᬋᬓᬦᬵᬂᬟᬸᬲᬸᬦ᭄ᬟᬸᬲᬸᬦ᭄᭞
ᬳᬦᬧᬃᬯ᭄ᬯᬢᬾᬂᬫᬥᬸᬭᬭᬾᬯᬢᬓᬗᬭᬦᬶᬓᬵᬬᬮᬓ᭄ᬯᬦ᭞
ᬇᬦᬢᬕ᭄ᬢᬶᬓᬂᬬᬤᬸᬓᬩᬾᬄᬲᬳᬢᬦᬬᬲᬤᬵᬭᬲᬗ᭄ᬕᭂᬧᬦ᭄᭞
ᬢᭂᬓᬭᬶᬂᬫᬪᬡ᭄ᬟᬕᬶᬦᬓᬧ᭄ᬯᬧᬟᬫᬶᬮᬸᬖᬶᬦᭀᬱᬶᬢᬦ᭄ᬳᬚᬶ᭛

ᬲᬸᬔᬓᬜ᭄ᬘᬶᬢᬫ᭄ᬩᭂᬓᬶᬭᬲᬂᬢᭂᬮᬲᬶᬦᬭᬳᬓᭂᬦ᭄ᬧᬟᬵᬢᬶᬳᬂ᭞
ᬧᬓᬭᭀᬦ᭄ᬬᬯᬲ᭄ᬢ᭄ᬭᬩᬶᬦᭂᬩᭂᬤ᭄ᬩᭂᬩᭂᬤᬶᬦᬧᬶᬢᬦᬶᬂᬕᬮᬄᬫᬶᬭᬄ᭞
ᬳᬦᬮᬾᬦ᭄‌ᬭᬶᬦᬡ᭄ᬟᬶᬢᬶᬦᬸᬮᬶᬲ᭄ᬦ᭄ᬬᬳᬋᬧᬶᬗᬋᬚᬵᬲᬯᬂᬢᬶᬦᭀᬦ᭄᭞
ᬢᬶᬕᬯᬃᬡ᭄ᬦᬓᬳ᭄ᬬᬸᬦᬶᬓᬭᬵᬚᬲᬲᬶᬦᬳᬚᬩᬵᬂᬮᬯᬦ᭄ᬧᬸᬢᬶᬄ᭛

ᬲᬓᬢᬫ᭄ᬩᬬᬾᬜ᭄ᬚᬶᬗᬦᬸᬫᬗ᭄ᬓᬢᬦᬭᬧᬢᬶᬢᬦ᭄ᬓᬮᬹᬩᬦ᭞
ᬅᬤᬤᬓ᭄ᬢᬶᬓᬂ‌ᬯ᭄ᬯᬗᬶᬤᬍᬫ᭄ᬦᬕᬭᬯᬶᬚᬳᬓᬩ᭄ᬯᬢᬦ᭄ᬫᬦᬶᬲ᭄᭞
ᬬᬢᬶᬓᬵᬓᬧᬦ᭄ᬢᭂᬲᬓᭂᬦᬾᬂᬲᬭᬳᬶᬲᬭᬳᬶᬦᬵᬧ᭄ᬢᬶᬬᬾᬦᬧᬶ᭞
ᬫ᭄ᬯᬗᬶᬓᬂᬫᬲᬶᬜ᭄ᬚᬗᬓᬢᭀᬦᬢᬸᬮᬶᬲᬕᬶᬦᬯᬾᬓᬶᬦᬲ᭄ᬢᬸᬭᬶ᭛

ᬓᬳᬢᬸᬃ‌ᬯᬸᬮᬦ᭄ᬓᬲᬧᬸᬮᬸᬄᬲᭂᬟᭂᬗᬶᬍᬗᭂᬗᬶᬓᬵᬫᬤᬹᬫ᭄ᬮᬗᭃ᭞
ᬧᬟᬢᬦ᭄ᬳᬦᬵᬗᬶᬦᬓᬶᬦᬓ᭄ᬲᬳᬦᬳᬦᬦᬶᬓᬂ‌ᬯ᭄ᬯᬗᬶᬂᬧᬸᬭᬶ᭞
ᬭᬭᬲᬶᬂᬮᬸᬫᬫ᭄ᬧᬳᬯᬦᬾᬄᬲᬘᬶᬦᬭᬶᬢᬦᬶᬓᬵᬫᬚᬂ‌ᬯᬸᬮᬦ᭄᭞
ᬲᬫᬳᬃᬱᬭᬵᬫ᭄ᬬᬲᬯᬶᬮᬵᬰᬕᬢᬶᬦᬶᬓᬲᬭᬰ᭄ᬫᬶᬲᬲ᭄ᬫᬶᬢ᭛

ᬬᬢᬶᬓᬵᬗᬸᬘᬧ᭄ᬲᬫᬲᬫᬶᬢ᭄ᬭᬕᬸᬫᬸᬡᬶᬢᬲᬓᬳ᭄ᬬᬸᬦᬶᬂᬳᬢᬶ᭞
ᬭᬭᬶᬬᬤ᭄ᬬᬧᬶᬦ᭄ᬲ᭄ᬯᬦᬶᬓᬢᭂᬫ᭄ᬧᬸᬳᬓᭂᬦᬦᬶᬭᬲᬂᬦᬭᬾᬰ᭄ᬯᬭ᭞
ᬅᬧᬶᬮᬶᬄ‌ᬗ᭄ᬯᬗᬶᬂᬓᬳᬋᬧᬶᬗ᭄ᬳᬸᬮᬸᬦᬯᭂᬤᬶᬢᬸᬫᬶᬗ᭄ᬳᬮᬾᬂᬫᬭᬸ᭞
ᬗᬸᬦᬶᬯᬾᬳ᭄ᬓ᭄ᬯᬫᬗ᭄ᬕᬶᬳᬓᬯᬮ᭄ᬯᬦᬓᬸᬦᬶᬬᬢᬓᬵᬯᬭᬾᬂᬧᬺᬫᬦ᭄᭛

ᬭᬭᬶᬬᬦ᭄ᬳᬦᬾᬓᬲᬶᬭᬢᬡ᭄ᬟᬲᬸᬗᬦᬧᬭᬦᬗ᭄ᬓ᭄ᬯᬤᬾᬳᬚᬶ᭞
ᬅᬋᬡᬄᬭᬳᬤ᭄ᬬᬦᬶᬕᬢᬶᬦ᭄ᬬᬢᬫᬳᬸᬮᬸᬦᬤᬾᬦ᭄ᬬᬭᬶᬗ᭄ᬳᬸᬮᬸᬦ᭄᭞
ᬯ᭄ᬭᬸᬳᬶᬓᬵᬯᬬᬸᬄ‌ᬯ᭄ᬭᬸᬳᬦᭂᬓᬵᬦᬶᬲᬸᬔᬢᭂᬳᭂᬭᬯᬾᬳᬦᬡ᭄ᬟᬗ᭞
ᬦ᭄ᬤᬦᬶᬳᬜ᭄ᬘᬮᬦ᭄ᬬᬲᬦᬸᬤᬾᬗ᭄ᬓ᭄ᬯᬧᬶᬗᬶᬢᬲᭂᬫᬸᬢᬦ᭄ᬩᬲᬾᬂᬓᬤᬂ᭛

ᬍᬗᭂᬗᬫ᭄ᬩᭂᬓᬶᬗ᭄ᬯᬗᬫᬮᬃᬢᬸᬭᬸᬗᬕᬢᬶᬭᬶᬚᭃᬂᬦᬭᬾᬰ᭄ᬯᬭ᭞
ᬭᬭᬲᬶᬂᬲᬓᭂᬫ᭄ᬩᬗᬓᬢᭀᬦᬦᭂᬓᬸᬦᭂᬓᬸᬓᬸᬋᬦ᭄ᬫᬗᬲ᭄ᬬᬲᬶᬄ᭞
ᬲᬳᬸᬭᬶᬧ᭄ᬲᬳᬃᬱᬧᬟᬭᬵᬫ᭄ᬬᬲᬶᬮᬶᬳᬲᬶᬳᬦᬸᬗ᭄ᬕᬮᬶᬂᬫᬦᬄ᭞
ᬯᬶᬢᬤᬾᬲᬤᬾᬦ᭄ᬬᬦᬳᬶᬮᬦ᭄ᬤᬦᬶᬓᬯᬋᬕᬓᬵᬮᬶᬳᬦ᭄ᬳᬸᬍᬲ᭄᭛

᭛ᬚᬕᬤ᭄ᬥᬶᬢ᭛᭝᭕᭖᭟
‐‐‐|00‐|0‐0|00‐|000|000|‐0‐|00̲ = ᭒᭓

‌ᬑᬫ᭄‌ᬲᬶᬗ᭄ᬕᬶᬄᬓᬓᬮᬶᬗ᭄ᬢᬢᬦ᭄ᬲᬶᬦᬶᬧᬶᬭᬵᬫ᭄ᬬᬦᬶᬗᬗᬮᬧᬸᬮᬶᬄᬦᬶᬓᬂ‌ᬯᬸᬮᬢ᭄᭞
ᬫᭀᬖᬦ᭄ᬓᬃᬯ᭄ᬯᬓᬲᬂᬦ᭄ᬬᬲᭀᬗᬦᬶᬗᬗᬸᬗ᭄ᬲᬶᬭᬧᬲᬶᬲᬶᬫᬳᬶᬫ᭄ᬬᬦᬶᬫ᭄ᬬᬦ᭞
ᬮᬷᬮᬵᬗᬬ᭄ᬯᬮᬗᭃᬗ᭄ᬳᬸᬮᬸᬦ᭄ᬓᬓᬲᬧᬵᬮᬧᬦᬧᬸᬟᬓᬗᬦ᭄ᬢ᭄ᬬᬭᬶᬂᬓᬭᬂ᭞
ᬭᬰ᭄ᬫᬶᬦ᭄ᬬᬾᬳᬺᬩᬸᬓᬶᬂᬲᭂᬓᬃᬤᬤᬳᬦᬶᬗ᭄ᬳᬸᬮᬸᬦᬦᭂᬗᭂᬭᬚᬗ᭄ᬕᬓᬲ᭄ᬢᬸᬭᬶ᭛

ᬬᬦ᭄ᬩᭀᬢᭀᬄᬚᬸᬟᬶᬢᬦ᭄ᬭᬳᬢ᭄‌ᬗ᭄ᬯᬗᬶᬭᬶᬓᬵᬮᬳᬚᭂᬚᭂᬧᬶᬗᬸᬚᬃᬲᬫᬡ᭄ᬟᬮ᭞
ᬧᬦ᭄ᬢᭂᬲ᭄‌ᬬᬦ᭄ᬳᬸᬫᬮᬂᬫᬸᬚᬸᬃᬧ᭄ᬯᬬᬓᬮᬶᬡ᭄ᬟᭂᬦᬶᬩᬲᬳᬦᬶᬓᬵᬓᬸᬭᬂ‌ᬯᬲᭂᬄ᭞
ᬢᬦ᭄ᬧᬰ᭄ᬭᬷᬦ᭄ᬬᬫᬮᬶᬂᬢᬶᬫᬄᬢᬸᬯᬶᬦᬦᭂᬗ᭄ᬕᬳᬯᬓᬶᬓᬩᬶᬲᬵᬯᬶᬚᬶᬮ᭄ᬧᬶᬭᬓ᭄᭞
ᬬᬦ᭄ᬧᬲ᭄ᬢ᭄ᬭᬷᬦ᭄ᬤᬦᬸᬮᬶᬄᬦ᭄ᬬᬫᭀᬮᬫᬸᬭᬸᬕᬸᬮ᭄ᬢᬦᬯᭂᬤᬶᬲᬶᬦᬧᬵᬫᬮᬬ᭄ᬯᬓᭂᬦ᭄᭛

ᬬᬦ᭄‌ᬯ᭄ᬯᬂᬣᬵᬦ᭄ᬬᬩᬶᬲᬵᬗ᭄ᬕᬍᬂᬫᬦᬳᬦᬶᬂ‌ᬯ᭄ᬯᬗᬦᬓᭂᬩᬶᬢᬶᬦᬸᬗ᭄ᬕᬮᬶᬂᬧᬺᬫᬦ᭄᭞
ᬧ᭄ᬭᬵᬬᬦ᭄ᬬᬵᬜ᭄ᬚᬯᬸᬳᬶᬂᬓᬸᬍᬫ᭄ᬓᬯᬯᬓᬾᬮᬸᬫᬫᬩᬓᬶᬢᬧᬶᬄᬩᬭᬂᬕᭂᬮᬶᬲ᭄᭞
ᬅᬕ᭄ᬬᬵᬢᬜ᭄ᬚᭂᬓᬮᬶᬂᬦᬶᬓᬵᬦ᭄ᬧᬶᬦᬭᬶᬳᬵᬭᬦᬕᭂᬍᬫᬕᬯᬾᬦ᭄ᬤᬢᬦ᭄ᬩᭂᬲᬸᬭ᭄᭞
ᬦᬶᬲ᭄ᬢᬦ᭄ᬬᬵᬩᬳᬩᬄᬦ᭄ᬬᬲᬗ᭄ᬓᭂᬧᬕᭂᬟᭂᬕ᭄‌ᬗ᭄ᬯᬗᬶᬯᬸᬮᬸᬓᬸᬦᬶᬓᬵᬯᬶᬳᬶᬂᬯᬶᬳᬶᬂ᭛

ᬬᬦ᭄ᬓᬃᬫ᭄ᬫᬵᬢᬶᬢᬶᬫᬯ᭄ᬭᬢᬫ᭄ᬩᭂᬓᬶᬓᬤᬾᬦ᭄ᬬᬦᬓᬲᬓᬮᬶᬩᬵᬦᬶᬓᬶᬂᬫᬦᬄ᭞
ᬲᭀᬮᬄᬦ᭄ᬬᬵᬃᬤ᭄ᬥᬦᬭᬚ᭄ᬯᬲᬳ᭄ᬬᬦᬧᬶᬭᬵᬓᬸᬯᭂᬦᬗᬫᭂᬝᬶᬓᬵᬲ᭄ᬢᬸᬲᬶᬜ᭄ᬚᬗ᭞
ᬲᬾᬱ᭄ᬝᬶᬧ᭄ᬯᬾᬓᬶᬳᬸᬯᬸᬲ᭄ᬧᬫᬵᬲᬦᬗᭂᬦᭀᬄᬲᭂᬦᭂᬗᬲᬸᬕᬶᬳᬫᬵᬲᬶᬓᬵᬲᬦᬸ᭞
‌ᬑᬫ᭄‌ᬤᬾᬦ᭄ᬬᬦ᭄ᬧᬗᭂᬲᭃᬲᬶᬭᬶᬂᬰᬬᬦᬫᬸᬟ᭄ᬯᬓᭂᬦᬚᬚᬦᬶᬓᬾᬂᬧᬬᭀᬥᬭ᭛

ᬦᬵᬳᬦ᭄ᬮᬶᬂᬦ᭄ᬬᬢᭂᬳᭂᬃᬧᬟᬵᬗᬸᬯᬸᬲᬓᭂᬦ᭄ᬳ᭄ᬬᬲᬳᬬᬸᬭᬭᬲᬶᬂᬧᬟᬵᬭᬭᬲ᭄᭞
ᬓᬧ᭄ᬯᬵᬭᬾᬳᬲᭂᬕᭂᬄᬫᬦᬶᬲ᭄ᬮᬯᬦᬶᬓᬂᬢᭂᬗᬳᬗᭂᬮᬶᬳᬫᬵᬤᬧᬵᬍᬫᭂᬲ᭄᭞
ᬏᬦ᭄ᬤᬄᬭᬹᬧᬦᬶᬓᬶᬦ᭄ᬢᭂᬮᬲ᭄ᬫᬲᭂᬓᬭᬃᬚ᭄ᬚᬭᬶᬧᬢᬳᬢᬶᬢᬄᬩᬶᬦᭂᬦ᭄ᬢᭂᬎ᭞
ᬫᬵᬫ᭄ᬩᭃᬭᬹᬫ᭄ᬦ᭄ᬬᬲᬸᬫᬵᬃᬦᬶᬫᬶᬢ᭄ᬢᬦᬶᬓᬓᬸᬫ᭄ᬩᬗᭂᬦᬮᬸᬮᬸᬢᬶᬕᬦ᭄ᬥᬦᬶᬂᬧᬶᬧᬶ᭛

ᬭᬓ᭄ᬭ᭄ᬬᬦ᭄ᬳᭂᬫ᭄ᬧᬸᬦᬶᬓᬂᬓᬭᬡ᭄ᬟᬦᬕᬯᬾᬧᬟᬫᬓᭂᬧᭂᬢᬦᬶᬂᬢᭂᬗᬄ‌ᬯᭂᬗᬶ᭞
ᬧᬾᬲ᭄ᬧᬾᬲᬦ᭄ᬲᬢᬮᬤ᭄ᬢᬮᬤ᭄ᬧᬸᬲᬸᬧᬸᬲᬸᬄᬲᬶᬦᬫᬚᬫᬸᬭᬶᬓᬵᬓᬶᬲᬷᬓᬶᬲᬶ᭞
ᬘᬮ᭄ᬯᬦ᭄ᬲᭀᬩᬮᬸᬩᬮ᭄ᬓᬢᭀᬦᬶᬯᬓᬦᬶᬂᬩᭂᬓᭂᬮᬶᬦᭂᬦᬳᬶᬓᬾᬂᬧᬓᬸᬤ᭄ᬯᬦᬦ᭄᭞
ᬅᬗ᭄ᬳᬶᬂᬢᬂᬓᬢᬸᬧᬂᬲᬧᬗ᭄ᬕᬶᬮᬶᬗᬦᬗ᭄ᬳᬍᬧᬓᭂᬦᬢᬟᬄᬦᬶᬓᬾᬂᬳᬯᬦ᭄᭛

᭛ᬫᬺᬤᬸᬓᭀᬫᬮ᭛᭝᭕᭗᭟
‐‐‐|00‐|0‐0|00‐|0‐0|000̲ = ᭑᭘

ᬩ᭄ᬬᬵᬢᬷᬢᬦ᭄ᬢᬶᬓᬦᬂᬓᬸᬍᬫ᭄ᬭᬳᬶᬦᬭᬶᬂᬓᬫᬦ᭄ᬢ᭄ᬬᬦᬧᬟᬂ᭞
ᬫᬗ᭄ᬓᬢ᭄ᬲᬂᬦᬭᬦᬵᬣᬫᬓ᭄ᬭᬶᬕᬦᬶᬓᬂᬲᬭᬵᬚ᭄ᬬᬫᬗᬶᬭᬶᬂ᭞
ᬕ᭄ᬭᬶᬢ᭄ᬦᬶᬂᬲ᭄ᬬᬦ᭄ᬤᬦᬭᬵᬫ᭄ᬬᬢᬃᬧᬧᭂᬕᬢᬦ᭄‌ᬭᬶᬓᬂ‌ᬍᬩᬸᬳᬕᭃᬂ᭞
ᬕᭂᬡ᭄ᬟᬶᬂᬧᬗ᭄ᬳᬋᬧᬶᬂᬮᬸᬫᬫ᭄ᬧᬳᬮᬗᭃᬲ᭄ᬯᬭᬦ᭄ᬬᬓᬋᬗᭃ᭛

ᬤᬾᬦᬶᬂᬓ᭄ᬯᬾᬄᬦᬶᬭᬲᬂ‌ᬯᬢᭂᬓ᭄ᬬᬤᬸᬲᭂᬲᭃᬓᬶᬓᬂ‌ᬍᬩᬸᬳᬕᭃᬂ᭞
ᬮ᭄ᬯᬶᬃᬕᬸᬦ᭄ᬢᬸᬃᬓᬸᬲᬸᬫᬵᬦᬸᬭᬸᬦ᭄‌ᬭᬶᬲᭂᬟᭂᬗᬶᬂᬩᬲᬦ᭄ᬢᬤᬶᬯᬲ᭞
ᬅᬪ᭄ᬭᬵᬂ‌ᬯᬲ᭄ᬢ᭄ᬭᬧᬸᬢᬶᬄᬓᬸᬦᬶᬂᬤᬤᬸᬩᬶᬭᬹᬫᬶᬭᬄᬧᬟᬫᭂᬓᬭ᭄᭞
ᬅᬓ᭄ᬯᬾᬄᬟᬫ᭄ᬧᬯᬸᬮᬸᬂᬓᬢᭀᬦ᭄ᬓᬤᬶᬢᬓᬸᬫ᭄ᬩᬗᬦ᭄ᬬᬓᬳᬶᬮᬷ᭛

ᬲᬫ᭄ᬧᬸᬦ᭄ᬬᬦ᭄ᬳᬮᬶᬯᬢ᭄ᬧ᭄ᬯᬮᬫ᭄ᬧᬳᬶᬭᬲᬗ᭄ᬓᬭᬶᬂᬧᬸᬭᬲᬪᬵ᭞
ᬧ᭄ᬭᬵᬧ᭄ᬢᬾᬂ‌ᬯᬦ᭄ᬯᬟᬸᬲᬸᬦ᭄ᬕᬕᬦ᭄ᬬᬓᬳᬯᬦ᭄ᬲᬫᬷᬧᬧᬮᬧᬢ᭄᭞
ᬮᬾᬦ᭄ᬢᬂᬢᬹᬢ᭄ᬕᬶᬕᬶᬭᬶᬂᬕᭂᬕᭂᬃᬳᬦᬦᬗᭃᬩᬶᬲᭀᬃᬦᬶᬗᬲᬦ᭞
ᬳᬃᬱᬵᬦᬶᬗ᭄ᬳᬮᬶᬭᬵᬫ᭄ᬬᬦᬶᬂᬭᬯᬫᬭᬫ᭄ᬧᬓᬶᬂᬮᬸᬭᬳᬤᭀᬄ᭛

ᬲᬵᬓ᭄ᬱᬵᬢ᭄ᬲᬵᬕᬭᬓᭂᬫ᭄ᬩᬗᬵᬮᬓᬸᬮᬓᬸᬧ᭄ᬭᬓᬷᬃᬡ᭄ᬦᬓᬸᬫᬸᬲᬸᬄ᭞
ᬲᬭ᭄ᬬᬓ᭄ᬢᬂᬭᬣᬬᬦ᭄ᬲᬸᬫᭂᬗ᭄ᬓᬢᬸᬫᬸᬭᬸᬦ᭄ᬥ᭄ᬯᬚᬦ᭄ᬬᬓᬸᬫᭂᬮᬩ᭄᭞
ᬓᬸᬫ᭄ᬭᬫ᭄ᬮᬸᬗ᭄ᬲᬶᬭᬶᬓᬂᬢᬸᬭᬗ᭄ᬕᬦᬶᬗᬮᬸᬫ᭄ᬩᬮᬸᬫ᭄ᬩᬢᬦᬋᬦ᭄᭞
ᬍᬂᬍᬂ‌ᬯᬃᬡ᭄ᬦᬓᬭᬂᬲᭂᬓᬃᬓᬮᬶᬫᬸᬢᬦ᭄ᬢᬶᬓᬂᬮᬶᬫᬦᬕᭃᬂ᭛

ᬧ᭄ᬭᬵᬧ᭄ᬢᬷᬂᬭᬾᬯᬢᬓᬵᬮᬗᭃᬯᬳᬸᬲᬸᬫᭂᬗ᭄ᬓᬭᬶᬂᬕᭂᬕᭂᬕᭂᬕᭂᬭ᭄᭞
ᬓᬧ᭄ᬯᬵᬗᬸᬗ᭄ᬲᬶᬭᬭᬵᬃᬬ᭄ᬬᬦᬶᬂ‌ᬯᬢᬸᬲᬶᬦᭀᬗᬦᬶᬂᬚ᭄ᬭᬶᬗᬦᭂᬟᭂᬂ᭞
ᬮᬾᬦ᭄ᬢᬂᬮᬵᬮᬦᬓᬃᬯ᭄ᬯᬓᬵᬲᬶᬳᬫᬶᬧᬶᬓ᭄ᬲᭂᬓᬃᬲᬳᬲᭂᬫᬶ᭞
ᬳᬃᬱᬵᬦᬸᬫ᭄ᬧᬶᬗᬶᬮᬾᬰ᭄ᬬᬦᬶᬂᬫᬫᬧᬓᬶᬂᬧ᭄ᬭᬶᬬᬵᬜᬸᬮᬸᬜᬸᬮᬸᬄ᭛

᭛‌ᬅᬓᬺᬢᬶ᭛᭝᭕᭘᭟
00‐|0‐0|00‐|000|000|‐0‐|000|0̲ = ᭒᭒

ᬭᬶᬟᬢᭂᬂᬦᬭᬵᬃᬬ᭄ᬬᬬᬤᬸᬯᬗ᭄ᬰᬯᬶᬚᬯᬶᬚᬳᬶᬭᬵᬫ᭄ᬬᬦᬶᬂᬕᬶᬭᬶᬯᬦ᭞
ᬅᬭᬭᬲ᭄ᬫᬫᬸᬓ᭄ᬢᬶᬍᬗᭂᬗᬶᬂᬫᬳᬲᬳᬲᬯᬶᬮᬵᬰᬭᬶᬂ‌ᬯᬸᬓᬶᬭᬭᬹᬫ᭄᭞
ᬳᬦᬢᬵᬗᬸᬲᬶᬃᬕᬺᬳᬮᬢᬵᬮᬍᬳᬫᬋᬓᬶᬦᬶᬫ᭄ᬦᬕᬵᬳᭂᬦᬶᬗᬳᭀ᭞
ᬯᭂᬓᬲᬦ᭄ᬲᬪᬵᬯᬸᬓᬶᬭᬶᬭᬾᬯᬢᬓᬓᬤᬶᬓᬟᬢ᭄ᬯᬦᬤ᭄ᬪᬸᬢᬳᬜᬭ᭄᭛

ᬭᬶᬢᭂᬮᬲ᭄ᬦ᭄ᬬᬫᬗ᭄ᬓᬦᬫᬳᭀᬢ᭄ᬲᬯᬕᬶᬦᬯᬬᬧᬹᬃᬯ᭄ᬯᬬᬵᬧᬭᬶᬫᬶᬢ᭞
ᬢᬸᬫᭂᬓᬵᬦᬶᬓᬵᬧ᭄ᬢᬶᬦᬶᬫᬦᬄᬦᬶᬭᬲᬳᬦᬦᬶᬲᬂ‌ᬯᬢᭂᬓ᭄ᬬᬤᬸᬓᬩᬾᬄ᭞
ᬫ᭄ᬯᬗᬲᭀᬯᬗᬦ᭄‌ᬍᬗᭂᬗᬫᬸᬓ᭄ᬢᬶᬲᬳᬢᬦᬬᬤᬵᬭᬢᬦ᭄ᬓᬲᭂᬮᬢᬦ᭄᭞
ᬘᬫᬭᬾᬂᬕᬸᬦᬸᬂᬲᬳᬲᬸᬭᬓ᭄ᬲ᭄ᬯᬭᬦᬶᬓᬓᬋᬗᭃᬫᬯᬗ᭄ᬲᬸᬮᬦᬤᭀᬄ᭛

ᬧᬭᬶᬘᬵᬭᬶᬓᬵᬗᬮᬲᬮᬲ᭄‌ᬯᬶᬚᬯᬶᬚᬳᬗᬮᬧ᭄ᬲᭂᬓᬃᬲᬶᬗᬯᬗᬶ᭞
ᬲᭂᬫᬶᬦᬶᬂᬢᬳᭂᬦ᭄ᬫᬦᬶᬲᬸᬮᬶᬄᬦ᭄ᬬᬲᬶᬦᬫᬶᬭᬦᬰᭀᬓᬧᬵᬤᬧᬫᬶᬭᬶᬭ᭄᭞
ᬳᬦᬮᬾᬦᬫᬾᬢ᭄ᬓᬸᬲᬸᬫᬦᬵᬕᬓᬸᬲᬸᬫᬲᬳᬲᬶᬦ᭄ᬯᬫᬃᬚ᭄ᬚᬓᬶᬦᬶᬢᬶᬭ᭄᭞
ᬧᬟᬫᬯ᭄ᬯᬢᬦ᭄ᬢᬸᬓᬶᬓᬭᬶᬂᬢᬸᬳᬦᬗᬶᬦᬓᬶᬘᬶᬢ᭄ᬢᬲᬂᬳᬶᬦᬢᬸᬭᬦ᭄᭛

᭛ᬯᬶᬪ᭄ᬭᬫ᭛᭝᭕᭙᭟
00‐|0‐0|00‐|0‐0|00‐|0‐‐|00̲ = ᭒᭐

ᬢᬤᬦᬦ᭄ᬢᬭᬓ᭄ᬭᬫᬟᬢᭂᬂᬲᬗᬃᬚ᭄ᬚᬸᬦᬮᬯᬦ᭄ᬲᬸᬪᬤ᭄ᬭᬵᬗᭂᬦᭂᬲ᭄᭞
ᬢᬸᬫᬸᬮᬸᬬ᭄‌ᬘᬸᬫᬸᬦ᭄ᬢᭂᬦᬶᬦᬭᬾᬦ᭄ᬤ᭄ᬭᬓᬺᬱ᭄ᬡᬩᬮᬤᬾᬯᬳᬃᬱᬵᬕᬶᬭᬂ᭞
ᬇᬭᬶᬓᬵᬦᬭᬵᬃᬬ᭄ᬬᬩᬲᬸᬤᬾᬯᬕᬃᬚ᭄ᬚᬶᬢᬳᬸᬯᬸᬲ᭄ᬓᬯᬃᬱᬦ᭄ᬲᬸᬔ᭞
ᬓᬲᬭᬫ᭄ᬩᬳᬦ᭄ᬢᭂᬓᬭᬶᬲᬂ‌ᬯᬢᭂᬓ᭄ᬬᬤᬸᬓᬩᬾᬄᬓᬯᬵᬳᬦ᭄ᬲᬸᬔ᭛

ᬅᬯᬸᬯᬸᬄᬓᬭᬵᬫ᭄ᬬᬦᬶᬓᬦᬂᬫᬳᭀᬢ᭄ᬲᬯᬫᬓᬶᬦ᭄ᬳᬍᬧ᭄ᬦ᭄ᬬᬵᬲᬮᬶᬦ᭄᭞
ᬭᬶᬢᭂᬮᬲ᭄ᬦ᭄ᬬᬭᬵᬢ᭄ᬭᬶᬬᬟᬢᭂᬂᬳ᭄ᬬᬗᬃᬓ᭄ᬓᬲᬸᬫᬸᬭᬸᬧ᭄ᬲᭂᬦᭃᬢᬦ᭄ᬓᭂᬜᬭ᭄᭞
ᬢᬸᬳᬸᬢᬂᬮᬗᬶᬢ᭄ᬓᬤᬶᬭᬶᬦᬦ᭄ᬢᬕᬵᬃᬚ᭄ᬚᬚᬮᬤᬦ᭄ᬬᬫᬩ᭄ᬭᬵᬲᬶᬦᬂ᭞
ᬧᬫᬢᭂᬲ᭄ᬦᬶᬢᬾᬚᬦᬶᬓᬶᬮᬢ᭄ᬦᬶᬓᬵᬦᬶᬧᬢᬶᬭᬶᬂᬫᬢᬵᬗ᭄ᬤᬾᬍᬬᭂᬧ᭄᭛

ᬅᬯᬶᬯᬵᬓ᭄ᬱᬶᬢᬾᬓᬶᬕᬢᬶᬦᬶᬂᬓᬸᬍᬫ᭄ᬳᬦᬢᬤᬸᬳ᭄ᬔᬭᬵᬕᬵᬗᬭᬂ᭞
ᬯᬳᬸᬯᬵᬳᬸᬭᬓ᭄ᬯᬫᬦᬳᭂᬦ᭄ᬮᬭᬵᬗᭂᬲᬳᬗᭃᬮᬓᭂᬦ᭄ᬓᬹᬂ‌ᬭᬶᬫᬂ᭞
ᬢᬭᬸᬡᬷᬲᭂᬟᭂᬂᬭᬳᬬᬸᬢᭀᬯᬶᬓᬢ᭄ᬯᬗᬶᬗᬭᬹᬫ᭄ᬲᬸᬧᬸᬢ᭄ᬭ᭄ᬬᬵᬦᬸᬮᬸᬲ᭄᭞
ᬢᬸᬫᬶᬩᬵᬢᬮᬸᬄᬦ᭄ᬬᬫᬸᬮᬢᬶᬂᬢᬯᬂᬓᬗᭂᬮᬶᬳᬦ᭄ᬫᬸᬭᬾᬓᬵᬲᬺᬧᬦ᭄᭛

ᬫᬯᬸᬯᬸᬲ᭄ᬢᬘᬾᬝᬶᬦᬶᬓᬫᬵᬲ᭄ᬓᬸᬢᭀᬄᬫᬧᬢᬳᬾᬢᬸᬦᬶᬂᬲᬸᬓ᭄ᬱᭂᬓ᭞
ᬫᬧᬢᬾᬦᬍᬄᬮᬭᬫᬢᬗ᭄ᬳᬸᬮᬸᬦ᭄ᬭᬭᬶᬯᭂᬓᬲ᭄ᬦ᭄ᬬᬢᬦ᭄ᬲᬗ᭄ᬰᬬ᭞
ᬉᬱᬥᬦ᭄ᬬᬚᬳ᭄ᬬᬢᬸᬮᬶᬲᬦ᭄ᬬᬢᬸᬗ᭄ᬕᭂᬗᬶᬦᬸᬫᬷᬓᬩᬡ᭄ᬟᬷᬲᬳᬶᬭ᭄᭞
ᬢᬦᬧᬵᬭᬶᬫᬹᬮᬚᬟᬶᬭᬶᬗ᭄ᬓ᭄ᬯᬕᬄᬫᬧᬳᬤᬾᬧ᭄ᬯᬧᬗ᭄ᬕ᭄ᬭᬷᬗᬶᬓᬵ᭛

ᬯ᭄ᬭᬸᬳᬓᬸᬦ᭄ᬧᬸᬭᬸᬄᬦ᭄ᬬᬭᬦᬶᬓᬹᬂᬳᬢᬶᬢ᭄ᬭᬶᬓᬝᬸᬓᬵᬭᬶᬢᬫ᭄ᬩᬵᬦᬶᬓᬵ᭞
ᬩᬶᬲᬢᬗ᭄ᬳᬸᬮᬸᬦ᭄ᬫᬫᬭᬲᬷᬓᬶᬢᬵᬭᬶᬫᬧᬬᬦ᭄ᬫᬶᬤᭂᬫ᭄ᬢᬦ᭄ᬲᬳᬸᬭ᭄᭞
ᬅᬟᬸᬬᬗ᭄ᬳᬸᬮᬸᬜ᭄ᬚᬸᬕᬚᬸᬕᬸᬮ᭄ᬚᬸᬕᬸᬮ᭄ᬗᬭᬦᬶᬓᬵᬭᬶᬢᬵᬢᬦ᭄ᬳᬤᬾ᭞
ᬚᬸᬕᬸᬮᬵᬦᬦᬶᬗ᭄ᬳᬸᬮᬸᬦᬸᬦᭂᬂᬫᬧᬾᬓᬶᬦᬗᬶᬯᭂᬮ᭄ᬢᬗᬦ᭄ᬓ᭄ᬯᬵᬗ᭄ᬕᬫᭂᬮ᭄᭛

ᬯᬭᬳᭂᬦ᭄ᬢᭂᬫᭂᬦ᭄‌ᬗ᭄ᬯᬗᬭᬶᬤᬾᬦ᭄ᬢᬮᬶᬂᬦ᭄ᬬᬲᬸᬫᬳᬸᬃᬢᬲᬂᬓᭀᬓᬚᬵ᭞
ᬓᬓᬢᬦ᭄ᬲᬶᬧᬶᬧ᭄ᬯᬮᬭᬦᬶᬂᬢ᭄ᬯᬲᬶᬂᬓᬲᬸᬲᬸᬓᭂᬦ᭄‌ᬯ᭄ᬯᬗᬃᬚ᭄ᬚᬵᬮᬸᬗᬶᬤ᭄᭞
ᬅᬧᬭᬦ᭄ᬢᬶᬓᬵᬗᬸᬱᬥᬦᬶᬗ᭄ᬳᬸᬮᬸᬦ᭄ᬢᬚᬭᬓᭂᬦ᭄ᬢᬳᬬ᭄ᬯᬵᬕᬶᬕᬸ᭞
ᬧᬟᬢᬦ᭄ᬳᬦᬵᬦᬸᬔᬓᭂᬦᬂᬲᬸᬲᬸᬓ᭄ᬫᬲᬶᬳᬦᬂᬧ᭄ᬭᬧᬜ᭄ᬘᬾᬳᬢᬶ᭛

ᬫᬧᬮᬶᬗ᭄ᬢᬫᬵᬲ᭄ᬓᬸᬓᭂᬦᬭᬵᬕᬓᬸᬧ᭄ᬯᬫᬧᬢᭀᬮᬳᬗ᭄ᬓ᭄ᬯᬾᬓᬶᬢ᭞
ᬅᬧᬭᬦ᭄ᬢᬫᬹᬮᬦᬶᬓᬗᬹᬦᬶᬢᭀᬄᬫᬧᬢᬭᬹᬧᬲᬂᬫᬗ᭄ᬮᬭᬾ᭞
ᬍᬗᭂᬗᬦ᭄ᬬᬬᬦ᭄‌ᬯᭂᬋᬯᭂᬋᬄᬓᬸᬦᬂᬬᬦᬭᬩᬶᬧ᭄ᬯᬟᬹᬢᬦ᭄ᬧᬤᭀᬦ᭄᭞
ᬗᬸᬦᬶᬯᬾᬄᬬᬤᬶᬦ᭄‌ᬯᬬᬸᬳᬫᬵᬲ᭄ᬓᬸᬳᬬ᭄ᬯᬫᬳᬋᬧ᭄ᬦ᭄ᬬᬧᬦ᭄ᬢᬵᬢᬸᬓᬭ᭄᭛

᭛ᬕᬶᬭᬶᬲ᭛᭝᭖᭐
000|000|‐‐‐|‐‐0|000|0̲ = ᭑᭖

ᬦᬶᬳᬦᬶᬓᬶᬓᬓᬫᬗ᭄ᬤᬾᬓᬶᬗ᭄ᬓᬶᬂᬦᬶᬗ᭄ᬳᬸᬮᬸᬦᬶᬳᬢᬶ᭞
ᬧ᭄ᬭᬣᬫᬦᬶᬮᬭᬶᬦᬶᬗ᭄ᬯᬂᬲᬗ᭄ᬓᬾᬂᬭᬵᬚ᭄ᬬᬫᬯᬸᬓᬶᬭᬦ᭄᭞
ᬍᬗᭂᬗᬭᬣᬧᬟᬵᬲ᭄ᬭᬂᬭᬫ᭄ᬬᬵᬢᬹᬢ᭄ᬧᬮᬧᬢᬬᬸᬦ᭄᭞
ᬚᬮᬤᬋᬫᭂᬗᬯᬾᬄᬓᬹᬂᬕᭂᬦ᭄ᬢᭂᬃᬫᬦ᭄ᬤ᭄ᬭᬢᬦᬮᬭᬶᬲ᭄᭛

ᬩᬧᬳᬚᬶᬲᬶᬭᬫᬸᬗ᭄ᬕ᭄ᬯᬶᬂ‌ᬯᬸᬦ᭄ᬢᬢ᭄ᬮᬵᬯᬦᬶᬩᬸᬳᬚᬶ᭞
ᬭᬭᬲᬶᬭᬧᬟᬳᬃᬱᬵᬓᬃᬯ᭄ᬯᬦ᭄ᬲ᭄ᬬᬦ᭄ᬤᬦᬢᬶᬦᬸᬮᬶᬲ᭄᭞
ᬲᬍᬲᭂᬓᬶᬭᬣᬦᬶᬂ‌ᬯ᭄ᬯᬂ‌ᬅᬓ᭄ᬯᬾᬄᬫᬃᬫ᭄ᬫᬦᬶᬗᬧᬲᬄ᭞
ᬗ᭄ᬳᬸᬮᬸᬦᬶᬓᬶᬢᬸᬳᬸᬢᬦ᭄‌ᬯ᭄ᬭᬸᬄ‌ᬬᬦ᭄ᬓᬦ᭄ᬢᬸᬦ᭄ᬭᬣᬭᬩᬶᬩᬶ᭛

ᬭᬣᬫᬫᬶᬫᬓᬶᬦᬗ᭄ᬤᭀᬄᬮᬷᬮᬵᬢᬹᬢᬮᬲᬮᬗᭃ᭞
ᬅᬲᬶᬗᬲᭂᬓᬭᬯᬾᬄᬓᬹᬂ‌ᬫ᭄ᬯᬂᬮᬸᬗ᭄ᬮᬹᬗᬦᬗᬮᬬᬦ᭄᭞
ᬳᬦᬢᬫᬓᬸᬤᬧᬶᬗ᭄ᬳᬾᬮ᭄ᬯᬶᬃᬳ᭄ᬬᬂᬫᬦ᭄ᬫᬣᬫᬦᬸᬭᬸᬦ᭄᭞
ᬤᬸᬫᬸᬮᬸᬭᬶᬮᬭᬶᬦᬶᬗ᭄ᬯᬂ‌ᬯ᭄ᬭᬸᬄᬦ᭄ᬬᬵᬦᬹᬢᬓᭂᬦᬶᬓᬫᬶ᭛

ᬧᬫᬳᬶᬭᬶᬗᬶᬮᬭᬶᬦ᭄ᬬᬵᬗᬶᬦ᭄ᬢᬾᬢᬶᬗ᭄ᬳᬮᬦᬫᬫᬶ᭞
ᬧᬸᬚᬶᬦᬧᬗᬸᬲᬸᬮᬄᬦ᭄ᬬᬦ᭄ᬧᬦ᭄ᬢᭂᬲ᭄ᬢᬦ᭄ᬳᬦᬓᬓᬸᬭᬂ᭞
ᬗ᭄ᬳᬸᬮᬸᬦᬧᬶᬫᬸᬮᬢᬶᬂᬋᬫ᭄‌ᬦ᭄ᬤᬜ᭄ᬘᬶᬢ᭄ᬢᬗ᭄ᬓᬸᬫᬭᬭᬶᬬ᭞
ᬬᬓᬭᬡᬓᭂᬦᬭᬵᬕᬗ᭄ᬕᬵᬦ᭄ᬬᬦ᭄ᬢ᭄ᬯᬲ᭄ᬓᬸᬓᬭᬓᭂᬢᬦ᭄᭛

ᬲᬳᬚᬬᬫᬗᬕᭂᬫ᭄‌ᬯ᭄ᬯᬄᬪᬵᬯᬦ᭄ᬬᬵᬓᭂᬘᬧᬳᬶᬤᬸ᭞
ᬫᬸᬮᬢᬶᬧᬲᭂᬋᬳᬗ᭄ᬓ᭄ᬯᬵᬦᬫ᭄ᬩ᭄ᬬᬵᬓᭂᬦ᭄ᬫᬸᬮᬢᬶᬫᬢ᭞
ᬳᬦᬦᬦᬸᬓᭂᬦᬸᬓᭂᬮ᭄ᬢ᭄ᬯᬲ᭄ᬧᬶᬡ᭄ᬟᬵᬯᬃᬡ᭄ᬦᬮᬭᬳᬢᬶ᭞
ᬅᬦᬸᬮᬭᬶᬳᬢᬶᬦᬶᬗ᭄ᬯᬂᬕᬵᬦ᭄ᬬᬵᬗᬺᬲ᭄ᬓᬫᬶᬯᭂᬮᬲᭂᬦ᭄᭛

ᬳᬦᬫᬭᬲᬶᬲᬸᬯᬃᬡ᭄ᬦᬷᬲᬡ᭄ᬟᬶᬗ᭄ᬓ᭄ᬯᬵᬫᬬᬸᬗᬶᬲᭂᬓᬭ᭄᭞
ᬫᬶᬮᬸᬫᬯᭂᬮᬲᬶᬬᬵᬦ᭄ᬢᭀᬦ᭄‌ᬗ᭄ᬯᬂᬤᬾᬦ᭄ᬬᬵᬬᬰᬦᬲᭂᬋᬄ᭞
ᬗ᭄ᬳᬸᬮᬸᬦᬶᬓᬶᬬᬦᬟᬗ᭄ᬳᬦ᭄ᬫᬗ᭄ᬕᬵᬫᭀᬖᬢᬦᬕᬶᬕᬸ᭞
ᬬᬢᬶᬓᬕᬢᬶᬢᬦᬶᬂᬭᬵᬢ᭄ᬭᬹᬧᬗ᭄ᬓᬸᬦ᭄ᬫᬢᭂᬫᬸᬢᬗᬦ᭄᭛

ᬲᬸᬔᬫᬫᬶᬢᬸᬳᬸᬦᬾᬭᬂᬤᬾᬦ᭄ᬬᬵᬦᬗ᭄ᬕᬧᬟᬢᬗᬦ᭄᭞
ᬯ᭄ᬭᬸᬳᬶᬓᬭᬶᬫᬦᬳᬗ᭄ᬯᬂᬫᬃᬫ᭄ᬫᬦ᭄ᬬᬦ᭄ᬋᬡᬭᬶᬦᬲᬦ᭄᭞
ᬉᬚᬭᬶᬓᬧᬮᬋᬦ᭄‌ᬗ᭄ᬯᬂᬤᬾᬭᬓ᭄ᬭ᭄ᬬᬦ᭄ᬫᬍᬲᬚᭂᬫᬄ᭞
ᬅᬦᬸᬫᬢᬦᭂᬦᬗᬦ᭄ᬢ᭄ᬬᬵᬚᭃᬂᬭᬓ᭄ᬭ᭄ᬬᬦ᭄ᬫᬦᭂᬫᬦᭂᬳ᭛

ᬓᬸᬦᬗᬶᬓᬲᬶᬲᬸᬯᬃᬡ᭄ᬦᬷᬯ᭄ᬭᬸᬄᬦ᭄ᬬᬵᬰᬩ᭄ᬤᬫᬦᬳᬸᬭᬶ᭞
ᬩᬧᬢᬸᬮᬸᬲᬢᬶᬓᬸᬂᬲᬶᬄᬢᬗ᭄ᬳᬾᬃᬳᬾᬭᬶᬲᬶᬭᬢᬸᬳᬦ᭄᭞
ᬧᬗᬮᬧᬓᭂᬦᬓᬫ᭄ᬩᬂᬦ᭄ᬬᬵᬲᬦ᭄ᬢᬵᬦᬓᬫᬦᭂᬟᭂᬂ᭞
ᬧᬮᬸᬧᬸᬬᬦᬶᬗᬫᬶᬢ᭄ᬭᬦ᭄ᬫᬃᬫ᭄ᬫᬵᬲᬶᬄᬫᬢᭂᬫᬸᬯᬸᬮᬢ᭄᭛

ᬦᬳᬦᬸᬚᬭᬶᬭᬫᭂᬗ᭄ᬕᭂᬧ᭄‌ᬮ᭄ᬯᬶᬃᬫᬃᬫ᭄ᬫᬵᬮᬯᬲᬗᬸᬚᬭ᭄᭞
ᬮᬕᬶᬧᬶᬦᬓᬧᬗᬮ᭄ᬬᬦ᭄ᬢᬫ᭄ᬩᬶᬃᬬ᭄ᬬᬦ᭄‌ᬯ᭄ᬭᬸᬳᬫᬍᬲᬶ᭞
ᬩᬲᬫᬢᬜᬗᬭᬦ᭄ᬬᬵᬭᭀᬯᬂᬦᬶᬗ᭄ᬳᬸᬮᬸᬦᬤᬸᬮᬸᬭ᭄᭞
ᬗ᭄ᬯᬗᬶᬓᬶᬫᬢᭂᬕᭂᬕᬾᬭᬂᬤᬾᬦ᭄ᬬᬵᬧᬦ᭄ᬋᬲᭂᬧᬗᬦᬶ᭛

ᬢᭂᬓᬧᬯᬭᬳᬶᬓᬂ‌ᬯ᭄ᬯᬂᬧᬸᬢ᭄ᬭᬰ᭄ᬭᬷᬤ᭄ᬭᬸᬫᬮᬶᬗᬶᬓᬵ᭞
ᬢᬭᬸᬡᬓᬤᬶᬓᬸᬘᬸᬧ᭄ᬦᬶᬂᬓᬫ᭄ᬩᬂᬘᬵᬫ᭄ᬧᬓᬭᬶᬗᬭᬹᬫ᭄᭞
ᬮᬶᬢᬸᬳᬬᬸᬲᬶᬭᬳᬶᬫ᭄ᬧᭂᬃᬳ᭄ᬬᬂᬳ᭄ᬬᬂᬦᬶᬂᬢᬭᬸᬓᬸᬲᬸᬫ᭞
ᬅᬓᬸᬭᬶᬓᬢᬓᭂᬦᬧ᭄ᬭᬶᬄᬤᬾᬦᬶᬂᬳᬃᬱᬲᬮᬳᬶᬟᭂᬧ᭄᭛

ᬦ᭄ᬤᬦᬧᬓᬸᬦᭂᬗᬫᭀᬖᬦ᭄ᬧ᭄ᬭᬵᬧ᭄ᬢᬂᬘᬵᬭᬫᬦᬸᬢᬸᬢᬶ᭞
ᬧᬓᬸᬤᬦᬶᬩᬧᬳᬚ᭄ᬬᬵᬓᭀᬦᬗ᭄ᬳᬾᬭᬬᬭᬶᬓᬫᬶ᭞
ᬮᬸᬫᬭᬶᬲᬶᬓᬤᬸᬮᬸᬃᬦ᭄ᬬᬵᬦᭀᬮᬶᬄᬫᬵᬃ‌ᬗ᭄ᬳᬸᬮᬸᬦᬲᭂᬓᭂᬮ᭄᭞
ᬍᬯᬸᬢᬦᬧᬢᬶᬓᬵᬂᬮᬸᬄᬫᬗ᭄ᬓᬾᬤᬾᬦ᭄ᬬᬧᬗᬮᬶᬮᬶᬧ᭄᭛

ᬢᭂᬓᬭᬣᬩᬧᬳᬚ᭄ᬬᬵᬢᬦ᭄ᬤᬸᬓ᭄‌ᬭᬶᬗ᭄ᬳᬸᬮᬸᬦᬤᬸᬮᬸᬭ᭄᭞
ᬇᬩᬸᬳᬚᬶᬲᬶᬭᬫᬃᬫ᭄ᬫᬵᬫᬓ᭄ᬧᬓ᭄‌ᬦ᭄ᬢᭀᬦ᭄‌ᬗ᭄ᬳᬸᬮᬸᬦᬦᬗᬶᬲ᭄᭞
ᬯᬮᬶᬗᬶᬭᬓᬭᬶᬓᬵᬗ᭄ᬯᬂᬤᬸᬳ᭄ᬔᬵᬤᭀᬄᬲᬓᬭᬶᬲᬶᬭ᭞
ᬓᬭᬡᬦᬶᬭᬫᬦᬫ᭄ᬧᬶᬮ᭄꧌ᬭ᭄꧍ᬬᬸᬗ᭄ᬕ᭄ᬯᬦ᭄ᬓ᭄ᬯᬵᬗᬸᬲᬧᬶᬭᬶᬮᬸᬄ᭛

ᬅᬓᬸᬢᬓᬧᬋᬓᬃᬤ᭄ᬥᬵᬎᬓ᭄ᬢᬶᬗ᭄ᬳᬮ᭄ᬓᬸᬤᬸᬤᬸᬤᬸᬤᬹ᭞
ᬅᬧᬦᬶᬓᬶᬤᬸᬮᬸᬭᬶᬗ᭄ᬯᬂᬩ᭄ᬬᬓ᭄ᬢᬵᬦᬸᬗ᭄ᬕᬬᬧᬶᬫᬢ᭞
ᬓᬫᬶᬓᬢᬦᭂᬳᬦᭀᬦᭂᬂᬢᬦ᭄‌ᬯ᭄ᬭᬶᬂᬤᬾᬓᭂᬦᬢᬸᬭᬶᬤ᭞
ᬓᬭᬓᭂᬢᬦᬶᬭᬶᬓᬵᬗ᭄ᬯᬂᬫᬗ᭄ᬕᬵᬦᬹᬢᬓᭂᬦᬮᬸᬮᬸᬢ᭄᭛

᭛ᬰᬶᬔᬭᬶᬡᬷ᭛᭝᭖᭑᭟
0‐‐|‐‐‐|000|00‐|‐00|00̲ = ᭑᭗

ᬮᬸᬫᬫ᭄ᬧᬄᬢᬦ᭄‌ᬬ᭄ᬬᬃᬫ᭄ᬩᬦ᭄‌ᬗ᭄ᬳᬸᬮᬸᬦᬗᭂᬲᭂᬲᬦ᭄ᬤᬾᬦ᭄ᬬᬓᬪᬭᬦ᭄᭞
ᬓᬮᬸᬗ᭄ᬳᬵᬢᬶᬗ᭄ᬳᬮ᭄ᬓ᭄ᬯᬷᬳᬦᬦᬶᬓᬢᬶᬦᬹᬢ᭄ᬓ᭄ᬯᬷᬯᬸᬮᬢᬤᭀᬄ᭞
ᬢᬸᬳᬸᬦ᭄ᬲᬶᬳ᭄ᬓ᭄ᬯᬷᬓᬶᬦ᭄ᬢᬂᬓᬢᬸᬢᬶᬭᬶᬬᬢᬦ᭄ᬲᬄᬓᬭᬓᭂᬢᬦ᭄᭞
ᬮᬯᬦ᭄ᬭᬹᬧᬦ᭄ᬬᬵᬦᬹᬓ᭄ᬱ᭄ᬫᬭᬶᬳᬢᬶᬦᬶᬫᬶᬢ᭄ᬢᬗ᭄ᬓᬸᬓᬮᬭᬦ᭄᭛

ᬲᬫᬗ᭄ᬓᬵᬢᭂᬫ᭄ᬩᬾᬗ᭄ᬓᬸᬦ᭄ᬲᬶᬯᬸᬳᭂᬦᬮᬗᭃᬢᬦ᭄ᬧᬮᬶᬧᬸᬭᬦ᭄᭞
ᬦ᭄ᬤ᭄ᬬᬤᬾᬬᬦ᭄ᬢᬵᬦᬫ᭄ᬩᬵᬦᬦᬢᬸᬭᬶᬤᬫᬵᬃᬬ᭄ᬬᬵᬗᬶᬦᬓᬦ᭞
ᬦᬳᬦ᭄ᬮᬶᬂᬦ᭄ᬬᬵᬤᬦ᭄ᬤᬦ᭄ᬕᭂᬮᬸᬗᬦᬸᬫᬸᬲᬧ᭄ᬮᬸᬄᬦ᭄ᬬᬭᬶᬲᬸᬲᬸ᭞
ᬲᬶᬦᬫ᭄ᬩᬶᬦ᭄ᬬᬵᬲᬫ᭄ᬩᬢ᭄ᬓᬓᬲᬸᬭᬣᬮᬶᬂᬦ᭄ᬬᬦ᭄ᬓᬢᬦᭂᬳᬦ᭄᭛

ᬇᬓᬂᬫᬶᬢ᭄ᬭᬵᬓᬵᬲᬶᬄ‌ᬯᬶᬦᬭᬳᬯᭂᬮᬲ᭄ᬳᬵᬄᬲᬳᬸᬭᬶᬓ᭞
ᬮᬯᬦ᭄ᬫᬗ᭄ᬓᬵᬮᬶᬂᬦ᭄ᬬᬵᬭᬶᬢᬸᬳᬦᬧᬭᬦ᭄ᬢᬵᬭᬶᬫᬭᬲ᭞
ᬫᬧᬗ᭄ᬯᬂᬤᬾᬦ᭄ᬬᬵᬫᬾᬢᬭᬶᬓᬸᬯᬸᬦᬶᬭᬰ᭄ᬭᬷᬤ᭄ᬭᬸᬫᬫᭂᬦᬾ᭞
ᬓᬢᬸᬳ᭄ᬯᬦ᭄ᬤᬾᬦ᭄ᬬᬗ᭄ᬯᬂᬧᭂᬚᬳᬫᬓᬲᭀᬂᬲᬶᬄᬦᬶᬗᬢᬸᬳᬦ᭄᭛

ᬦᬳᬦ᭄ᬮᬶᬂᬦ᭄ᬬᬵᬤᬦ᭄ᬓᬾᬦ᭄ᬮᬸᬫᬓᬸᬫᬗᭂᬦᭂᬲ᭄ᬫᬾᬢ᭄ᬲᬗᬶᬦᬸᬘᬧ᭄᭞
ᬲᬸᬫᭂᬗ᭄ᬓᬵᬭᬷᬫ᭄ᬩᬂᬦᬶᬂ‌ᬯᬸᬓᬶᬭᬦᬫᬭᬶᬂ‌ᬯ᭄ᬯᬂᬫᬮᬶᬯᭂᬭᬦ᭄᭞
ᬩ᭄ᬬᬢᬷᬢᬵᬢᬦ᭄‌ᬯᬃᬡ᭄ᬦᬦ᭄ᬕᬢᬶᬦᬶᬓᬢᭂᬮᬲ᭄ᬮᬩ᭄ᬥᬲᬫᬬ᭞
ᬫᬮᬸᬬ᭄‌ᬫᭀᬮᬶᬄᬓᬶᬗ᭄ᬓᬶᬂᬕᬶᬦᬸᬭᬶᬢᬓᭂᬦᬶᬂᬓᬾᬢᬓᬫᬶᬗᬶᬂ᭛

ᬢᬶᬟᬓ᭄ᬟᬷᬓᭃᬢᬵᬳ᭄ᬯᬶ
᭛ᬓᬺᬢᬶ᭛᭝᭖᭒᭟
00‐|0‐0|00‐|000|000|‐0‐|00̲ = ᭒᭐

ᬳᬦᬢᬵᬦᬯᬸᬂᬢᬸᬭᬶᬤᬢᬡ᭄ᬟᬶᬗᬶᬓᬯᬸᬮᬗᬦᬮ᭄ᬬᬦᬶᬮᬗᭃ᭞
ᬅᬢᬚᬷᬮᬸᬗᬶᬤ᭄ᬦᬶᬯᬘᬦᬦ᭄ᬬᬭᬶᬦᬘᬦᬦᬶᬓᬵᬫᬸᬓᭂᬢ᭄ᬮᬸᬮᬸᬢ᭄᭞
ᬅᬭᬭᬲ᭄ᬫᬓᭂᬫ᭄ᬩᬭᬶᬫᬦᬶᬲ᭄ᬦᬶᬓᬶᬦᬶᬦᬤᬸᬳᬚᭃᬂᬦ᭄ᬬᬭᬶᬂᬧᬸᬟᬓ᭄᭞
ᬫᬓᬢᭀᬄ‌ᬍᬧᬶᬄᬦᬶᬍᬧᬶᬳᬦ᭄ᬬᬬᬫᬢᬶᬫᬧᬸᬮᬶᬄᬓᬭᬵᬲᬶᬓᬦ᭄᭛

ᬯ᭄ᬯᬗᬲᬶᬄᬫᬲᬶᬄ‌ᬭᬶᬓᬮᬗᭃᬦ᭄ᬲᬶᬦᬮᬕᬦᬶᬓᬭᬰ᭄ᬫᬶᬦᬶᬂᬕᬢᬶ᭞
ᬲᬗᬯᬃᬕ᭄ᬕᬘᬵᬫ᭄ᬧᬓᬓᬤᬂᬦᬶᬗᬲᬦᬲᬢᬸᬭᬸᬦ᭄ᬮᬯᬦ᭄ᬕᬟᬸᬂ᭞
ᬓᬧᬦᬾᬓᬶᬲᬵᬭᬶᬦᬶᬓᬬᬦ᭄‌ᬯᭂᬦᬗᬶᬦᬸᬲᬶᬭᬶᬳᬃᬱᬦᬶᬂ‌ᬭᬶᬫᬂ᭞
ᬲᬸᬪᬕᬲ᭄ᬯᬢᬦ᭄ᬢ᭄ᬭᬦᬶᬓᬭᬲ᭄ᬦ᭄ᬬᬳᬸᬯᬸᬲᬶᬓᬮᬶᬦᬵᬤ᭄ᬦ᭄ᬬᬭᬶᬂᬢᬦᬄ᭛

ᬬᬢᬶᬓᬵᬲᭂᬟᭂᬂᬧ᭄ᬭᬶᬳᬢᬶᬭᬓ᭄ᬯᬓᬢᬫᬦᬗᬮᬧ᭄ᬫᬦᬄ‌ᬭᬶᬫᬂ᭞
ᬢᬶᬦᬶᬩᬵᬦ᭄ᬳᬸᬦᭂᬂᬦᬶᬗᬫᬦᬶᬲ᭄ᬢᬦᬸᬪᬬᬦᬶᬕᬢᬶᬦ᭄ᬬᬫᬗ᭄ᬓᬦ᭞
ᬮᬶᬦᭂᬍᬄᬦ᭄ᬬᬦᬾᬫᬦᬶᬓᬶᬫᬗ᭄ᬓᬶᬦᬫᬭᬯᬰᬶᬓᬵᬮᬯᬦ᭄ᬮᬸᬮᬸᬢ᭄᭞
ᬓᬭᬡᬦ᭄ᬬᬬᬦ᭄ᬧᬶᬦᬓᬤᭀᬱᬦᬶᬚᬭᬸᬫᬦᬶᬓᬵᬧᬮᬵᬭᬲᬦ᭄᭛

᭛ᬯᬶᬓᬺᬢᬶ᭛᭝᭖᭓᭟
0‐0|00‐|0‐0|00‐|000|000|‐0‐|00̲ = ᭒᭓

ᬓᬫᬵᬦᬸᬱᬦᬶᬭᬦ᭄ᬲᬗᬤ᭄ᬬᬳᬦᭂᬳᭂᬃᬫᬯᬘᬦᬲᬳᬚᬵᬫᬗᬸᬦ᭄ᬭᬭᬲ᭄᭞
ᬢᬸᬳᬦ᭄ᬓᬸᬩᬧᬢᬦ᭄ᬲᬶᬧᬷᬓᬶᬧᬕᬯᬾᬦ᭄ᬢᬢᬸᬭᬶᬤᬭᬶᬗᬭᬹᬫ᭄ᬧ᭄ᬭᬧᬜ᭄ᬘᬶᬓ᭞
ᬢᬦᬤ᭄ᬯᬤᬶᬦᬮᬶᬄᬫᬮᬶᬂᬮᬸᬮᬸᬢᬶᬓᬶᬦ᭄ᬓᬶᬢᬮᬕᬶᬮᬕᬶᬓᬾᬲᬶᬭᬶᬂᬚᬶᬦᭂᬫ᭄᭞
ᬲᬶᬦᬗ᭄ᬕᬸᬳᬗᬮᬮ᭄‌ᬯᬶᬮᬵᬲᬦᬶᬗᬓᬹᬂᬓᬶᬢᬯᬶᬦᬸᬯᬸᬲᬦᬸᬫ᭄ᬧᬸᬭᬶᬂᬳᬢᬶ᭛

ᬢᬸᬭᬸᬂᬓᭂᬢᬫᬋᬦ᭄ᬓᭂᬢᭂᬃᬦᬶᬭᬲᭂᬟᭂᬂᬓᬢᭂᬓᬩᬧᬫᬮᬶᬂᬫᬢᬵᬫᬦᬶᬲ᭄᭞
ᬕᬸᬧᬾᬲᬶᬭᬳᬦᬦ᭄‌ᬍᬗᭃᬂᬟᬶᬦᬯᬸᬳᬦ᭄ᬢᬸᬭᬶᬤᬢᬦᬢᬸᬢᬸᬃᬧᬶᬦᬗ᭄ᬓ᭄ᬯᬓᭂᬦ᭄᭞
ᬘᬸᬘᬸᬮ᭄ᬢᬮᬶᬢᬧᬶᬄᬦᬶᬭᬦ᭄ᬮᬸᬓᬭᬶᬧᬸᬡ᭄ᬟᬸᬢᬦᬶᬭᬦᬶᬦᬮᬧ᭄ᬢᬭᬶᬂᬚᬶᬦᭂᬫ᭄᭞
ᬍᬯᭂᬲ᭄ᬮᬭᬦᬶᬭᬦ᭄ᬳᬸᬯᬸᬲ᭄ᬓᬳᬶᬮᬗᬦ᭄ᬓᬭᬭᬦᬓᬸᬲᬶᬓᬦ᭄ᬲᬶᬭᬵᬦᬗᬶᬲ᭄᭛

᭛ᬓᬸᬲᬸᬫᬯᬶᬮᬲᬶᬢ᭛᭝᭖᭔᭟
‐00|‐0‐|000|‐00|000|0‐0|‐00̲ = ᭒᭑

ᬢᬦ᭄ᬩᬭᬶᬩᬶᬦ᭄ᬢᬭᬶᬂᬮᬕᬶᬢᬶᬦᬓ᭄ᬯᬦᬦᬶᬯᭂᬓᬲᬶᬘᬶᬢ᭄ᬢᬦᬶᬂ‌ᬭᬶᬫᬂ᭞
ᬢᭀᬄᬢᬢᭂᬓᬧ᭄ᬦᬶᬲᬵᬥᬸᬧᬭᬦᬶᬂᬢᬸᬭᬶᬤᬮᬮᬸᬩᬶᬲᬵᬦᭂᬦᭃᬢᬓᭂᬦ᭄᭞
ᬓᬧ᭄ᬯᬮᬯᬦ᭄ᬢᬢᬦ᭄ᬤᬸᬕᬤᬸᬕᬦ᭄ᬤᬶᬦᬮᬶᬳᬗᬮᬧᬫ᭄ᬩᭂᬓᬶᬂᬫᬸᬮᬢ᭄᭞
ᬢᬦ᭄ᬲᬪᬭᬦ᭄ᬓᬢᭀᬦᬘᬸᬭᬯᬵᬤᬫᬭᬓᬶᬢᬢᬦᬶᬦ᭄ᬢᬭᬶᬂᬓᬭᬲ᭄᭛

ᬭᬶᬂᬪ᭄ᬭᬫᬭᬦ᭄ᬓᬢᬶᬗ᭄ᬳᬮᬦᬓᬹᬗ᭄ᬢᬩᬧᬬᬦᬫᬕᬦ᭄ᬢᬓᭂᬦ᭄ᬲᭂᬓᬭ᭄᭞
ᬢᬦ᭄ᬳᬸᬦᬶᬗᬦ᭄ᬢᬭᬶᬂ‌ᬭᬶᬫᬗᬦᬶᬂᬧᬸᬚᬶᬧᬸᬚᬶᬧᬶᬦᬮᬃᬫᬦᬸᬗ᭄ᬕᬮ᭞
ᬲᬶᬄᬢᬳᬦᬾᬂ‌ᬭᬶᬭᬶᬲ᭄ᬳᬦᬶᬲᬶᬫᬗ᭄ᬳᬸᬬᬗᬶᬳᬢᬶᬦᬶᬗᬗ᭄ᬤᭂᬎᬢᬯᬂ᭞
ᬳ᭄ᬬᬂ‌ᬯᬸᬮᬦᬫ᭄ᬩᭂᬓᬶᬗ᭄ᬯᬗᬶᬓᬶᬢᬦ᭄ᬓᬶᬦᬳᬋᬧᬦᬶᬯᭃᬦ᭄ᬳᬦᬾᬂᬢᬶᬮᬫ᭄᭛

ᬲᬂᬓᬤᬶᬯᬶᬫ᭄ᬩᬦᬶᬂᬲᭂᬫᬶᬓᬮᬳ᭄ᬭᬸᬦᬗᭂᬮᬶᬳᬮᬮᬵᬗᬺᬗᭃᬕᭂᬋᬄ᭞
ᬰ᭄ᬭᬷᬦᬶᬗᬰᭀᬓᬧᬸᬱ᭄ᬧᬲᬶᬭᬭᬵᬕᬓᬸᬲᬸᬫᬲᬶᬭᬧᬸᬱ᭄ᬧᬤᬾᬯᬢᬷ᭞
ᬭᬹᬧᬦᬶᬭᬵᬥᬶᬓᬵᬭᬦᬳᭂᬮᬾᬓᬯᭂᬮᬲᬲᬶᬳᬗᬶᬱ᭄ᬝᬶᬭᬗ᭄ᬓᭂᬧᬦ᭄᭞
ᬳ᭄ᬬᬂᬭᬢᬶ‌ᬅᬫ᭄ᬩᭂᬓᬶᬗ᭄ᬯᬗᬶᬲᬶᬭᬦ᭄ᬓᬶᬢᬫᬤᬦᬫᬧᬗ᭄ᬕᬶᬳᬾᬂ‌ᬯᬸᬓᬶᬭ᭄᭛

ᬦ᭄ᬤᬦ᭄ᬳᭂᬦᭂᬗᬫ᭄ᬩ᭄ᬯᬢᬷᬳᭂᬦᭂᬗᭂᬦᬦ᭄ᬢᬓᬶᬦᬮᬭᬦᬧᬸᬚ᭄ᬬᬢᬦ᭄ᬧᬭ᭞
ᬯ᭄ᬬᬃᬣᬤᬳᬢ᭄ᬧ᭄ᬯᬤᭀᬦ᭄ᬓᬸᬩᬧᬤᬾᬦ᭄ᬢᬦᬫᬶᬳᬗᬶᬳᬶᬦᬸᬦ᭄ᬤᬗᬶᬗ᭄ᬳᬸᬮᬸᬦ᭄᭞
ᬢᬦ᭄ᬧᬸᬭᬶᬳᬶᬂᬧ᭄ᬭᬶᬬᬫ᭄ᬩᬤᬓᬶᬢᬾᬓᬶᬦᬸᬮᬳᬮᬮᬶᬲᬦ᭄ᬓᬶᬦᭀᬦᭂᬗᬦ᭄᭞
ᬅᬗ᭄ᬳᬶᬗᬶᬓᬂ‌ᬯᬶᬮᬵᬧᬧᬗᬳᬢ᭄ᬳᬢᬶᬭᬶᬓᬶᬢᬧᬮᬃᬧᬶᬲᬶᬗ᭄ᬕᬶᬳᭂᬦ᭄᭛

ᬦᬵᬳᬦᬸᬚᬃᬦ᭄ᬬᬲᬂ‌ᬯᬶᬦᬸᬯᬸᬲᬦ᭄‌ᬯᬯᬗᬦᬳᬸᬭᬶᬳᬃᬱᬚᬵᬯᬸᬯᬸᬲ᭄᭞
ᬆᬄ‌ᬍᬯᬸᬓᬹᬗ᭄ᬓᬸᬤᬾᬦᬶᬧᬯᬭᬄᬢᬭᬶᬕᬢᬶᬲᬗᬶᬦᬶᬫ᭄ᬩᬭᬶᬂᬫᬦᬶᬲ᭄᭞
ᬕᬸᬦ᭄ᬢᬸᬭᬸᬦᬂ‌ᬗ᭄ᬳᬸᬮᬸᬦ᭄ᬓᬚᬯᬸᬳᬦ᭄ᬢᬸᬭᬶᬤᬦᬶᬗᬭᬭᬲ᭄ᬫᬭᬂ‌ᬭᬶᬭᬶᬲ᭄᭞
ᬲ᭄ᬬᬸᬄᬓᬳᬶᬮᬷᬳᬢᬶᬗ᭄ᬓᬸᬓᬯᬯᬾᬢᭂᬗᬳᬶᬗᬳᬬᬸᬓᬵᬫ᭄ᬧᬶᬭᬶᬂᬲᬸᬲᬸ᭛

ᬓᬾᬧ᭄ᬯᬦᬶᬩᬸᬤ᭄ᬥᬶᬦᬶᬗ᭄ᬯᬗᬗᬶᬭᬶᬂᬧᬦᬭᬶᬫᬦᬭᬶᬗᬤ᭄ᬬᬳᬗ᭄ᬮᬭᬾ᭞
ᬢᬦ᭄‌ᬯ᭄ᬭᬸᬳᬶᬧᬵᬫ᭄ᬩᭂᬓᬦ᭄ᬬᬦᬭᬸᬲᬶᬢ᭄ᬦᭂᬳᭂᬭᬗᬧᬸᬲᬶᬘᬶᬢ᭄ᬢᬦᬶᬂ‌ᬭᬶᬫᬂ᭞
ᬢᭀᬦ᭄ᬫᬭᬓᬹᬗ᭄ᬓ᭄ᬯᬶᬢᬗ᭄ᬕᬸᬗᬶᬮᬸᬮᬸᬢ᭄ᬦ᭄ᬬᬦᬫᬸᬮᬶᬳᬶᬮᬗᭃᬦ᭄ᬬᬭᬶᬂᬝᬶᬓᬵ᭞
ᬗ᭄ᬳᬶᬂᬓᬯᬶᬭᬗ᭄ᬓᬸᬭᬾᬡᬦᬶᬓᬬᬦ᭄ᬧᬫᬲᬳᬓᭂᬦᬳᬃᬱᬦᬶᬗ᭄ᬳᬸᬮᬸᬦ᭄᭛

ᬓᬵᬮᬦᬶᬭᬾᬓᬦᬵᬦᬶᬢᬮᬯᬦ᭄ᬩᬶᬩᬶᬓᬢᭂᬫᬸᬫᬭᬸᬫ᭄ᬧᬸᬓᬦ᭄ᬲᭂᬓᬭ᭄᭞
ᬯ᭄ᬭᬸᬄ‌ᬭᬶᬟᬢᭂᬗ᭄ᬓ᭄ᬯᬧᬾᬢ᭄ᬲᬶᬮᬶᬩᬫᬶᬦ᭄ᬢᬲᬓᬳᬋᬧᬶᬓᬵᬦᭂᬳᭂᬃᬫᬸᬮᬢ᭄᭞
ᬲᬂ‌ᬯ᭄ᬭᬶᬮᬶᬭᬶᬂᬦᬶᬓᬂᬋᬲᭂᬧᬗᬫ᭄ᬧᬶᬭᬓᭂᬦᬶᬮᬶᬭᬶᬗᬶᬗ᭄ᬯᬗᬶᬂᬲᬸᬲᬸ᭞
ᬆᬧ᭄ᬢᬶᬦᬶᬓᬵᬦ᭄ᬳᭂᬦᭂᬂᬓᬦᭂᬩᬦᬫ᭄ᬩᭂᬓᬤᬮᬶᬳᬦᬗᬦ᭄ᬢ᭄ᬬᬓᭂᬦ᭄ᬧᬭᬶᬄ᭛

ᬢᬵᬚᬭᬓᭂᬦ᭄ᬕ᭄ᬭᬶᬗᬶᬗ᭄ᬯᬗᬶᬲᬶᬭᬵᬮᬭᬓᬭᬓᭂᬢᬦᬶᬂᬧᬬᭀᬥᬭ᭞
ᬮᬵᬕ᭄ᬬᬧᬦᬲ᭄ᬢ᭄ᬯᬲᬶᬗ᭄ᬳᬸᬮᬸᬦᬗᭃᬮᬓᭂᬦᬸᬦᭂᬗᬶᬧᬫᬺᬫ᭄ᬓᬸᬭᬶᬂᬚᬶᬦᭂᬫ᭄᭞
ᬫᬵᬃᬫᬦᬳᬶᬗ᭄ᬳᬸᬮᬸᬦ᭄ᬳᬮᬶᬳᬮᬶᬦ᭄ᬭᬲᬶᬓᬓᬭᬡᬦᬶᬗ᭄ᬳᬸᬮᬸᬦ᭄ᬫᬗᭃ᭞
ᬢᬷᬩ᭄ᬭᬓᬓᬶᬗ᭄ᬓᬶᬗᬦ᭄ᬬᬢᬶᬓᬳᬾᬢᬸᬦᬶᬗᬸᬫᬋᬓᬫᬶᬦ᭄ᬢᬢᬫ᭄ᬩᬦ᭛

ᬫᬗ᭄ᬓᬦᬮᬶᬂᬦᬶᬭᬦ᭄‌ᬭᬶᬚᬭᬸᬫᬦ᭄ᬲᬗᬳᬬᬸᬫᬦᬶᬮᬶᬩ᭄ᬦᭂᬳᭂᬃᬫᬸᬮᬶᬄ᭞
ᬫᭀᬮᬶᬳᬸᬮᬶᬄᬲᭂᬓᬃᬫ᭄ᬭᬶᬓᬦᬫᬃᬲᭂᬫᬸᬲᬸᬫᬭᬶᬬᬮᬾᬰ᭄ᬬᬭᬶᬂᬫᬸᬮᬢ᭄᭞
ᬕᬃᬚ᭄ᬚᬶᬢᬲᬂᬢᭂᬓᬵᬲᬶᬳᬶᬟᬢᭂᬂᬦ᭄ᬬᬢᬸᬳᬸᬦᬫᬸᬦᬶᬳᬃᬱᬲᬜ᭄ᬘᬬ᭞
ᬮᬸᬄᬦ᭄ᬬᬢᬶᬩᬵᬢᬸᬫᬶᬗ᭄ᬳᬮᬶᬯᬶᬮᬵᬧᬲᬗᬦᭂᬫᬸᬲᬶᬧᬢ᭄ᬳᬦᬾᬂᬫᬢ᭛

ᬲᬵᬫ᭄ᬧᬸᬦᬶᬓᬶᬦ᭄ᬓᬸᬍᬫ᭄ᬟᬢᭂᬗᬶᬓᬂᬚᬮᬥᬭᬭᬶᬳᬶᬭᬶᬂᬦᬶᬓᬂᬮᬗᬶᬢ᭄᭞
ᬓᬧ᭄ᬯᬫᬋᬦ᭄‌ᬭᬶᬭᬶᬲ᭄ᬦ᭄ᬬᬫᬲᬮᬶᬦ᭄ᬧᬫᬶᬋᬲᭂᬧᬶᬫᬦᬄᬦᬶᬗᬗᬺᬗᭃ᭞
ᬲᭃᬂᬦᬶᬓᬶᬮᬢ᭄ᬦ᭄ᬬᬫᬦ᭄ᬤᬳᬦᬫᬵᬢ᭄ᬭᬕᭂᬋᬳᬶᬓᬢᬶᬦᬸᬗ᭄ᬢᬸᬗᬦ᭄ᬧᬢᭂᬭ᭄᭞
ᬳ᭄ᬬᬂᬳᬶᬫᬭᬰ᭄ᬫᬶᬯᬵᬳᬸᬲᬸᬫᭂᬗᬗ᭄ᬟᬟᬭᬶᬲᬤᬫᬭᬶᬂᬳᬦᬾᬂᬚᬶᬦᭂᬫ᭄᭛

ᬦ᭄ᬤᬦ᭄ᬲᬗᬗᭃᬮᬓᭂᬦ᭄ᬢᬸᬭᬶᬤᬭᬶᬗ᭄ᬭᬗᬗᭂᬲᬳᬧᬢᬦ᭄ᬓᭂᬦᬾᬂᬢᬸᬭᬹ᭞
ᬤᬃᬧ᭄ᬧᬢᬸᬫᬶᬗ᭄ᬳᬮᬶᬂᬢᬯᬗᬯᬃᬡ᭄ᬦᬕᭂᬮᬸᬗᬶᬦᬧᬶᬲᭃᬄᬲᬸᬲᬸᬧ᭄ᬲᬸᬲᬸᬧ᭄᭞
ᬫ᭄ᬯᬂᬩᬸᬗᬳᬶᬂᬰᬰᬷᬮᬕᬶᬧᬭᬦ᭄ᬢᬶᬦᬶᬮᬶᬭᬶᬗᬶᬭᬦᭀᬦᭂᬗᬶᬂᬧᬶᬧᬶ᭞
ᬧᬗ᭄ᬳᬺᬗᬶᬓᬂᬧᬢᭂᬃᬢᬶᬦᬮᬶᬗᬾᬦᬶᬗᭂᬢᬓᭂᬦᬶᬯᭂᬓᬲ᭄ᬦ᭄ᬬᬢᬦ᭄ᬳᬸᬫᬸᬂ᭛

᭛‌ᬉᬤ᭄ᬕᬢᬯᬶᬲᬫ᭛᭝᭖᭕᭟
00‐|0‐0|00‐|000|000|‐0‐|00̲ = ᭒᭐
‐00|000|0‐0|00̲ = ᭑᭑
00‐|0‐0|00‐|0‐0|0̲ = ᭑᭓

ᬇᬭᬶᬓᬵᬗᬰᭀᬓᬲᬗᬓᬹᬂᬓᬭᬓᭂᬢᬦᬮᬗᭃᬲ᭄ᬫᬭᬵᬢᬸᬭ᭞
ᬲᬶᬦ᭄ᬯᬫᬗᭂᬮᬶᬳᬶᬦᬫᭂᬃᬓᬶᬦᬬᬸᬄ᭞
ᬭᬭᬲᬶᬂᬲᭂᬓᬃᬫ᭄ᬭᬶᬓᬶᬦᬶᬲᭂᬧ᭄ᬦᬶᬭᬦ᭄ᬢᬭ᭛

᭛ᬰᬵᬮᬶᬦᬷ᭛᭝᭖᭖᭟
‐‐‐|‐‐0|‐‐0|‐0̲ = ᭑᭑

ᬓᭂᬫ᭄ᬩᬃ‌ᬯ᭄ᬯᬳ᭄ᬦᬶᬂᬦ᭄ᬬᬹᬕᬟᬶᬂᬧᬡ᭄ᬟᬓᬃᬚ᭄ᬚ᭞
ᬭᬓ᭄ᬯᬵᬗ᭄ᬤᬾᬫᬵᬃ‌ᬬ᭄ᬯᬾᬦᬸᬲᬧ᭄ᬲᬵᬭᬶᬲᬵᬭᬶ᭞
ᬮᬵᬯᬦ᭄ᬳᬫ᭄ᬧᬸᬓ᭄ᬦᬶᬂᬧᬸᬧᬹᬢᬦ᭄ᬧᬲᬶᬜ᭄ᬚᬂ᭞
ᬅᬗᬺᬲ᭄ᬢ᭄ᬯᬲ᭄ᬫᬵᬃᬳᬾᬢᬸᬦᬶᬂᬢᬦ᭄‌ᬯᭂᬦᬂᬲᬵᬄ᭛

᭛ᬢᬦᬸᬫᬥ᭄ᬬ᭛᭝᭖᭗᭟
‐‐0|0‐0̲ = ᭖

ᬩ᭄ᬬᬵᬢᬷᬢᬕᬢᬶᬦ᭄ᬬ᭞
ᬭᬶᬂ‌ᬯᬾᬰ᭄ᬫᬮᬢᬵᬃᬚ᭄ᬚ᭞
ᬲᭃᬄᬲᬵᬭᬶᬚᬶᬦᭂᬫ᭄ᬦ᭄ᬬ᭞
ᬭᬫ᭄ᬬᬵᬗᬬᬸᬳᬃᬱ᭛

ᬲᬂᬳ᭄ᬬᬂ‌ᬯᬸᬮᬦᬵᬯ᭞
ᬫᬵᬯᬦ᭄ᬲᬓᬫᬦ᭄ᬢ᭄ᬬᬦ᭄᭞
ᬳᬶᬫ᭄ᬧᭂᬃᬫᬸᬔᬦᬶᬂ‌ᬲ᭄ᬢ᭄ᬭᬷ᭞
ᬓᬦ᭄ᬬᬵᬢᬦᬸᬫᬥ᭄ᬬ᭛

᭛ᬚᬕᬤ᭄ᬥᬶᬢ᭛᭝᭖᭘᭟
‐‐‐|00‐|0‐0|00‐|000|000|‐0‐|00̲ = ᭒᭓

ᬯ᭄ᬯᬦ᭄ᬢᭂᬦ᭄‌ᬲ᭄ᬢ᭄ᬭᬷᬓᬶᬦᬮᬮ᭄ᬯᬦᬶᬂᬚᬮᬸᬫᬗᬦ᭄ᬢᬶᬓᬚᭂᬚᭂᬧᬦᬶᬳᬃᬱᬦᬶᬂᬲᭂᬦᭂᬂ᭞
ᬲᬫ᭄ᬧᬸᬦ᭄ᬬᬦ᭄ᬧᬫᬗᬦ᭄ᬳᬗᭃᬢᬗᭂᬢᬲᬗ᭄ᬓᭂᬧᬦᬯᭂᬟᬓᬗᭃᬢ᭄ᬫᬓᬲ᭄ᬢᬸᬭᬶ᭞
ᬭᬡ᭄ᬟ᭄ᬬᬵᬃᬚ᭄ᬚᬾᬓᬶᬩᭂᬩᭂᬤ᭄ᬧᬸᬧᬸᬲ᭄ᬧᬶᬲᬗᬶᬓᬂᬧᬲᬚᬶᬲᬚᬶᬩᬸᬩᬸᬓ᭄ᬢᬸᬭᬸᬂᬮᬸᬓᬭ᭄᭞
ᬳᬾᬢᬸᬦ᭄ᬬᬦ᭄ᬧᬗᬸᬘᬧ᭄ᬮᬭᬦ᭄ᬬᬭᬶᬧᬟᬦ᭄ᬬᬓᬶᬦᬯᬬᬸᬳᬗᬦ᭄ᬢ᭄ᬬᬓᭂᬦ᭄ᬧᬺᬫᬦ᭄᭛

ᬲᭂᬫ᭄ᬯᬦ᭄ᬲᬶᬄ‌ᬍᬯᬸᬧᬵᬧᬦᬶᬗ᭄ᬯᬗᬦᬶᬯᬷᬯ᭄ᬯᬗᬧᬸᬚᬶᬳᬦᬢᬵᬗ᭄ᬚᬚᬃᬧᬺᬫᬦ᭄᭞
ᬲᬂᬲᬵᬭᬗ᭄ᬯᬗᬓᬹᬂᬳᬋᬧ᭄ᬳᬋᬧᬗᬦ᭄ᬢᬶᬯᭂᬗᬶᬮᬕᬶᬢᬸᬫᬶᬗ᭄ᬳᬮᬶᬂᬮᬯᬂ᭞
ᬬᬦ᭄ᬧᬗ᭄ᬚᬦ᭄ᬫᬚᭂᬫᬄ‌ᬗ᭄ᬳᬸᬮᬸᬦ᭄ᬢᬦᬳᬋᬧ᭄ᬓᬯᬬᬸᬳᭂᬦᬮᬭᬵᬓᬸᬢᬦ᭄ᬓᬳᬸᬭ᭄᭞
ᬅᬲ᭄ᬢᬵᬫ᭄‌ᬬᬦ᭄‌ᬗ᭄ᬯᬗᬗᬫ᭄ᬩᬶᬮᬵᬦᬓᬢᬳᬵᬓᬸᬓᬳᬸᬮᬸᬦᬦᬲᬾᬯᬓᬾᬂᬫᬭᬸ᭛

ᬬᬤ᭄ᬬᬦ᭄ᬭᬩ᭄ᬬᬢᬸᬳᬵᬓᬸᬓᬵᬲᬶᬳᬦᬢᭀᬯᬶᬧᬢᬶᬓᭂᬮᬦᬶᬓᬂᬲᭂᬫᬢ᭄ᬦᭂᬳᭂᬭ᭄᭞
ᬗᬾᬮ᭄ᬗᬾᬮᬦ᭄ᬓᬸᬦᬗᬶᬡ᭄ᬟᬗᬷᬂᬫᬭᬸᬯᬶᬦᬾᬄ‌ᬯ᭄ᬭᬸᬳᬭᬶᬳᬮᬳᬬᬸᬦ᭄ᬬᬓᬾᬯᭂᬳᬦ᭄᭞
ᬤᭀᬱᬾᬂᬓᬵᬃᬬ᭄ᬬᬢᬶᬓᬷᬗᬦᬡ᭄ᬟᬗᬍᬯᬶᬄᬩᬭᬶᬩᬶᬦᬸᬫᬸᬮᬢᬶᬂᬳᬮᬶᬲ᭄ᬢᬶᬓᭂᬮ᭄᭞
ᬓᬲ᭄ᬬᬵᬲᬶᬄᬓᬸᬢᬶᬯᬲ᭄ᬮᬯᬦ᭄ᬤᬸᬯᬳᬕᬶᬗ᭄ᬯᬗᬶᬓᬶᬦᬶᬦᬸᬘᬧᬫ᭄ᬩᭂᬓᬶᬂᬓᬸᬭᬂ᭛

ᬢᬦ᭄ᬫᬗ᭄ᬓᬵᬲᬦᬸᬤᬾᬦ᭄ᬬᬩᬡ᭄ᬟᬸᬗᭂᬦᬶᬓᬵᬭ᭄ᬯᬢᭂᬮᬸᬧᬢᬶᬩᬶᬲᬵᬦᬶᬓᬵᬭᬩᬶ᭞
ᬢᭀᬯᬶᬦ᭄ᬭᬵᬫ᭄ᬬᬦᬶᬳᬦ᭄ᬨᬮᬦ᭄ᬬᬢᬦᬗᬾᬮ᭄‌ᬗ᭄ᬯᬗᬦᬶᬯᬶᬲᬕᬯᬾᬢᬸᬮᬸᬂᬢᭂᬓᭂᬦ᭄᭞
ᬬᬾᬓᬵᬭᬓ᭄ᬯᬓᬭᬰ᭄ᬫᬶᬦᬶᬂᬓᬶᬦᬯᬬᬸᬄᬓᬤᬶᬲᬭᬕᬶᬕᬢᬶᬦ᭄ᬬᬓᬸᬡ᭄ᬟᬗ᭞
ᬦ᭄ᬤᬵᬦᬗ᭄ᬳᬶᬂᬬᬦᬦᬹᬢ᭄ᬲᬤᬾᬦᬶᬗᬫᬢᬹᬢᬓᭂᬦᬬᬦᬧᬲᭂᬫ᭄ᬯᬢᬦ᭄ᬧᬤᭀᬦ᭄᭛

ᬟᬹᬲᭂᬃᬩ᭄ᬩᬷᬓᬶᬧᬭᬦ᭄ᬢᬭᬵᬫ᭄ᬬᬦᬶᬗᬶᬦᬫ᭄ᬩᬶᬮᬦᬶᬗᬧᬦᬦᬹᬢᬫᬾᬦᬓ᭞
ᬬᬤ᭄ᬬᬦ᭄ᬲᬵᬦᬓᬢᭀᬯᬶᬚᬵᬢᬶᬢᬶᬓᭂᬮᬵᬢᬳᬮᬶᬲᬶᬓᬓᬍᬯ᭄ᬬᬦᬶᬂᬭᬭᬲ᭄᭞
ᬳᬬ᭄ᬯᬵᬲᭂᬫ᭄ᬯᬦᬦᬫ᭄ᬩᬳᬵᬗᬮᬧᬲᭀᬃᬢᬦᬶᬓᬓᬭᬡᬦᬶᬗ᭄ᬳᬸᬮᬸᬦ᭄ᬋᬡ᭞
ᬯᬵᬲ᭄ᬯᬵᬲᭃᬦᬶᬓᬦᬂᬢᬶᬦᬸᬗ᭄ᬕᬮᬧᬸᬧᬸᬢ᭄ᬓᬤᬶᬧᬓᭂᬘᬧᬦᬶᬂᬤᬸᬓᬸᬢ᭄ᬧᬳᬶᬢ᭄᭛

ᬢᬦ᭄ᬗᬾᬄᬬᬜ᭄ᬘᬭᬶᬢᬦ᭄‌ᬯᬶᬮᬵᬲᬦᬶᬫᬦᬄᬦᬶᬗᬦᬓᭂᬩᬶᬓᬧᬃᬯ᭄ᬯᬦᬶᬂᬧᬺᬫᬦ᭄᭞
ᬮᬸᬗ᭄ᬳᬵᬂᬭᬵᬢ᭄ᬭᬶᬢᭂᬮᬲ᭄ᬟᬯᬸᬄ‌ᬯ᭄ᬯᬮᬸᬫᬸᬦᬷᬲᬶᬓᬢᬦᬶᬓᬦᬦᬶᬗ᭄ᬕᬭᬶᬂᬳᬯᬶᬲ᭄᭞
ᬭᬵᬫ᭄ᬬᬂᬘᬗ᭄ᬓᬶᬮᬸᬗᬶᬂᬧᭂᬢᬸᬂ‌ᬭᬶᬫᬋᬦᬶᬂᬢᬟᬳᬲᬶᬳᬦᬗᬶᬲ᭄ᬮᬯᬜ᭄ᬘᬸᬘᬸᬭ᭄᭞
ᬢᭂᬓ᭄ᬬᬓ᭄‌ᬭᬶᬂᬓᬸᬯᬸᬗᬗ᭄ᬕ᭄ᬬᬢᬗ᭄ᬳᭂᬮᬳᭂᬮᬗ᭄ᬳᬫᬮᬓᬸᬯᬬᬸᬳᬵᬦᬳᬵᬧ᭄ᬭᬶᬬᬵ᭛

ᬯᬶᬦ᭄ᬢᬂᬲᬗ᭄ᬰᬬᬲᬹᬓ᭄ᬱ᭄ᬫᬫᬸᬓ᭄ᬱᬤᬶᬦᭂᬎ‌ᬍᬗᬶᬢᬗᬸᬲᬶᬭᬫᬶᬡ᭄ᬟᬭᬶᬂᬢᬯᬂ᭞
ᬰᬾᬱᬦ᭄ᬬᬵᬭᬗᬯᬃᬡ᭄ᬦᬧᬜ᭄ᬚᬸᬢᬓᬸᬟᬸᬂᬓᬸᬟᬸᬗᬶᬧᬦᬧᬸᬢᬶᬂᬮᬫᬤ᭄ᬮᬫᬤ᭄᭞
ᬲᬂᬳ᭄ᬬᬂᬮᬾᬓᬲᬫᬸᬦ᭄ᬓᬮᬶᬗ᭄ᬲᬶᬭᬲᬫᬃᬲᬫᬭᬧᬢᬦᬯᬵᬲ᭄ᬧᭂᬕᬢ᭄ᬧᭂᬕᬢ᭄᭞
ᬯ᭄ᬯᬦ᭄ᬢᭂᬦ᭄ᬮᭀᬢ᭄ᬭᬸᬫᬓᭂᬢ᭄ᬧᬭᬦ᭄ᬓᬸᬦᬗᬶᬓᬂᬓᬤᬶᬢᬸᬭᬢᬸᬭᬳᬶᬂᬫᬸᬔᬵᬯᭂᬦᭂᬲ᭄᭛

᭛ᬪᬸᬚᬗ᭄ᬕᬧ᭄ᬭᬬᬵᬢ᭛᭝᭖᭙᭟
0‐‐|0‐‐|0‐‐|0‐0̲ = ᭑᭒

ᬮᬸᬫᭃᬂᬢᬾᬚᬲᬂᬳ᭄ᬬᬂᬭᬯᬷᬗᬫ᭄ᬩᬭᬵᬯᬵᬲ᭄᭞
ᬢᬸᬳᬸᬦ᭄ᬓᬵᬯᬭᬦ᭄ᬤᬾᬦᬶᬓᬂᬦᬷᬭᬤᬵᬯ᭄ᬭᬵ᭞
ᬭᬸᬫᬵᬕᬷᬮᬶᬫᬸᬢ᭄ᬦᬶᬂ‌ᬯᬸᬓᬶᬃ‌ᬮ᭄ᬯᬶᬃᬚᬶᬦᭂᬫ᭄ᬦᬶᬂ᭞
ᬧᬳᭃᬫ᭄ᬳᭃᬫᬦᬶᬂᬲᬃᬯ᭄ᬯᬲᬵᬭ᭄ᬬᬵᬗᬚᭂᬂᬭᬹᬫ᭄᭛

ᬳᬸᬯᬸᬲ᭄ᬦᬶᬂᬖᬦᬾᬓᬶᬦ᭄ᬓᬲᬦ᭄ᬥ᭄ᬬᬦ᭄ᬮᬗᭃᬦ᭄ᬬ᭞
ᬧᬢᭂᬃᬦ᭄ᬬᬵᬗᬺᬗᬶᬄᬢᬦ᭄ᬓᬭᬵᬲᬫ᭄ᬩᬢᬗ᭄ᬭᬲ᭄᭞
ᬓᬯᭀᬭᬦ᭄‌ᬍᬗᭂᬂᬢᬂᬢᬯᬂᬤᬾᬦᬶᬓᬵᬢᬦ᭄᭞
ᬢᭂᬮᬲ᭄ᬮᬾᬓ᭄ᬦᬶᬓᬵᬎᬓ᭄ᬢᭂᬫᭂᬦ᭄ᬢᬃᬧᬢᬾᬚ᭛

᭛ᬧᬺᬣ᭄ᬯᬷᬢᬮ᭛᭝᭗᭐᭟
0‐0|00‐|0‐0|00‐|0‐‐|00̲ = ᭑᭗

ᬫᬶᬚᬶᬮ᭄ᬳ᭄ᬬᬗᬭᬸᬡᬵᬳᬍᬧ᭄‌ᬯᬮᬶᬦᬶᬭᬦ᭄ᬖᬦᬵᬃᬚ᭄ᬚᬵᬲᬶᬦᬂ᭞
ᬇᬓᬂᬮᬶᬫᬸᬢᬯᬃᬡ᭄ᬦᬯᬃᬡ᭄ᬦᬬᬦᬯᬕ᭄ᬭᬳᬵᬗ᭄ᬤᬾᬭᬭᬲ᭄᭞
ᬕᭂᬋᬄᬓᬤᬶᬘᬸᬭᬶᬂᬩᬶᬦᬡ᭄ᬟᬸᬗᬦᬶᬓᬸᬗ᭄ᬓᬗᬶᬂᬕ᭄ᬭᭀᬂ‌ᬍᬗᭃᬂ᭞
ᬧᬢᭂᬃᬓᬸᬯᬸᬗᬶᬓᬂᬫᬦᬸᬓ᭄‌ᬯᬶᬤᬸᬢᬳᭂᬦ᭄ᬢᬦᬶᬫ᭄ᬩᬵᬗᬶᬕᭂᬮ᭄᭛

ᬢᬶᬟᬓ᭄ᬟᬶᬓᭂᬢᬳ᭄ᬯᬶ
᭛ᬯᬶᬓᬺᬢᬶ᭛᭝᭗᭑᭟
0‐0|00‐|0‐0|00‐|000|000|‐0‐|00̲ = ᭒᭓

ᬧᬟᬵᬭᬶᬳᬦᬶᬓᬂᬢᬳᭂᬦ᭄ᬫᬸᬦᬶᬫᬦᬸᬓ᭄ᬲᬭᬕᬶᬦᬶᬓᬭᬶᬧᬶᬗ᭄ᬕᬶᬭᬶᬂᬚᬸᬭᬂ᭞
ᬮᬶᬭᬂᬳᬦᬭᬶᬧᬵᬃᬰ᭄ᬰ᭄ᬯᬦᬶᬂ‌ᬯᬸᬓᬶᬭᬶᬓᬂᬓᬢᬶᬭᬳᬲᭂᬫᬸᬢᬵᬭᬸᬓᬵᬍᬲᭂᬄ᭞
ᬮᬯᬦ᭄ᬢᬺᬡᬮᬢᬵᬓᬢᭀᬦᬯᬸᬭᬦᬾᬂᬲᬸᬔᬲᬶᬕᬶᬲᬶᬕᬶᬦᬶᬂᬮᬸᬗᬶᬂᬕᬮᬶᬂ᭞
ᬲᭂᬓᬃᬲᬶᬦᬯᬸᬗᬶᬂᬩᬲᬦ᭄ᬢᬓᬭᬶᬳᬾᬢᬸᬦᬶᬧᬢᬭᬸᬗᬶᬓᬵᬦ᭄ᬧᬟᬵᬯᬦᬶ᭛

᭛ᬰᬶᬔᬭᬶᬡᬷ᭛᭝᭗᭒᭟
0‐‐|‐‐‐|000|00‐|‐00|00̲ = ᭑᭗

ᬢᭂᬮᬲ᭄ᬫᬵᬯᬦ᭄ᬲᬂᬳ᭄ᬬᬂᬭᬯᬶᬯᬶᬚᬯᬶᬚᬄᬲᬂᬬᬤᬸᬓᬩᬾᬄ᭞
ᬅᬫᬾᬢ᭄ᬭᬹᬫ᭄ᬭᬹᬫ᭄ᬦᬶᬂᬭᬾᬯᬢᬓᬧᬶᬦᬭᬦ᭄ᬲᬶᬂᬲᬓᬫᬢᬦ᭄᭞
ᬳᬦᬵᬫᬾᬢ᭄ᬫᬾᬢ᭄‌ᬭᬶᬂᬮ᭄ᬯᬄ‌ᬯᬮᬳᬭᬤᬸᬮᬸᬃ‌ᬫ᭄ᬯᬂᬓᬲᬶᬳᬶᬓᬵ᭞
ᬅᬫᬸᬓ᭄ᬢᬷᬭᬰ᭄ᬫ᭄ᬬᬵᬲᬶᬂᬲᬭᬭᬲᬯᬶᬮᬵᬲᬵᬓᭂᬮᬓᭂᬮᬦ᭄᭛

ᬧᬶᬢᬸᬂᬭᬵᬢ᭄ᬭᬷᬓᬂᬓᬵᬮᬤᬶᬯᬲᬢᭂᬮᬲ᭄ᬓᬧ᭄ᬭᬓᬰᬶᬢ᭞
ᬫᬸᬮᬶᬄᬲᬂᬰ᭄ᬭᬷᬓᬺᬱ᭄ᬡᬵᬦ᭄ᬥᬓᬬᬤᬸᬓᬸᬮᬯᬺᬱ᭄ᬡᬶᬫᬤᬸᬮᬸᬭ᭄᭞
ᬢᬸᬫᬹᬢ᭄ᬲᬂᬧᬵᬃᬣᬵᬧᬦ᭄ᬲᬶᬭᬲᬶᬦᬭᬪᬵᬭᬵᬧ᭄ᬭᬗᬳᭂᬍᬫ᭄᭞
ᬢᭂᬮᬲ᭄ᬧ᭄ᬭᬵᬧ᭄ᬢᬾᬂᬭᬵᬚ᭄ᬬᬦ᭄ᬤᬢᬸᬘᬧᬢᬲᬂᬤᬵᬦᬯᬧᬢᬶ᭛

᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟ᭄ᬢ᭛᭝᭗᭓᭟
‐‐‐|00‐|0‐0|00‐|‐‐0|‐‐0|0̲ = ᭑᭙

ᬲᬂᬪᭀᬫᬵᬢᬶᬲᬭᭀᬱᬤᬾᬦᬶᬯᬭᬳᬶᬂᬤᬿᬢ᭄ᬬᬦ᭄‌ᬯᬶᬰᬷᬃᬡ᭄ᬦᬾᬂᬓᬸᬝ᭞
ᬫᬸᬦ᭄ᬢᬩ᭄ᬭᬓ᭄ᬯᬧᬦᬲ᭄ᬦᬶᬓᬂᬳᬢᬶᬢᭂᬓᬧ᭄ᬲᬂᬬᬚ᭄ᬜᬯᬢ᭄ᬬᬵᬳᬜᬂ᭞
ᬦᬵᬳᬦ᭄ᬳᬾᬢᬸᬦᬶᬭᬦ᭄ᬫᬸᬮᬶᬄᬲᬓᬭᬶᬓᬂᬓᬾᬦ᭄ᬤ᭄ᬭᬦ᭄ᬫᬢᬶᬗ᭄ᬕᬮ᭄ᬫᬸᬲᬸᬄ᭞
ᬅᬕ᭄ᬬᬵᬦ᭄ᬰᬷᬖ᭄ᬭᬢᭂᬓᬾᬂᬧᬸᬭᬷᬓᬢᭂᬫᬸᬢᬂᬭᬵᬚ᭄ᬬᬵᬢᬸᬦᬹᬮ᭄ᬯᬶᬃᬕᬸᬦᬸᬂ᭛

ᬲᬂᬪᭀᬫᬵᬗᬸᬘᬧᬶᬂᬫᬳᭀᬤᬭᬮᬶᬳᬢ᭄ᬰᬷᬃᬡ᭄ᬦᬂᬓᬟᬢ᭄ᬯᬦ᭄ᬕᭂᬲᭂᬂ᭞
ᬤᬾᬦᬶᬂᬬᬵᬤᬯᬯᬺᬱ᭄ᬡᬶᬦᬷᬘᬧᬭᬘᬶᬤ᭄ᬭᬦ᭄ᬬᬵᬦᭂᬓᬵᬦ᭄ᬬᬵᬦᬶᬮᬶᬩ᭄᭞
ᬤᬸᬱ᭄ᬝᬵᬓᬺᬱ᭄ᬡᬩᬮᬧ᭄ᬯᬬᬵᬗ᭄ᬳᬶᬯᬕᬓᭂᬦ᭄ᬢᬦ᭄ᬰᬵᬲᬦᬾᬂ‌ᬓ᭄ᬱᬢ᭄ᬭᬶᬬ᭞
ᬲᭀᬢᬦ᭄ᬢᬂᬩᬲᬸᬤᬾᬯᬧᬸᬢ᭄ᬭᬫᬢᬸᬳᬾᬂᬕᭀᬯᬺᬦ᭄ᬤᬗᬹᬦᬷᬦ᭄ᬭᬭᬾ᭛

ᬬᬦ᭄‌ᬯᬵᬦ᭄ᬬᬭ᭄ᬬᬓᬸᬓᬾᬦᬓᬦ᭄ᬬᬭᬶᬳᬦᬗ᭄ᬓᬸᬦ᭄ᬢᬗ᭄ᬢᬗᬦ᭄ᬬᬵᬧ᭄ᬭᬗ᭞
ᬫᭀᬦ᭄‌ᬬᬦ᭄ᬫᭀᬢᬸᬲᬫᬶᬦ᭄ᬢᬤᭀᬦᭂᬦᬓᬸᬢᬦ᭄ᬤᬤ᭄ᬬᬵᬢᬢᬦ᭄ᬲᬫ᭄ᬪ᭄ᬭᬫ᭞
ᬫᬗ᭄ᬓᬾᬧ᭄ᬯᬵᬧᬭᬘᬶᬤ᭄ᬭᬓᬰ᭄ᬫᬮᬦᬶᬓᬵᬢᬦ᭄ᬥᬃᬫ᭄ᬫᬬᬸᬤ᭄ᬥᬾᬂᬫᬸᬲᬸᬄ᭞
ᬫᬗ᭄ᬕᬵᬢᭀᬘᬧᭂᬦᬶᬂᬧᬭᬵᬫᬯᬲᬶᬓᬵᬗᬹᬦᬷᬭᬶᬓᬂᬬᬵᬯᬦ᭛

ᬫᬗ᭄ᬓᬾᬢᬂᬤ᭄ᬭᬸᬫᬬᬦ᭄ᬧᬗᬸᬗ᭄ᬲᬶᬭᬶᬭᬶᬓᬂᬓᬺᬱ᭄ᬡᬵᬢᬓᬸᬢ᭄‌ᬭᬶᬗ᭄ᬳᬸᬮᬸᬦ᭄᭞
ᬪᬓ᭄ᬢᬷᬂᬤᬸᬱ᭄ᬝᬫᬢᬶᬗ᭄ᬕᬮᬶᬂᬲᬸᬚᬦᬥᬶᬓ᭄ᬦᬶᬦ᭄ᬤᬵᬓᬸᬭᬶᬂᬫᬗ᭄ᬓᬦ᭞
ᬮᬸᬗ᭄ᬳᬵᬫᬾᬢ᭄ᬧᬫᬭᬵᬰ᭄ᬭᬬᬦ᭄ᬲ᭄ᬬᬧᬢᬢᬦ᭄ᬓ᭄ᬭᭀᬥᬾᬢᭂᬓᬧ᭄ᬦ᭄ᬬᬦ᭄ᬢᬶᬯᬲ᭄᭞
ᬆᬧᬦ᭄ᬤᬾᬦᬶᬓᬓᭃᬦᬶᬩᬸᬤ᭄ᬥᬶᬦᬶᬓᬳᬾᬢᬸᬦ᭄ᬬᬦ᭄ᬢᬦᬗ᭄ᬕᬵᬦᬸᬢ᭛

ᬅᬗ᭄ᬳᬶᬂᬢᬵᬗᭂᬦᬗᭂᬦ᭄ᬓᬸᬫᬗ᭄ᬓᬢᬤᬸᬫᭀᬦᬾᬓᬺᬱ᭄ᬡᬢᬵᬢᬦ᭄‌ᬯᬦᬾᬄ᭞
ᬭᬵᬚ᭄ᬬᬾᬤ᭄ᬯᬵᬭᬯᬢᬷᬧᬸᬦᬄᬧᬭᬯᬰᬦ᭄ᬲᬓ᭄ᬯᬾᬄᬦᬶᬓᬂᬫᬗ᭄ᬚᬸᬭᬸ᭞
ᬩ᭄ᬯᬢ᭄ᬲᭀᬮᬄᬦᬶᬓᬢᬗ᭄ᬕᬧᭂᬦ᭄ᬧᬧᬕᬓᭂᬦ᭄‌ᬭᬶᬂᬧ᭄ᬭᬂᬓᬲᬶᬗ᭄ᬳᬵᬓᬺᬢᬶᬦ᭄᭞
ᬢᬸᬡ᭄ᬟᬦ᭄ᬬᬵᬫᬓᬥᬃᬫ᭄ᬫᬬᬸᬤ᭄ᬥᬦᬶᬓᬦᬂᬓᬳ᭄ᬬᬸᬦ᭄ᬓ᭄ᬯᬬᬦ᭄ᬧᬧ᭄ᬭᬗ᭛

ᬦᬵᬦ᭄ᬮᬶᬂᬲᬂᬦᬭᬓᬵᬲᬳᬸᬃᬲᬗᬶᬦᬚᬃᬬᬸᬓ᭄ᬢᬷᬓᬤᬾᬬᬵᬧ᭄ᬭᬗ᭞
ᬲᬓ᭄ᬯᬾᬄᬦᬶᬂᬭᬢᬸᬫᬗ᭄ᬚᬸᬭᬸᬧ᭄ᬯᬯᬭᬳᭂᬦ᭄ᬭᬧ᭄ᬯᬦ᭄ᬧᬋᬂᬫᬗ᭄ᬓᬢ᭞
ᬫᬗ᭄ᬓᬵᬮᬶᬂᬦᬶᬓᬲᬂᬫᬳᭀᬤᬭᬯᬯᬂᬮᬸᬗ᭄ᬳᬵᬢᬶᬓᬂᬘᬵᬭᬓ᭞
ᬰᬷᬖ᭄ᬭᬵᬧᬦ᭄ᬫᬳᬯᬦ᭄ᬢᬯᬂᬧᬟᬫᬤᬺᬲ᭄ᬬᬾᬓᬵᬫᬯᬵᬚ᭄ᬜᬵᬳᬚᬶ᭛

ᬦ᭄ᬤᬄ‌ᬯᬃᬡ᭄ᬦᬦ᭄ᬓᭂᬢᬲᬂ‌ᬯᬢᭂᬓ᭄ᬭᬢᬸᬓᬩᬾᬄᬲᬵᬃᬲᭃᬓ᭄ᬧᭂᬦᬸᬄᬲᬜ᭄ᬚᬢ᭞
ᬫᬗ᭄ᬓᬢ᭄ᬲᬂᬦᬭᬓᬵᬯᬶᬫᬵᬦᬫᬡᬶᬧᬸᬱ᭄ᬧᬵᬢ᭄ᬬᬦ᭄ᬢᬰᬷᬖ᭄ᬭᬵᬗ᭄ᬮᬬᬂ᭞
ᬲᬓ᭄ᬯᬾᬄᬦᬶᬂᬩᬮᬤᬿᬢ᭄ᬬᬭᬵᬓ᭄ᬱᬲᬓᬩᬾᬄᬓᬧ᭄ᬯᬵᬳᬯᬦ᭄‌ᬭᬶᬂᬮᬗᬶᬢ᭄᭞
ᬆᬓᬵᬰᬵᬃᬤ᭄ᬥᬧᭂᬧᭂᬢ᭄ᬪᬝᬵᬭᬲᬯᬶᬢᬵᬦᬶᬲ᭄ᬢᬾᬚᬲᬵᬫ᭄ᬧᬸᬦ᭄ᬧᭂᬢᭂᬂ᭛

ᬅᬕ᭄ᬬᬵᬢᬂᬫᬦᬧᬓ᭄‌ᬍᬫᬄ‌ᬯᬸᬓᬶᬭᬮᬲ᭄ᬥ᭄ᬯᬲ᭄ᬢᬂᬢᬳᭂᬦ᭄ᬤᬸᬃᬩᬮ᭞
ᬕᬸᬦ᭄ᬢᬸᬃᬢᬂᬳᬶᬫᬯᬵᬦ᭄ᬧ᭄ᬭᬓᬫ᭄ᬧᬶᬢᬢᬶᬓᬂᬪᬹᬫ᭄ᬬᬵᬢᬶᬖᭀᬭᬗ᭄ᬳᬗᬶᬦ᭄᭞
ᬓᭀᬫ᭄ᬩᬓ᭄‌ᬯ᭄ᬯᬬ᭄‌ᬦᬶᬓᬦᬂᬲᬫᬸᬤ᭄ᬭᬓᬸᬫᭂᬢᬸᬕ᭄ᬢᬂᬤᬾᬰᬤᬶᬕ᭄ᬫᬡ᭄ᬟᬮ᭞
ᬉᬢ᭄ᬧᬵᬢᬂᬕᬶᬭᬶᬲᬗ᭄ᬖᬧᬸᬗ᭄ᬕᭂᬮᬧᬕᬸᬢ᭄ᬤᬾᬦᬶᬂ‌ᬯᬢᭂᬓ᭄ᬤᬵᬦᬯ᭛

ᬲᬓ᭄ᬯᬾᬄᬦᬶᬂᬓᬳᬮᬶᬦ᭄ᬢᬗᬦ᭄ᬭᬢᬸᬢᬸᬫᬹᬢ᭄ᬓᬧ᭄ᬯᬵᬗᬶᬭᬶᬂᬕᬤ᭄ᬕᬤ᭞
ᬫᬗ᭄ᬓᬶᬦ᭄ᬢᬾᬫ᭄ᬩᬸᬳᬶᬓᬂ‌ᬯᬢᭂᬓ᭄ᬦᬭᬓᬓᬷᬃᬡ᭄ᬦᬂᬭᬵᬢ᭄ᬧᭂᬦᬸᬄᬢᬦ᭄ᬓᬢᭀᬦ᭄᭞
ᬆᬧᬦ᭄ᬫᬵᬦᬲᬤᬿᬢ᭄ᬬᬭᬵᬓ᭄ᬱᬲᬫᬭᭀᬓ᭄ᬢᬸᬗ᭄ᬕᬮ᭄ᬲᬧᬓ᭄ᬱᬵᬢᭂᬕᬸᬄ᭞
ᬬᬾᬓᬵᬦ᭄ᬩ᭄ᬬᬓ᭄ᬢᬲᬯᬃᬕ᭄ᬕᬲᬂᬦᬭᬓᬫᬢ᭄ᬢᬾᬓᬵᬦ᭄ᬧᬗᬸᬡ᭄ᬟᬵᬬᬸᬥ᭛

ᬲᬂᬘᬾᬤᬶᬫ᭄ᬯᬗᬯᬗ᭄ᬕᬭᬵᬚᬫᬕᬥᬾᬦ᭄ᬤ᭄ᬭᬫ᭄ᬯᬂᬓᬮᬶᬗ᭄ᬕᬵᬥᬶᬧ᭞
ᬦᬵᬳᬦ᭄ᬫᬸᬔ᭄ᬬᬦᬶᬓᬂᬢᬸᬫᬹᬢ᭄ᬫᬤᬤᬓᬦ᭄ᬫᬗ᭄ᬓᬢ᭄ᬧᬋᬂᬲᬵᬬᬸᬥ᭞
ᬢᬦ᭄‌ᬯᬃᬡ᭄ᬦᬦ᭄ᬢᬮᬯᬲ᭄ᬦᬶᬭᬾᬂᬳᬯᬦᬢᬷᬢᬧ᭄ᬭᬵᬧ᭄ᬢᬭᬶᬂᬕᭀᬩ᭄ᬭᬚ᭞
ᬲᬮ᭄ᬯᬵᬮ᭄ᬯᬵᬦᬶᬓᬦᬂᬧᬮᬸᬕ᭄ᬯᬦᬢᬶᬢᬶᬧ᭄ᬢᬾᬓᬂ‌ᬯᬢᭂᬓ᭄ᬭᬵᬓ᭄ᬱᬲ᭛

ᬫᬸᬗ᭄ᬕ᭄ᬯᬷᬧᬸᬜ᭄ᬘᬓᬶᬓᬵᬭᬶᬕᭀᬩ᭄ᬭᬚᬲᬶᬭᬂᬪᭀᬫᬵᬧᬦᬲ᭄ᬢ᭄ᬯᬲ᭄ᬦᬶᬭ᭞
ᬲᬵᬓ᭄ᬱᬵᬢ᭄ᬩᬳ᭄ᬦᬶᬫᬸᬭᬸᬩ᭄ᬢᬶᬓᬂᬫᬸᬔᬫᬩᬵᬂᬢᬾᬓᬵᬗᬯᬓ᭄ᬦᬷᬰᬮ᭞
ᬫᬯ᭄ᬭᬸᬢ᭄‌ᬯ᭄ᬭᬸᬢ᭄ᬓᬤᬶᬥᬹᬫᬭᭀᬫᬦᬶᬭᬫᬯ᭄ᬬᬂᬫᬾᬓᭂᬮᬾᬓᭂᬮ᭄ᬓᬢᭀᬦ᭄᭞
ᬲᬵᬥ᭄ᬬᬵᬢᬓ᭄ᬯᬦᬤᬵᬬᬲᬂᬦᬭᬓᬭᬶᬂ‌ᬯᬺᬱ᭄ᬡ᭄ᬬᬵᬦ᭄ᬥᬓᬵᬧᬦ᭄ᬓᬸᬍᬫ᭄᭛

ᬲᬂᬘᬾᬤ᭄ᬬᬵᬢᬜᬲᬵᬚ᭄ᬜᬲᬂᬧ᭄ᬭᬪᬸᬧᬭᬦ᭄ᬢᭀᬧᬵᬬᬲᬂᬪᬹᬧᬢᬶ᭞
ᬫᬗ᭄ᬓᬾᬰᬢ᭄ᬭᬸᬢᭂᬓᬵᬦᬭᬶᬂᬓᬸᬍᬫᬸᬲᭃᬦ᭄ᬭᬧ᭄ᬯᬦ᭄‌ᬬᬓᬕ᭄ᬬᬢ᭄ᬓᬩᬾᬄ᭞
ᬦ᭄ᬬᬵᬫᬵᬢᬶᬗ᭄ᬕᬮᬦᬓ᭄ᬭᬩᬶᬦ᭄ᬬᬫᬮᬬᬹᬓᬾᬯ᭄ᬭᬦ᭄ᬢᬶᬓᬂᬚ᭄ᬭᭀᬧᬸᬭ᭞
ᬢᬸᬦ᭄ᬯᬷᬓᬂᬦᬕᬭᬵᬚᬭᬄᬲᬳᬦᬦᬶᬂᬭᬢ᭄ᬦᬵᬤᬶᬬᬾᬓᬵᬮᬧᭂᬦ᭄᭛

ᬮᬸᬗ᭄ᬳᬵᬦ᭄ᬬᬦ᭄ᬫᬭᬶᬓᬵᬲᬶᬓᬺᬱ᭄ᬡᬫᬮᬬᬹᬢᬹᬢᭂᬦ᭄ᬢᬤᬾᬲᬂᬧ᭄ᬭᬪᬸ᭞
ᬬᬤ᭄ᬬᬦ᭄ᬲ᭄ᬬᬵᬃᬚ᭄ᬚᬸᬦᬭᭀᬯᬗᬦ᭄ᬬᬲᬨᬮᬦ᭄ᬬᬫᬵᬢ᭄ᬬᬓᬃᬯ᭄ᬯᬾᬦᬭᬸᬦ᭄᭞
ᬲᬵᬫ᭄ᬧᬸᬦ᭄ᬫᬗ᭄ᬓᬦᬳᭂᬦ᭄ᬢ᭄ᬬᬓᭂᬦ᭄ᬩᬮᬦᬶᬓᬵᬲᬵᬫᬦ᭄ᬢᬳᬬ᭄ᬯᬾᬦᬭᬶᬲ᭄᭞
ᬅᬗ᭄ᬳᬶᬂᬲᬶᬤ᭄ᬭᬸᬫᬧᬜ᭄ᬚᬭᬦ᭄ᬧ᭄ᬭᬶᬳᬸᬲᬶᬋᬦ᭄ᬤᬾᬦᬶᬂ‌ᬯᬢᭂᬓ᭄ᬤᬵᬦᬯ᭛

ᬦᬵᬮᬶᬂᬘᬾᬤᬶᬧᬢᬶᬧ᭄ᬭᬬᬢ᭄ᬦᬢᬚᬭᬵᬲᬦ᭄ᬥᬵᬲᬳᬸᬃᬕᬤ᭄ᬕᬤ᭞
‌ᬑᬫ᭄‌ᬲᬶᬗ᭄ᬕᬶᬄᬲᬯᬸᬯᬸᬲ᭄ᬢᬬᬸᬓ᭄ᬢᬶᬫᬗᭂᬦᭀᬄ‌ᬭᬶᬢ᭄ᬯᬲ᭄ᬧ᭄ᬭᬲᬶᬤ᭄ᬥᬵᬳᬬᬸ᭞
ᬦ᭄ᬤᬦ᭄ᬫᬗ᭄ᬓᬾᬓᬶᬓᬮᬄᬦ᭄ᬬᬬᬦ᭄ᬓᬚᬕᬦᬗ᭄ᬯᬂᬫᬗᬺᬯᭂᬓ᭄‌ᬭᬶᬂᬓᬸᬍᬫ᭄᭞
ᬓᬵᬗ᭄ᬕᭂᬓ᭄ᬧᬶᬂ‌ᬭ᭄ᬯᬢᬶᬯᬲ᭄ᬢᬶᬓᬂᬓᬓᬦᬶᬦᬦ᭄‌ᬦ᭄ᬤᬵᬢᬦ᭄ᬳᬦᬾᬓᬵᬧᬸᬮᬶᬄ᭛

ᬆᬧᬦ᭄‌ᬯ᭄ᬬᬓ᭄ᬢᬶᬦᬶᬓᬂᬫᬸᬲᬸᬄ‌ᬬᬭᬸᬫᭂᬗᭃᬫᬗ᭄ᬓᬾᬡ᭄ᬟᬢᭂᬂᬲᬂᬧ᭄ᬭᬪᬸ᭞
ᬦ᭄ᬬᬵᬂᬧᬾᬓᬵᬫᬢᬶᬳᬂᬫᬢᬗ᭄ᬳᬶᬬᬧᬚᬃᬦ᭄ᬬᬾᬓᬂᬧᬫᬶᬗ᭄ᬕᬶᬃᬓᬩᬾᬄ᭞
ᬢᭀᬯᬷᬓᬂᬩᬮᬲᬗ᭄ᬖᬗᬾᬮ᭄ᬦᬶᬓᬢᬸᬭᬸᬂᬫᬵᬭ᭄ᬬᬵᬮᬧᬵᬗ᭄ᬮᬸᬤ᭄ᬭᬧᬸᬄ᭞
ᬢᬗ᭄ᬳᬾᬃᬓᬧ᭄ᬯᬯᬶᬯᬾᬓᬦᭂᬦ᭄ᬢᭂᬓᬧᬦᬶᬂᬫᬗ᭄ᬤᭀᬦ᭄ᬫᬸᬲᬸᬄᬦᬷᬢᬶᬫᬦ᭄᭛

ᬅᬫ᭄ᬩᭂᬓ᭄ᬦᬶᬂ‌ᬯ᭄ᬯᬗᬰᬢ᭄ᬭᬸᬤᬸᬃᬦᬬᬯᭂᬦᬂᬲᬾᬧᭂᬦ᭄ᬢᬗᬮ᭄ᬧᬾᬭᬶᬬ᭞
ᬲᬂ‌ᬯᬵᬦᬷᬭᬳᬶᬦᬾᬂᬓᬸᬍᬫ᭄ᬢᭂᬓᬧᬦᬶᬂ‌ᬯ᭄ᬯᬂ‌ᬬᬦ᭄ᬤᬸᬫᭀᬦᬾᬭᬶᬓᬵ᭞
ᬬᬩ᭄ᬬᬓ᭄ᬢᬾᬓᬢᬶᬯᬲ᭄ᬦ᭄ᬬᬬᬦ᭄ᬢᬳᬢᬳᬦ᭄ᬧ᭄ᬯᬾᬓᬵᬳᬤᬾᬲᬵᬳᬲ᭞
ᬆᬧᬦ᭄ᬢᬦ᭄‌ᬭ᭄ᬯᬢᬬᬂᬓᬩᬦ᭄ᬢᭂᬦᬦᭂᬓᬾᬦ᭄ᬤᬵᬢᬦ᭄ᬢᭂᬓᬾᬂᬤᭀᬦᬶᬓᬵ᭛

ᬲᬂ‌ᬓ᭄ᬱᬾᬧᬦ᭄ᬬᬯᬶᬯᬾᬓᬦᭂᬦ᭄ᬚᬸᬕᬤᭂᬎᬦ᭄ᬢᬵᬫ᭄ᬩᭂᬓ᭄ᬦᬶᬓᬂᬬᬵᬤᬯ᭞
ᬓ᭄ᬯᬾᬄᬦ᭄ᬬᬂ‌ᬯ᭄ᬯᬂᬫᬓᭂᬟᬶᬓ᭄ᬦ᭄ᬬᬓᬯ᭄ᬭᬸᬳᬦᬯᬵᬲ᭄ᬢᬂ‌ᬯ᭄ᬯᬂ‌ᬬᬢᬦ᭄ᬧ᭄ᬭᭀᬓ᭄ᬱᬓ᭞
ᬬᬧ᭄ᬯᬦ᭄ᬪᬓ᭄ᬢᬶᬫᬸᬲᬸᬄᬢᬪᬵᬕ᭄ᬬᬫᬭᬶᬓᬵᬢᬹᬢᬾᬓᬢᬦ᭄ᬲᬗ᭄ᬕ᭄ᬭᬳᬦ᭄᭞
ᬩ᭄ᬬᬓ᭄ᬢᬵᬧᬦ᭄ᬧᬭᬶᬓᬲ᭄‌ᬍᬓᬲ᭄ᬦᬶᬓᬋᬩᬸᬢ᭄ᬓᬷᬃᬢ᭄ᬢᬷᬂᬭᬡᬧ᭄ᬭᬶᬄᬢᭂᬫᭂᬦ᭄᭛

ᬫᭀᬚᬃᬓᬃᬡ᭄ᬦᬧᬭᬦ᭄ᬢᬶᬦᬶᬂᬦᬬᬯᭂᬓᬲ᭄ᬧᬾᬢᭂᬦ᭄ᬢᭂᬓᬧ᭄ᬲᬂᬧ᭄ᬭᬪᬸ᭞
ᬅᬗ᭄ᬳᬶᬂᬧ᭄ᬭᬂᬚᬸᬕᬓᬾᬦᬓᬦ᭄ᬬᬯᬗᬸᬦᭂᬦ᭄ᬢᬵᬲᭃᬦ᭄ᬫᬪᬾᬤᬵᬤᬸᬦᭂᬦ᭄᭞
ᬓᬵᬲ᭄ᬦᬶᬂᬳᬲ᭄ᬢᬮᬯᬦ᭄ᬢᬮᬡ᭄ᬟᭂᬧᬶᬢᭂᬯᭂᬓ᭄ᬢᬾᬓᬂᬓᬯᬷᬭᬩ᭄ᬭᬢᬦ᭄᭞
ᬪᬸᬓ᭄ᬢᬷᬓᬂᬨᬮᬪᬸᬓ᭄ᬢᬶᬫᬸᬓ᭄ᬢᬶᬢᬗᬸᬲᬶᬃᬓᬷᬃᬢ᭄ᬢ᭄ᬬᬵᬥᬶᬓᬵᬭᬾᬂᬧ᭄ᬭᬚᬵ᭛

ᬯ᭄ᬬᬃᬣᬾᬓᬂᬦᬬᬭᬶᬂᬫᬳᬵᬧ᭄ᬭᬪᬯᬰᬓ᭄ᬢ᭄ᬬᬵᬗ᭄ᬳᬶᬂ‌ᬍᬓᬲ᭄ᬦ᭄ᬬᬵᬤᬸᬦᭂᬦ᭄᭞
ᬆᬧᬦ᭄ᬥᬃᬫ᭄ᬫᬦᬶᬲᬂᬫᬳᬵᬧᬸᬭᬸᬱᬢᬾᬓᬂᬲᬵᬳᬲᬾᬓᬶᬂᬫᬸᬲᬸᬄ᭞
ᬲᬂᬦᬵᬣᬧ᭄ᬯᬚᬕᬢ᭄ᬢ᭄ᬭᬬᬵᬥᬶᬧᬢᬶᬲᬵᬓ᭄ᬱᬵᬢ᭄‌ᬭᬶᬂᬓᬺᬢᬵᬦᬸᬕ᭄ᬭᬳ᭞
ᬦ᭄ᬤᬷᬓᬵᬫᬗ᭄ᬧᬗᬰᬓ᭄ᬢᬶᬲᬂᬧ᭄ᬭᬪᬸᬭᬶᬓᬾᬂᬭᬵᬢ᭄ᬤᬾᬯᬢᭀᬯ᭄ᬬᬵᬭᬋᬫ᭄᭛

ᬦᬵᬳᬦ᭄ᬮᬶᬂᬲᬗᬯᬗ᭄ᬕᬭᬵᬚᬲᬸᬫᬳᬸᬃᬲᬂᬪᭀᬫᬢᬦ᭄ᬓᬃᬓ᭄ᬓᬰ᭞
ᬅᬢ᭄ᬬᬦ᭄ᬢᬵᬭᬶᬯᬸᬯᬸᬲ᭄ᬢᬬᭀᬕ᭄ᬬᬢᬋᬗᭃᬦ᭄ᬤᬾᬲᬂ‌ᬯᬢᭂᬓ᭄‌ᬓ᭄ᬱᬢ᭄ᬭᬶᬬ᭞
ᬗ᭄ᬯᬂᬲᬵᬫ᭄ᬧᬸᬦ᭄ᬓᬺᬢᬓᬷᬃᬢ᭄ᬢ᭄ᬬᬢᬧ᭄ᬯᬦᬚᬸᬮᬾᬬᬦ᭄ᬢᬃᬧᬦᬷᬢ᭄ᬬᬂ‌ᬍᬓᬲ᭄᭞
ᬆᬧᬦ᭄ᬤᬸᬃᬬ᭄ᬬᬰᬦᭂᬦ᭄ᬢᭂᬓᬧ᭄ᬦᬶᬗᬸᬫᬸᬮᬢ᭄ᬓᬾᬭᬂᬬᬤᬶᬦ᭄ᬢᬦ᭄ᬩᬶᬲ᭛

ᬦ᭄ᬬᬵᬂ‌ᬯ᭄ᬯᬂᬭᬹᬧᬓᬬᬦ᭄ᬫᬫᬾᬢᬶᬯᬓᬶᬯᭂᬄᬤᬵᬬᬦ᭄ᬬᬬᬦ᭄ᬧᭀᬮᬶᬳ᭞
ᬲᬗ᭄ᬓᭂᬧ᭄‌ᬭᬶᬂᬧᬗᬮᬧ᭄ᬢᬬᬵᬧᬶᬮᬶᬳᬸᬮᬶᬄᬤᬾᬦ᭄ᬬᬵᬍᬓᬲ᭄ᬫᭀᬮᬶᬳ᭞
ᬢᬤ᭄ᬯᬢ᭄ᬫᬗ᭄ᬓᬦᬭᬶᬂᬕᬶᬡᬵᬫᬸᬲᬸᬳᬫᬾᬢ᭄ᬤᬵᬬᬵᬳᬋᬧ᭄ᬦ᭄ᬬᬜ᭄ᬚᬬ᭞
ᬢᬦ᭄ᬢᬹᬢᬾᬦ᭄ᬧᬦᬲᬶᬂᬳᬢᬷᬓᬶᬲᬯᬮᬦ᭄ᬢᬦ᭄ᬲᬶᬤ᭄ᬥᬓᬵᬃᬬ᭄ᬬᬵᬲᬭᬕ᭄᭛

ᬗ᭄‌ᬯ᭄ᬯᬂ‌ᬬᬦ᭄ᬰᬓ᭄ᬢᬶᬳᬍᬧ᭄‌ᬭᬶᬰᬵᬲᬦᬦᬶᬓᬵᬃᬬ᭄ᬬᬯ᭄ᬭᬸᬄᬫᬦᬷᬢᬶᬂᬫᬸᬲᬸᬄ᭞
ᬢᬦ᭄ᬲᬗ᭄ᬓᬾᬂᬧᭂᬚᬳᬶᬂᬫᬸᬲᬸᬄᬓᬭᬡᬦᬶᬂ‌ᬯ᭄ᬯᬂᬬᬜ᭄ᬚᬬᬾᬂᬧᬧ᭄ᬭᬗᬦ᭄᭞
ᬬᬦ᭄ᬪᬓ᭄ᬢᬷᬓᬫᬸᬲᬸᬄᬦ᭄ᬬᬲᬫ᭄ᬪ᭄ᬭᬫᬦᬶᬓᬾᬲᭂᬫ᭄ᬩᬄᬦ᭄ᬬᬲᬫ᭄ᬩᬾᬕᬦᭂᬦ᭄᭞
ᬬᬾᬓᬵᬦ᭄ᬓᬷᬃᬢ᭄ᬢᬶᬢᭂᬫᭂᬦ᭄ᬗᬭᬦ᭄ᬬᬭᬶᬲᬶᬭᬂᬪᬹᬧᬵᬮᬓᬵᬭᬶᬂᬚᬕᬢ᭄᭛

ᬆᬧᬦ᭄ᬩᬸᬤ᭄ᬥᬶᬦᬶᬓᬵᬲᬶᬓᬺᬱ᭄ᬡᬢᬢᬸᬭᬸᬂᬢᬫ᭄ᬯᬾᬓᬶᬳᭂᬦ᭄ᬓᬯ᭄ᬭᬸᬳᬦ᭄᭞
ᬲᬸᬕ᭄ᬬᬦ᭄‌ᬯᭂᬤ᭄ᬬᬢᬸᬫᭀᬦᬢᬧ᭄ᬢᬲᬸᬫᬳᬩ᭄ᬓᬾᬯ᭄ᬭᬦ᭄ᬧᬸᬭᬶᬄᬦ᭄ᬬᬵᬓᭂᬟᬶᬓ᭄᭞
ᬤᬹᬢᬧ᭄ᬯᬵᬬᬢᬓᬾᬦᬓᬦ᭄ᬬᬭᬸᬫᬸᬳᬸᬦ᭄ᬓᭀᬦᭂᬦ᭄ᬢᬪᬓ᭄ᬢ᭄ᬬᬾᬓᬶᬢ᭞
ᬬᬦ᭄ᬢᬦ᭄ᬪᬓ᭄ᬢ᭄ᬬᬲᬫᬗ᭄ᬓᬦᬦ᭄‌ᬍᬓᬲᬶᬢᬾᬓᬂᬤ᭄ᬯᬵᬭᬯᬢ᭄ᬬᬵᬧᬸᬬᬶ᭛

ᬲᬂᬰᬢ᭄ᬭᬸᬦ᭄ᬢᬧᬲᬂᬫᬳᭀᬤᬭᬫᬭᬵᬳᬾᬓᬺᬱ᭄ᬡᬳᬬ᭄ᬯᬵᬕᬶᬕᬸ᭞
ᬢᭀᬯᬾᬓ᭄ᬱᬵᬫ᭄ᬩᭂᬓᬶᬓᬂ‌ᬯᬢᭂᬓ᭄ᬬᬤᬸᬓᬩᬾᬄ‌ᬬᬦ᭄ᬪᬓ᭄ᬢ᭄ᬬᬬᬦ᭄ᬮᬗ᭄ᬖᬦ᭞
ᬬᬧ᭄ᬯᬦ᭄ᬪᬓ᭄ᬢ᭄ᬬᬲᬫᬗ᭄ᬓᬦᬾᬭᬶᬗᬓᭂᬦᬦ᭄ᬢᬾᬓᬵᬮᬯᬦ᭄ᬲᬶᬤ᭄ᬭᬸᬫ᭞
ᬬᬦ᭄ᬢᬦ᭄ᬪᬓ᭄ᬢ᭄ᬬᬢᬸᬮᬶᬄᬢᬲᭃᬦ᭄ᬢᭂᬓᬭᬶᬤᭀᬦ᭄ᬭᬵᬚ᭄ᬬᬦ᭄ᬬᬲᬾᬧ᭄ᬲᬵᬳᬲᬦ᭄᭛

ᬦ᭄ᬤᬵᬢᭂᬫ᭄ᬩᬾᬲᬸᬓᬶᬓᬵᬦ᭄ᬮᬸᬫᬫ᭄ᬧᬳᬸᬯᬸᬲᭂᬦ᭄ᬲᬵᬭᬷᬓᬲᬵᬫ᭄ᬧᬸᬦ᭄ᬟᬢᭂᬂ᭞
ᬦᬵᬳᬦ᭄ᬮᬶᬂᬦᬶᬭᬲᬂᬫᬳᬷᬲᬸᬢᬮᬸᬯᬃᬲᬓ᭄ᬯᬾᬄᬦᬶᬓᬵᬲᬂᬫᬳᭃᬫ᭄᭞
ᬖᭀᬭᬂᬭᬵᬓ᭄ᬱᬲᬤᬿᬢ᭄ᬬᬲᬗ᭄ᬖᬩᬮᬰᬩ᭄ᬤᬦ᭄ᬬᬵᬗᬸᬳᬸᬄᬓᬵᬢᬭ᭞
ᬘᭀᬭᬾᬓᬵᬗᬮᬧᬵᬢᬸᬓᬃᬮᬶᬦᬯᬦᬦ᭄ᬋᬧ᭄ᬟ᭄ᬬᬫ᭄ᬢᬶᬓᬂ‌ᬯ᭄ᬭᬸᬄ‌ᬯᭂᬤᬶ᭛

ᬮᬸᬫ᭄ᬭᬵᬤᬸᬱ᭄ᬝᬦᬶᬓᬵᬦ᭄ᬫᬭᬾᬂ‌ᬯᭂᬗᬶᬧᬟᬵᬤᬸᬫ᭄ᬤᬾᬰᬓᬧ᭄ᬯᬵᬗᬺᬯᭂᬓ᭄᭞
ᬮᬾᬦ᭄ᬢᬾᬓᬵᬗᬦᭂᬓᬵᬦᬶᬢᬡ᭄ᬟᬭᬶᬧᬫᬶᬗ᭄ᬕᬶᬃᬲᬂ‌ᬯᬢᭂᬓ᭄ᬬᬵᬤᬯ᭞
ᬮᬵᬯᬦ᭄ᬢᬂᬕᬭᬟᬕ᭄ᬫᬦᬸᬫ᭄ᬧᬸᬯᬶᬫᬬᬵᬰᬷᬃᬡ᭄ᬦᬾᬓᬤᬾᬦ᭄ᬬᬵᬮᬶᬮᬂ᭞
ᬫᭀᬮᬶᬄᬫᬯ᭄ᬯᬢᬸᬮᬶᬄᬦ᭄ᬬᬭᬶᬂᬢᬸᬳᬦᬶᬓᬂᬢᬦ᭄ᬧᭀᬮᬶᬳᬫ᭄ᬭᬶᬄᬢᬶᬯᬲ᭄᭛

᭛ᬲᬦ᭄ᬥ᭄ᬬᬓᬵᬭ᭛᭝᭗᭔᭟
000|0‐0|‐00|0‐0|‐00|0‐0|‐‐0|0̲ = ᭒᭒

ᬇᬲᭂᬟᭂᬗᬶᬭᬂᬫᬳᬵᬲᬸᬭᬧᬢᬶᬧ᭄ᬭᬰᬲ᭄ᬢᬳᬦᬭᬶᬂ‌ᬯᬸᬓᬶᬃᬕᭀᬩ᭄ᬭᬚ᭞
ᬲᬳᬦᬦᬶᬓᬂᬧᬫᬶᬗ᭄ᬕᬶᬭᬶᬭᬲᬂ‌ᬯᬢᭂᬓ᭄ᬬᬤᬸᬧᬟᬵᬢᭂᬮᬲ᭄ᬫᬗ᭄ᬳᬶᬮᬷ᭞
ᬓᬭᬡᬦᬶᬓᬵᬦ᭄ᬧᬟᭀᬢᬸᬲᬚᬭᬾᬦᬭᬾᬦ᭄ᬤ᭄ᬭᬳᬭᬶᬫᬹᬃᬢ᭄ᬢᬶᬫᬵᬧᬤ᭄ᬕᬢ᭞
ᬭᬳᬶᬦᬓᬸᬍᬫ᭄ᬮᬸᬫᬫ᭄ᬧᬳᬸᬢᬸᬲᬦ᭄ᬬᬓᬧ᭄ᬯᬫᬳᬯᬦ᭄ᬢᬸᬭᬗ᭄ᬕᬵᬮᬬᬹ᭛

ᬢᭂᬓᬢᬬᬭᬶᬂᬧᬸᬭᬵᬫᬭᬳᬓᭂᬦ᭄ᬟᬢᭂᬂᬲᬗᬲᬸᬭᬾᬦ᭄ᬤ᭄ᬭᬪᬹᬫ᭄ᬬᬵᬢ᭄ᬫᬚ᭞
ᬅᬕᬭᬯᬮᬦ᭄ᬢᬲᬂᬬᬤᬸᬮᬯᬦ᭄‌ᬯᬢᭂᬓ᭄ᬭᬢᬸᬲᬫᬗ᭄ᬚᬸᬭᬸᬧ᭄ᬭᭀᬓ᭄ᬱᬓ᭞
ᬧᬟᬫᬢᬶᬳᬂᬲᬲᬜ᭄ᬚᬢᬓᬩᬾᬄᬫᬓᬵᬤᬶᬩᬲᬸᬤᬾᬯᬦᬵᬣᬤ᭄ᬭᬸᬫ᭞
ᬦᬭᬧᬢᬶᬬᬸᬕ᭄ᬭᬲᬾᬦᬩᬮᬤᬾᬯᬲᬂᬧ᭄ᬭᬪᬸᬚᬦᬵᬃᬤ᭄ᬤᬦᬵᬲᬗ᭄ᬕᭂᬧᬦ᭄᭛

ᬇᬲᭂᬟᭂᬗᬶᬲᬂ‌ᬯᬢᭂᬓ᭄ᬬᬤᬸᬫᬫᬶᬡ᭄ᬟᬲᬜ᭄ᬚᬢᬟᬢᭂᬂᬢᬰᬢ᭄ᬭᬸᬦ᭄ᬢᬧ᭞
ᬓᬮᬯᬦᬶᬓᬂᬫᬳᭀᬤᬭᬳᬦᬾᬂ‌ᬍᬩᬸᬄᬤᬶᬦᬸᬮᬸᬭᬶᬂᬲᬕᭀᬢ᭄ᬭᬵᬗᬶᬭᬶᬂ᭞
ᬬᬢᬶᬓᬓᬧᬹᬳᬦᬤ᭄ᬪᬸᬢᬢᬸᬫᭀᬦ᭄‌ᬭᬶᬕᭀᬧᬸᬭᬦᬶᬓᬂᬦᬕᬭ᭄ᬬᬵᬭᬸᬳᬸᬭ᭄᭞
ᬳᬦᬦᬫᬕᬦ᭄ᬢᬓᭂᬦ᭄ᬳᬍᬧᬶᬓᬂᬧᬸᬭᬷᬮᬯᬦᬶᬓᬂᬲᬸᬭᬾᬦ᭄ᬤ᭄ᬭᬵᬮᬬ᭛

ᬦᬭᬧᬢᬶᬢᬦ᭄ᬤ᭄ᬯᬭᬓ᭄ᬯᬯᭂᬕᬶᬍᬦ᭄ᬫᬳᭀᬤᬭᬮᬯᬦ᭄ᬓᬮᬶᬗ᭄ᬕᬵᬥᬶᬧ᭞
ᬢᬦᬧᬯᬯᬂᬲᬦᬶᬰ᭄ᬘᬬᬲᬶᬭᬾᬧ᭄ᬭᬬᭀᬚᬦᬦᬶᬤᬹᬢᬲᬂᬪᬹᬫᬶᬚ᭞
ᬓᬣᬫᬧᬶᬢᬦ᭄ᬓᬲᬗ᭄ᬰᬬᬲᬶᬭᬵᬧᬕᭂᬄᬚᬸᬕᬭᬶᬩᬸᬤ᭄ᬥᬶᬲᬂ‌ᬓ᭄ᬱᬢ᭄ᬭᬶᬬ᭞
ᬢᬸᬳᬸᬧᬶᬦᬓᬲ᭄ᬯᬪᬵᬯᬦᬶᬭᬲᬂᬫᬳᬵᬧᬸᬭᬸᬱᬭᬶᬂᬢᭂᬓᬵᬪ᭄ᬬᬵᬕᬢ᭛

ᬅᬧᬶᬢᬸᬯᬶᬫᬦ᭄ᬢᬸᬭᬓ᭄ᬯᬕᬢᬶᬯᬪ᭄ᬭᬸᬤᬾᬦᬶᬭᬦᬭᬾᬦ᭄ᬤ᭄ᬭᬰᬢ᭄ᬭᬸᬦ᭄ᬢᬧ᭞
ᬓᬭᬡᬦᬶᬭᬦ᭄ᬋᬲᭂᬧ᭄ᬫᬦᬳᬶᬭᬵᬢᬫᬸᬬ᭄‌ᬢᬫᬸᬬᬶᬭᬾᬓᬢᬦ᭄ᬲᬗ᭄ᬰᬬ᭞
ᬧᬦᬫᬸᬬᬶᬭᬾᬓᬶᬪᬵᬭᬬᬫᬳᬵᬲᬸᬔᬵᬗᬶᬦᬓᬶᬬᭀᬕ᭄ᬬᬭᬶᬂᬪᬹᬧᬢᬶ᭞
ᬬᬧᬶᬦᬓᬳᬵᬭᬭᬓ᭄ᬯᬲᬳᬦᬾᬲᬶᬦᬶᬂᬧᬲᬶᬲᬶᬧᬃᬯ᭄ᬯᬢᬵᬃᬚ᭄ᬚᬵᬳᬍᬧ᭄᭛

ᬲᬸᬭᬲᬦᬶᬓᬂᬪᬶᬦᬸᬓ᭄ᬢᬶᬲᬳᬫᬤ᭄ᬬᬫᬃᬱᬸᬔᬦᬶᬤᬾᬦᬶᬓᬵᬫ᭄ᬭᬵᬬᬦᬶ᭞
ᬧᬟᬳᬶᬓᭂᬢᬵᬗᬬᬧ᭄ᬲ᭄ᬯᬭᬦᬶᬓᬵᬭᬭᬲ᭄‌ᬍᬗᭂᬗᬕᬸᬧ᭄ᬬᬦᬗ᭄ᬤᬾᬲᬸᬔ᭞
ᬅᬗᬯᬢᬕᬦ᭄ᬢᬶᬭᭀᬯᬗᬶᬭᬯᬪ᭄ᬭᬸᬳᬾᬢᬸᬦᬶᬓᬧᬹᬳᬦᬶᬂᬭᬵᬓ᭄ᬱᬲ᭞
ᬅᬕᭂᬮᬶᬲᬶᬓᬂᬓᬫᬦ᭄ᬢ᭄ᬬᬦᬢᬸᬭᬹᬢᬲᬂᬧᬶᬦᬓᬤᬹᬢᬢᬦ᭄ᬲᬗ᭄ᬰᬬ᭛

ᬢᬶᬟᬓ᭄ᬟᬶᬓᭂᬢᬵᬳ᭄ᬯᬶ
᭛ᬥᬺᬢᬶ᭛᭝᭗᭕᭟
0‐0|00‐|0‐0|00‐|0‐0|000̲ = ᭑᭘

ᬯᬗᬸᬡ᭄ᬟᬳᬶᬦᬢᬾᬓᬲᬂᬧᬶᬦᬓᬤᬹᬢᬲᬵᬫ᭄ᬧᬸᬦᬭᬳᬸᬧ᭄᭞
ᬫᬪᬹᬱᬡᬫᬯᬲ᭄ᬢ᭄ᬭᬓᬾᬭᬢᬶᬮᬢᬦ᭄ᬢᬮᬵᬓᬢᬶᬦᬸᬮᬶᬲ᭄᭞
ᬧᬋᬂᬢᬸᬫᬫᬭᬶᬂᬲᬪᬵᬦᬶᬭᬲᬗᬸᬕ᭄ᬭᬲᬾᬦᬯᭂᬓᬲᬦ᭄᭞
ᬢᬶᬦᭀᬦᬶᬭᬢᬲᬂ‌ᬯᬢᭂᬓ᭄ᬬᬤᬸᬓᬩᬾᬄᬫᬢᬶᬗ᭄ᬓᬳᬢᬢᬵ᭛

ᬓᬧᬹᬳᬦᬫᭂᬗᭂᬦ᭄ᬫᭂᬗᭂᬦ᭄ᬫᬸᬮᬢᬶᬲᬂ‌ᬯᬢᭂᬓ᭄ᬬᬤᬸᬓᬸᬮ᭞
ᬅᬧᬹᬃᬯ᭄ᬯᬭᬶᬳᬍᬧ᭄‌ᬯᬢᭂᬓ᭄ᬬᬤᬸᬓᬩᬾᬄᬧ᭄ᬭᬪᬵᬲ᭄ᬯᬭᬓᬢᭀᬦ᭄᭞
ᬓᬲᭂᬦ᭄ᬯᬦᬶᬓᭂᬜᬃᬦᬶᬓᬂᬫᬡᬶᬫᬬᬾᬓᬲᬂᬭᬢᬸᬓᬩᬾᬄ᭞
ᬫᬦᬄᬦ᭄ᬬᬫᬦᬳᬵᬂ‌ᬯᬢᭂᬓ᭄ᬳ᭄ᬬᬗᬧᬸᬧᬸᬮ᭄ᬲᬳᬵᬧ᭄ᬲᬭᬕᬡ᭛

ᬳᬦᬵᬤᬶᬦᬶᬓᬲᬂᬦᬭᬾᬦ᭄ᬤ᭄ᬭᬩᬲᬸᬤᬾᬯᬓᬦ᭄ᬢᬸᬦᬸᬫᬳᬵ᭞
ᬮᬯᬦ᭄ᬤ᭄ᬭᬸᬫᬲᬶᬭᬵᬭᬶᬭᬶᬲ᭄ᬫᬸᬮᬢᬭᬶᬂᬫᬳᬷᬲᬸᬢᬩᬮ᭞
ᬓᬸᬦᬂᬲᬳᬦᬲᬂ‌ᬯᬢᭂᬓ᭄ᬭᬢᬸᬫᬳᭃᬫᬢᬶᬗ᭄ᬓᬳᬢᬢᬵ᭞
ᬫᬓᬵᬤᬶᬦᬭᬦᬵᬣᬓᬺᬱ᭄ᬡᬩᬮᬤᬾᬯᬤᬾᬯᬲᬓᬮ᭛

ᬧ᭄ᬭᬰᬲ᭄ᬢᬧᬭᬭᬵᬚᬧᬸᬢ᭄ᬭᬬᬤᬸᬯᬷᬭᬓᬧ᭄ᬯᬫᬋᬧᬢ᭄᭞
ᬲᬗᬦ᭄ᬥᬓᬓᬸᬮᬧ᭄ᬭᬯᬷᬭᬫᬶᬮᬸᬯᬺᬱ᭄ᬡᬶᬯᬷᬭᬫᬢᬢᬵ᭞
ᬲᬸᬢᬾᬚᬢᬶᬓᬦᬂᬲᬪᬵᬢᭂᬓᬧᬶᬢᬾᬚᬦᬶᬂᬫᬡᬶᬫᬬ᭞
ᬲᬗᬃᬚ᭄ᬚᬸᬦᬲᬸᬫᭂᬗ᭄ᬓᭂᬭᬷᬗᬦᬭᬢᬸᬮ᭄ᬬᬩᬳ᭄ᬦᬶᬤᬸᬫᬶᬮᬄ᭛

ᬟᬢᭂᬂᬧ᭄ᬯᬬᬦᬭᬾᬦ᭄ᬤ᭄ᬭᬲᬂᬧᬶᬦᬓᬤᬹᬢᬲᬂ‌ᬓ᭄ᬱᬶᬢᬶᬲᬸᬢ᭞
ᬕᬶᬦᭀᬭᬯᬯᬶᬦᬾᬄᬧᬝᬵᬭᬡᬢᭂᬮᬲ᭄ᬫᬮᬶᬗ᭄ᬕᬶᬳᬚᬚᬭ᭄᭞
ᬭᬶᬲᬡ᭄ᬟᬶᬗᬶᬭᬲᬂᬦᬭᬾᬦ᭄ᬤ᭄ᬭᬓᬺᬢᬥᬃᬫ᭄ᬫᬯᬪ᭄ᬭᬸᬫᬰᬶᬮ᭞
ᬫᬕᬲ᭄ᬬᬓᬕᬶᬭᬂᬢᭂᬳᭂᬃᬚᬶᬢᬲᬪᬵᬓᬢᭀᬦ᭄ᬢᬦᬢᭂᬕᭂᬕ᭄᭛

᭛ᬧ᭄ᬭᬳᬃᬱᬶᬦᬷ᭛᭝᭗᭖᭟
‐‐‐|000|0‐0|‐0‐|0̲ = ᭑᭓

ᬲᬂᬰᬢ᭄ᬭᬸᬦ᭄ᬢᬧᬯᬶᬳᬶᬓᬦ᭄‌ᬭᬶᬗᬶᬗ᭄ᬕᬶᬢᬚ᭄ᬜ᭞
ᬘᬾᬱ᭄ᬝᬵᬓᬵᬭᬦᬶᬭᬓᬩᬾᬄᬢᭂᬮᬲ᭄ᬢᬶᬦᭀᬦ᭄ᬢᭀᬦ᭄᭞
ᬦᬵᬳᬦ᭄ᬳᬾᬢᬸᬦᬶᬭᬦᬰᬩ᭄ᬤᬲᭀᬧᬘᬵᬭ᭞
ᬗ᭄ᬓᬵᬦᬾᬪᬹᬧᬢᬶᬩᬮᬤᬾᬯᬓᬾᬰᬯᬵᬗ᭄ᬰ᭛

ᬲᬵᬚ᭄ᬜᬵᬰ᭄ᬭᬷᬦᬺᬧᬢᬶᬦᬶᬫᬶᬢ᭄ᬢᬦᬶᬂᬫᬭᬗ᭄ᬓᬾ᭞
ᬆᬚ᭄ᬜᬵᬪᬹᬧᬢᬶᬦᬭᬓᬵᬤᬶᬭᬵᬚᬭᬵᬚ᭞
ᬫ᭄ᬯᬂᬢᬾᬓᬶᬦ᭄ᬧᬗᬶᬭᬶᬗᬶᬭᬂ‌ᬯᬢᭂᬓ᭄ᬦᬭᬾᬦ᭄ᬤ᭄ᬭ᭞
ᬲᬵᬫᬦ᭄ᬢᬵᬗ᭄ᬚᬸᬭᬸᬫᬕᬥᬾᬦ᭄ᬤ᭄ᬭᬘᬾᬤᬶᬓᬃᬡ᭄ᬦ᭛

ᬲᬫ᭄ᬩᬦ᭄ᬥᬦ᭄ᬬᬧᬟᬲᬶᬭᬵᬦ᭄ᬬᬶᬦᬸᬓ᭄ᬢ᭄ᬬᬦᬵᬲᬶᬄ᭞
ᬓᬧ᭄ᬯᬵᬳ᭄ᬬᬸᬦ᭄‌ᬭᬶᬧᬕᭂᬳᬲᬂᬦᬭᬾᬦ᭄ᬤ᭄ᬭᬓᬺᬱ᭄ᬡ᭞
ᬦ᭄ᬤᬄᬲᬵᬫ᭄ᬧᬸᬦ᭄ᬭᬸᬫᬸᬳᬸᬦᬶᬓᬾᬗ᭄ᬳᬸᬮᬸᬦ᭄ᬬᬦᬵᬧ᭄ᬢᬶ᭞
ᬭᬶᬲ᭄ᬯᬲ᭄ᬣᬵᬬᬤᬸᬓᬸᬮᬳᬾᬢᬸᬦᬶᬂᬓᬶᬦᭀᬦ᭄ᬓᭀᬦ᭄᭛

ᬦ᭄ᬤ᭄ᬬᬵᬲᬶᬄᬮᬷᬗᬳᬚᬶᬓᭂᬢᬾᬗ᭄ᬳᬸᬮᬸᬦ᭄ᬤᬬᬾᬓᬶ᭞
ᬫᬗ᭄ᬓᬾᬦ᭄ᬧ᭄ᬭᬵᬧ᭄ᬢᬫᬯᬭᬳᬾᬓᬶᬓᭀᬧᬤᬾᬬᬦ᭄᭞
ᬗ᭄ᬓᬵᬲ᭄ᬯᬷᬢᬗ᭄ᬳᬸᬮᬸᬦᬕᬯᬾᬧᬭᬵᬃᬣᬥᬃᬫ᭄ᬫ᭞
ᬆᬧᬦ᭄ᬳᬬ᭄ᬯᬦᬭᬧᬢᬷᬓᬶᬲᬵᬥ᭄ᬬᬢᬦ᭄ᬮᬾᬦ᭄᭛

ᬬᬦ᭄ᬬᭀᬕ᭄ᬬᬵᬳᬶᬟᭂᬧᭂᬦᬶᬓᬂ‌ᬯᬸᬯᬸᬲ᭄ᬭᬲᬦ᭄ᬬ᭞
ᬳᭀᬧᭂᬦ᭄ᬲᬶᬂᬭᬳᬬᬸᬦᬶᬓᬵᬦ᭄ᬢᭂᬓᬾᬂᬦᬭᬵᬃᬬ᭄ᬬ᭞
ᬆᬧᬦ᭄ᬢᬦ᭄ᬰ᭄ᬭᬯᬡᬫᬤᭀᬳᬭᬶᬂᬧᬢᬷᬃᬣᬦ᭄᭞
ᬰᬩ᭄ᬤᬮ᭄ᬯᬶᬃᬢᬦᬲᬶᬳᬶᬓᬂᬫᬲᬶᬄᬦᬶᬫᬶᬢ᭄ᬢ᭛

ᬲᬂᬲᬵᬥᬸᬧ᭄ᬯᬢᬸᬳᬸᬯᬸᬯᬸᬲ᭄ᬦᬶᬭᬦ᭄ᬧᬰᬩ᭄ᬤ᭞
ᬰᬸᬤ᭄ᬥᬚ᭄ᬜᬵᬦᬲᬶᬭᬧᬭᬵᬃᬣᬥᬃᬫ᭄ᬫᬩᬸᬤ᭄ᬥᬶ᭞
ᬓᬸᬱ᭄ᬝᬾᬓᬂ‌ᬯᬶᬦᬭᬳᬦᬗ᭄ᬰᬬᬾᬓᬲᬵᬥᬸᬦ᭄᭞
ᬆᬧᬜ᭄ᬘᬶᬢ᭄ᬢᬦᬶᬓᬳᬶᬟᭂᬧ᭄ᬦ᭄ᬬᬘᬶᬢ᭄ᬢᬦᬶᬂᬮᬾᬦ᭄᭛

ᬢᬦ᭄ᬫᬗ᭄ᬓᬵᬧ᭄ᬯᬦᬶᬬᬢᬩᬸᬤ᭄ᬥᬶᬲᬂᬦᬭᬵᬃᬬ᭄ᬬ᭞
ᬢᭀᬯᬶᬦ᭄ᬧᬡ᭄ᬟᬶᬢᬦᬭᬦᬵᬣᬢᬦ᭄ᬳᬦᭀᬮᬶ᭞
ᬦ᭄ᬤᬵᬢᬦ᭄ᬫᬳ᭄ᬬᬸᬦᬶᬳᬮᬦᬶᬂᬧᬭᬵᬧᬶᬢᭀᬯᬶ᭞
ᬆᬧᬦ᭄ᬲᬵᬫ᭄ᬧᬸᬦᬧᬕᭂᬳᬶᬂᬓᬥᬃᬫ᭄ᬫᬫᬹᬃᬢ᭄ᬢ᭄ᬬᬦ᭄᭛

ᬧ᭄ᬭᬵᬥᬵᬦᬦᬺᬧᬢᬶᬭᬶᬓᬾᬂᬚᬕᬢ᭄ᬲᬸᬥᬷᬭ᭞
ᬓᬧ᭄ᬭᬚ᭄ᬜᬦ᭄ᬳᬚᬶᬧᬭᬫᬵᬃᬣᬭᬶᬂ‌ᬯᬶᬯᬾᬓ᭞
ᬮ᭄ᬯᬶᬃᬢᬷᬃᬣᬵᬳᭂᬦᬶᬗᬩᬸᬗᬄᬫᬦᬄᬦᬭᬵᬃᬬ᭄ᬬ᭞
ᬰᬸᬤ᭄ᬥᬵᬦᬶᬂᬫᬦᬳᬲᬶᬳᬶᬂᬲᬭᬵᬢ᭄ᬕᬢᬶᬦ᭄ᬢ᭛

ᬲᬵᬓ᭄ᬱᬵᬢ᭄ᬧᬃᬯ᭄ᬯᬢᬦᬭᬦᬵᬣᬭᬶᬂᬕᬶᬡᬵᬓᬵᬲ᭄᭞
ᬮᬵᬯᬦ᭄‌ᬯᬷᬃᬬ᭄ᬬᬕᬸᬡᬓᬰᬓ᭄ᬢᬶᬦᬧ᭄ᬭᬫᬾᬬ᭞
ᬦ᭄ᬤᬦ᭄‌ᬯ᭄ᬯᬦ᭄ᬢᭂᬦ᭄ᬧᬟᬧᬟᬲᬂᬦᬭᬾᬦ᭄ᬤ᭄ᬭᬰᬓ᭄ᬢᬶ᭞
ᬢᬦ᭄ᬮᬾᬦ᭄ᬲᬂᬭᬢᬸᬫᬗᬸᬢᬸᬲ᭄‌ᬗ᭄ᬳᬸᬮᬸᬦ᭄ᬫᬭᬗ᭄ᬓᬾ᭛

ᬯ᭄ᬬᬓ᭄ᬢᬶᬦ᭄ᬬᬦ᭄ᬲᬫᬲᬫᬰᬓ᭄ᬢᬶᬲᬂᬦᬭᬵᬃᬬ᭄ᬬ᭞
ᬫ᭄ᬯᬂᬲᬂᬪᬹᬧᬢᬶᬲᬗᬦᬵᬫᬪᬹᬫᬶᬧᬸᬢ᭄ᬭ᭞
ᬳᬶᬫ᭄ᬧᭂᬃᬲᬵᬕᬭᬕᬶᬭᬶᬲᬂ‌ᬯᬢᭂᬓ᭄ᬫᬳᬷᬚ᭞
ᬕᬫ᭄ᬪᬷᬭᬵᬢᬶᬰᬬᬲᬶᬭᬾᬂᬫᬳᬵᬧ᭄ᬭᬪᬵᬯ᭛

ᬦᬶᬲ᭄ᬢᬦ᭄ᬬᬦ᭄ᬧᬟᬧᬟᬰᬓ᭄ᬢᬶᬲᬂᬦᬭᬾᬦ᭄ᬤ᭄ᬭ᭞
ᬢᬦ᭄ᬫᬳ᭄ᬬᬸᬦ᭄‌ᬗ᭄ᬳᬸᬮᬸᬦᬶᬭᬶᬓᬵᬗᬸᬮᬄᬫᬗᬤ᭄ᬯ᭞
ᬰ᭄ᬭᬷᬓᬺᬱ᭄ᬡᬵᬢᬶᬰᬬᬲᬶᬭᬾᬂᬫᬳᬵᬧ᭄ᬭᬪᬵᬯ᭞
ᬢᬶᬫ᭄ᬩᬂᬢᬶᬫ᭄ᬩᬗᬫᬕᬥᬾᬦ᭄ᬤ᭄ᬭᬭᬶᬂᬓᬰᬓ᭄ᬢᬶᬦ᭄᭛

ᬲᬶᬗ᭄ᬳᬶᬢ᭄ᬲᬂᬦᬭᬧᬢᬶᬤᬾᬦᬶᬓᬂᬧ᭄ᬭᬪᬵᬯ᭞
ᬘᬶᬢ᭄ᬢᬵᬗᬶᬦ᭄ᬢᬭᬓᭂᬦᬶᬲᬂᬦᬭᬾᬦ᭄ᬤ᭄ᬭᬓᬺᬱ᭄ᬡ᭞
ᬦᬶᬲ᭄ᬢᬦ᭄ᬬᬵᬫᬸᬳᬭᬭᬶᬭᬂᬦᬶᬲᬂᬦᬭᬵᬃᬬ᭄ᬬ᭞
ᬅᬗ᭄ᬳᬶᬂᬮᬗ᭄ᬕᭂᬗᬦᬶᬗᬦᬓ᭄ᬚᬸᬕᬂᬘᬶᬦᬶᬢ᭄ᬢ᭛

ᬮᬵᬯᬦ᭄ᬲᬂᬧ᭄ᬭᬪᬸᬩᬮᬤᬾᬯᬰᬓ᭄ᬢᬶᬫᬦ᭄ᬢ᭞
ᬳᬶᬫ᭄ᬧᭂᬃᬳᬶᬫ᭄ᬧᭂᬭᬓᬮᬯᬦ᭄ᬢᬘᬾᬤᬶᬭᬵᬚ᭞
ᬲᬂᬧᬵᬃᬣᬵᬥᬶᬓᬕᬸᬡᬫᬦ᭄ᬢᬯᬷᬭᬰᬓ᭄ᬢᬶ᭞
ᬢᬡ᭄ᬟᬶᬂᬓᬃᬡ᭄ᬦᬳᬦᬍᬯᬶᬄᬢᬸᬳᬸᬦ᭄ᬢᬦᬓ᭄ᬯᬾᬄ᭛

ᬳᬷᬗᬦ᭄ᬬᬦ᭄ᬧᬟᬕᬢᬶᬲᬂᬦᬭᬵᬃᬬ᭄ᬬᬭᬶᬂᬧ᭄ᬭᬂ᭞
ᬬᭀᬕ᭄ᬬᬦ᭄ᬫᬶᬢ᭄ᬭᬦᬶᬓᬭᬶᬲᬂ‌ᬯᬢᭂᬓ᭄ᬫᬳᬷᬚ᭞
ᬳᬬ᭄ᬯᬵᬗ᭄ᬤᭀᬳᬶᬧᬓᬤᬗᬦ᭄‌ᬭᬶᬘᬾᬤᬶᬭᬵᬚ᭞
ᬩ᭄ᬯᬢ᭄ᬫᬾᬗᬂᬲᬸᬔᬗᬸᬦᬶᬯᬾᬄᬢᬶᬓᬂᬲ᭄ᬯᬚᬷᬯ᭛

ᬅᬢ᭄ᬬᬦ᭄ᬢᬂᬨᬮᬭᬶᬦᬭᬾᬦ᭄ᬤ᭄ᬭᬬᬦ᭄ᬲᬫᬶᬢ᭄ᬭ᭞
ᬲ᭄ᬯᬲ᭄ᬣᬵᬦᬶᬂᬫᬥᬸᬭᬭᬶᬕᭀᬩ᭄ᬭᬚᬵᬯᬦᬾᬳᬦ᭄᭞
ᬦᬶᬢ᭄ᬬᬵᬦᬶᬂ‌ᬯᬺᬱᬪᬲᬸᬔᬵᬮᬯᬦ᭄ᬲᬗᬳ᭄ᬯᬦ᭄᭞
ᬕᭀᬧᬵᬮᬵᬧᬕᭂᬳᬢᬦᬶᬦ᭄ᬢᬭᬾᬧᬍᬫ᭄ᬩ᭄ᬯᬦ᭄᭛

ᬅᬓ᭄ᬯᬾᬄᬓᬷᬃᬢ᭄ᬢᬶᬳᬚᬶᬭᬶᬕᭀᬩ᭄ᬭᬚᬵᬭᬶᬓᬵᬦ᭞
ᬅᬗ᭄ᬤᬾᬓᬶᬗ᭄ᬓᬶᬗᬶᬫᬥᬸᬭᬵᬮᬯᬲ᭄ᬤᬶᬦᭀᬳᬦ᭄᭞
ᬳᬾᬫᬦ᭄ᬢᬦ᭄‌ᬯᬭᬯᬭᬳᭂᬦ᭄ᬢᬶᬓᬂᬬᬰᬵᬕᭃᬂ᭞
ᬤᬾᬲᬂᬦᬵᬣᬓᬭᬡᬦᬶᬂᬫᬓᭀᬦ᭄ᬲᬫᬶᬢ᭄ᬭ᭛

ᬫ᭄ᬯᬂᬕᭀᬧᬵᬮᬮᬸᬮᬸᬢᬶᬲᬂᬦᬭᬾᬦ᭄ᬤ᭄ᬭᬓᬺᬱ᭄ᬡ᭞
ᬭᬓ᭄ᬯᬾᬓᬵᬦ᭄ᬓᬧᬶᬳᬸᬢᬗᬦ᭄ᬧᬗᬦ᭄‌ᬭᬶᬓᬵᬦ᭞
ᬢᭀᬯᬶᬧ᭄ᬯᬂ‌ᬦᬺᬧᬢᬶᬦᬸᬮᬸᬂᬲᬓᬾᬳ᭄ᬬᬗᬶᬦ᭄ᬤ᭄ᬭ᭞
ᬭᬶᬂᬕᭀᬯᬃᬤ᭄ᬥᬦᬕᬶᬭᬶᬗᬹᬦᬶᬬᬦ᭄‌ᬭᬶᬦᬓ᭄ᬱ᭛

ᬫᬗ᭄ᬓᬾᬬᬦ᭄ᬳᬦᬧᬶᬦᬮᬓ᭄ᬯᬶᬲᬂᬦᬭᬾᬦ᭄ᬤ᭄ᬭ᭞
ᬗ᭄ᬓᬵᬦᬾᬲᬂᬫᬕᬥᬧᬢᬷᬭᬶᬓᬂᬧᬫᬶᬢ᭄ᬭᬦ᭄᭞
ᬲᬶᬤ᭄ᬥᬦ᭄ᬬᬾᬓᬶᬢᬦᬲᬸᬯᬾᬫᬦᬹᬢᬦᬵᬲᬶᬄ᭞
ᬦ᭄ᬤᬵᬦ᭄ᬬᬵᬲᬗ᭄ᬳᬸᬮᬸᬦᬶᬓᬶᬲᭀᬧᬦᬵᬦᬭᬾᬦ᭄ᬤ᭄ᬭ᭛

ᬆᬧᬦ᭄ᬩ᭄ᬬᬓ᭄ᬢᬫᬕᬥᬦᬵᬣᬭᬓ᭄ᬯᬫᬶᬢ᭄ᬭ᭞
ᬲᬵᬲᬶᬂᬧᬶᬦ᭄ᬢᬦᭂᬦᬶᬓᬲᬗ᭄ᬳᬸᬮᬸᬦ᭄ᬓᬲᬶᬤ᭄ᬥ᭞
ᬬᬤ᭄ᬬᬦ᭄ᬓᬶᬫ᭄ᬧᬸᬭᬸᬱᬧᬸᬭᬷᬯᬶᬦᬾᬳᬓᭂᬦ᭄ᬬ᭞
ᬲᬂᬦᬵᬣᬤ᭄ᬭᬸᬫᬫᬸᬮᬶᬳᬾᬂᬲ᭄ᬯᬭᬵᬚ᭄ᬬᬢᬸᬱ᭄ᬝ᭛

ᬢᬦ᭄ᬮᬾᬦ᭄ᬳᬾᬢᬸᬦᬶᬓᬧᬢᬹᬢᬲᬂᬦᬭᬾᬦ᭄ᬤ᭄ᬭ᭞
ᬫ᭄ᬯᬂᬲᬓ᭄ᬯᬾᬄᬦᬶᬭᬭᬢᬸᬲᬾᬯᬓᬾᬫᬳᬷᬚ᭞
ᬳᬾᬦᬓ᭄ᬢᬂᬪᬸᬯᬦᬲᬸᬔᬂᬚᬕᬢ᭄ᬲᬸᬪᬷᬓ᭄ᬱ᭞
ᬦᭀᬭᬂ‌ᬯᬶᬖ᭄ᬦᬫᬭᬡᬢᬦ᭄ᬳᬦᬾᬭᬶᬓᬂᬭᬵᬢ᭄᭛

ᬢᬦ᭄ᬲᬗ᭄ᬓᬾᬂ‌ᬯᭂᬤᬶᬦᬶᬓᬲᬗ᭄ᬳᬸᬮᬸᬦ᭄ᬲᬫᬶᬢ᭄ᬭ᭞
ᬦᭃᬩ᭄ᬦᬶᬂᬩᬸᬤ᭄ᬥᬶᬫᬭᬢᬶᬦᬹᬢ᭄ᬦᬶᬓᬵᬯᬶᬚᬶᬮ᭄ᬲᬶᬄ᭞
ᬓ᭄ᬭᭀᬥᬾᬘᬶᬢ᭄ᬢᬧᬶᬦᬟᭂᬫᬦ᭄‌ᬯᬦᬾᬄ‌ᬯᬶᬦᬵᬰ᭞
ᬬᬾᬓᬵᬦ᭄ᬥᬷᬭᬗᬭᬦᬶᬓᬵᬦ᭄ᬫᬓᬫ᭄ᬩᭂᬓᬾᬓᬵ᭛

ᬦ᭄ᬬᬵᬢᬂᬤᬸᬳ᭄ᬔᬯᬶᬦᬶᬧᬭᬷᬢᬤᬾᬦᬶᬓᬂᬮᬾᬦ᭄᭞
ᬓᬾᬯᬮ᭄ᬬᬵᬧᬕᭂᬳᬶᬓᬥᬷᬭᬦᬶᬂᬲ᭄ᬯᬘᬶᬢ᭄ᬢ᭞
ᬢᬦ᭄ᬫᬳ᭄ᬬᬸᬦ᭄ᬫᬫᬍᬲᬬᬦ᭄ᬢᭂᬓᬵᬦᬳᬵᬲ᭞
ᬧ᭄ᬭᬚ᭄ᬜᬵᬭᬓ᭄ᬯᬗᬭᬦᬶᬭᬦ᭄ᬧ᭄ᬭᬲᬶᬤ᭄ᬥᬥᬷᬭ᭛

ᬯ᭄ᬯᬂᬧ᭄ᬯᬵᬦᬹᬢᬓᭂᬦᬶᬫᬦᬄᬦ᭄ᬬᬤᬸᬃᬯᬶᬯᬾᬓ᭞
ᬕᭃᬂᬓ᭄ᬭᭀᬥᬵᬫᬗᬸᬘᬧᬓᭂᬦ᭄‌ᬯᬶᬓᬮ᭄ᬧᬫᬵᬢ᭄ᬭ᭞
ᬢᬦ᭄ᬤ᭄ᬯᬵᬮᬄ‌ᬍᬓᬲᬶᬓᬭᬶᬂᬲ᭄ᬯᬓᬵᬃᬬ᭄ᬬᬫᬾᬫᬦ᭄᭞
ᬬᬾᬓᬵᬦ᭄ᬫᬹᬠᬳᬮᬦᬶᬓᬂ‌ᬯ᭄ᬯᬗᬮ᭄ᬧᬫᬶᬢ᭄ᬭ᭛

ᬦ᭄ᬬᬵᬂ‌ᬯ᭄ᬯᬂᬰᬓ᭄ᬢᬶᬚᬸᬕᬓᬸᬭᬂ‌ᬯᬶᬯᬾᬓᬬᬸᬓ᭄ᬢᬶ᭞
ᬬᬦ᭄ᬧᭀᬮᬄᬲᬳᬲᬢᬦᬾᬭᬗᬶᬂᬓᬶᬦᬵᬃᬬ᭄ᬬ᭞
ᬬᬧ᭄ᬯᬾᬓᬵᬘᬧᬮᬗᬭᬦ᭄ᬬᬢᬦ᭄‌ᬯ᭄ᬭᬸᬳᬶᬂᬭᬵᬢ᭄᭞
ᬅᬓ᭄ᬯᬾᬄᬫᬵᬢᬶᬧᬶᬦᬢᬶᬧᬵᬧᬦᬶᬂᬢᬸᬫᬶᬗ᭄ᬳᬮ᭄᭛

ᬰᬓ᭄ᬢᬷᬫᬶᬢ᭄ᬭᬯᭂᬦᬗᬶᬓᬵᬢᬸᬮᬸᬂᬓᬤᬸᬳ᭄ᬔᬦ᭄᭞
ᬫᬗ᭄ᬕᬵᬢᭀᬳᬧᬢᬶᬭᬸᬫᬓ᭄ᬱᬭᬶᬂᬧᬫᬶᬢ᭄ᬭᬦ᭄᭞
ᬲᬂ‌ᬓ᭄ᬱᬾᬧᬦ᭄ᬬᬳᬦᬍᬯᬶᬄᬦᬶᬓᬂᬲ᭄ᬯᬫᬶᬢ᭄ᬭ᭞
ᬤᬾᬲᬂ‌ᬯ᭄ᬭᬸᬄᬓᬭᬡᬦᬶᬭᬦ᭄ᬳᬋᬧ᭄ᬲᬫᬶᬢ᭄ᬭ᭛

ᬮᬵᬯᬦ᭄ᬢᬾᬓᬶᬫᬸᬯᬳᬦᬸᬂᬋᬗᭃᬦ᭄ᬦᬭᬾᬦ᭄ᬤ᭄ᬭ᭞
ᬅᬦ᭄ᬲᬂᬦᬵᬣᬭᬶᬫᬕᬥᬵᬢᬶᬤᬸᬳ᭄ᬔᬪᬵᬭ᭞
ᬤᬾᬦ᭄ᬬᬵᬦᬓ᭄ᬦᬶᬭᬢᬶᬦᬯᬦ᭄ᬭ᭄ᬬᬦᬓ᭄ᬦᬭᬾᬦ᭄ᬤ᭄ᬭ᭞
ᬦᬶᬃᬤᭀᬱᬵᬫᭂᬗᬫᭂᬗᬸᬮᬄᬓᬯᬵᬮᬰᬷᬮᬦ᭄᭛

ᬮᬸᬗ᭄ᬳᬵᬗ᭄ᬮᬵᬮᬦᬫᬭᬭᬶᬂ‌ᬯᬦᬵᬦ᭄ᬢᬭᬵᬤᭀᬄ᭞
ᬦ᭄ᬤᬵᬮᬷᬮᬵᬩᬸᬭᬸᬩᬸᬭᬸᬭᬓ᭄ᬯᬬᬜ᭄ᬘᬶᬦᬶᬤ᭄ᬭ᭞
ᬦᬵᬳᬦ᭄ᬳᬾᬢᬸᬫᬕᬥᬦᬵᬣᬬᬦ᭄ᬫᬲᭂᬗ᭄ᬳᬶᬢ᭄᭞
ᬭ᭄ᬬᬵᬦᬓ᭄ᬲᬂᬦᬭᬧᬢᬶᬳᬬ᭄ᬯᬢᬦ᭄ᬧ᭄ᬭᬬᬢ᭄ᬦ᭛

ᬮᬾᬦ᭄ᬧ᭄ᬭᬵᬕ᭄ᬚ᭄ᬬᭀᬢᬶᬱᬦᬕᬭᬵᬮᬶᬮᬂᬓᬢᬸᬦ᭄ᬯᬦ᭄᭞
ᬤᬾᬦ᭄ᬬᬵᬦᬓ᭄ᬳᬚᬶᬯᬶᬧᬭᬷᬢᬤᬸᬱ᭄ᬝᬩᬸᬤ᭄ᬥᬶ᭞
ᬯ᭄ᬭᬸᬄ‌ᬗ᭄ᬯᬂ‌ᬬᬦ᭄ᬓᬳᬋᬧᬲᬂᬦᬭᬾᬦ᭄ᬤ᭄ᬭᬧᬸᬢ᭄ᬭ᭞
ᬚᬵᬢᬶᬦ᭄ᬬᬦ᭄ᬭᬭᬬᬦᬲᬃᬲᬓᬾᬂᬲᬸᬰᬷᬮ᭛

ᬦ᭄ᬤᬄᬬᬾᬓᬵᬦ᭄ᬧᬸᬳᬭᬦᬶᬓᬂ‌ᬯᬢᭂᬓ᭄ᬫᬳᬷᬚ᭞
ᬅᬦ᭄ᬲᬂᬦᬵᬣᬢᬦᬸᬫᬭᬄᬗ᭄‌ᬅᬦᬓ᭄‌ᬭᬶᬰᬷᬮ᭞
ᬲᬂᬲᬵᬥ᭄ᬯᬵᬧᬶᬢᬸᬯᬶᬓᬢᬹᬢ᭄ᬢᭂᬓᬧ᭄ᬦᬶᬓᬂᬮᬾᬦ᭄᭞
ᬬᬦ᭄ᬩ᭄ᬬᬓ᭄ᬢᬵᬳᬸᬫᭂᬦᭂᬗᬦᭀᬦᬸᬮᬄ‌ᬯᬶᬫᬵᬃᬕ᭄ᬕ᭛

ᬲᬂᬦᬵᬣᬵᬦᬓᬢᬶᬰᬬᬾᬯᭂᬕᬶᬕ᭄ᬦᬶᬓᬾᬂᬭᬵᬢ᭄᭞
ᬦ᭄ᬬᬵᬫᬾᬓᬵᬳᬮᬢᬸᬫᬶᬩᬵᬫᬭᬾᬦᬭᬵᬃᬬ᭄ᬬ᭞
ᬬᬦ᭄ᬢᬦ᭄‌ᬯ᭄ᬯᬦ᭄ᬢᭂᬦᬸᬧᬰᬫᬾᬂ‌ᬯᬢᭂᬓ᭄ᬭᬢᬸᬗ᭄ᬓᬵ᭞
ᬗ᭄ᬓᬵᬦᬾᬲᬂᬭᬢᬸᬲᬗᬧᬓ᭄ᬱᬪᬹᬫᬶᬧᬸᬢ᭄ᬭ᭛

ᬅᬗ᭄ᬳᬶᬂᬓᬧ᭄ᬯᬬᬦᬓᭂᬦᭀᬳᬤᬾᬦᬭᬾᬦ᭄ᬤ᭄ᬭ᭞
ᬫᬶᬢ᭄ᬭᬦ᭄ᬤᬾᬦᬺᬧᬢᬶᬲᬶᬭᬂ‌ᬯᬢᭂᬓ᭄ᬭᬢᬸᬗ᭄ᬓᬵ᭞
ᬢᭀᬯᬶᬦ᭄ᬫᬗ᭄ᬓᬦᬓᬳᬋᬧ᭄ᬦᬶᬭᬂᬦᬭᬾᬦ᭄ᬤ᭄ᬭ᭞
ᬢᬦ᭄ᬮᬾᬦ᭄ᬲᬂ‌ᬓ᭄ᬱᬶᬢᬶᬚᬚᬕᬢ᭄ᬢ᭄ᬭᬬᬾᬓᬯᬷᬭ᭛

᭛ᬫᬺᬤᬸᬓᭀᬫᬮ᭛᭝᭗᭗᭟
‐‐‐|00‐|0‐0|00‐|0‐0|000̲ = ᭑᭘

᭟ᬲᬂᬰᬢ᭄ᬭᬸᬦ᭄ᬢᬧᬫᬗ᭄ᬓᬦᭀᬚᬭᬶᬭᬲᬂᬕᬤᬵᬧ᭄ᬬᬓᬲᬳᬸᬭ᭄᭞
‌ᬑᬫ᭄‌ᬲᬶᬗ᭄ᬕᬶᬄᬲᬯᬸᬯᬸᬲ᭄ᬦᬭᬾᬦ᭄ᬤ᭄ᬭᬢᬸᬳᬸᬬᬸᬓ᭄ᬢᬶᬭᬶᬂᬓᬤᬶᬓᬶᬢ᭞
ᬦᭀᬭᬯ᭄ᬯᬂᬳᬶᬟᭂᬧᬶᬗ᭄ᬳᬸᬮᬸᬦ᭄ᬫᬟᬦᬩᬸᬤ᭄ᬥᬶᬲᬂᬦᬭᬧᬢᬶ᭞
ᬧ᭄ᬭᬚ᭄ᬜᬦ᭄ᬢᬾᬓᬸᬓᬧᬸᬗ᭄ᬕᬸᬗᬦ᭄ᬩᬶᬲᬢᬶᬯᬲ᭄‌ᬯᬸᬯᬸᬲ᭄ᬢᬭᬶᬦᭂᬗᭃ᭛

ᬲᬂ‌ᬯᬵᬕ᭄ᬫᬷᬯ᭄ᬭᬸᬳᬶᬓᬵᬮᬤᬾᬰᬦᬶᬓᬦᬂ‌ᬯᬸᬯᬸᬲ᭄ᬢᬲᬧᬸᬭ᭞
ᬭᬶᬯ᭄ᬯᬂᬲᬵᬦᬓᬶᬭᬵᬧᬶᬢᭀᬯᬶᬲᬶᬭᬬᬢ᭄ᬦᬬᬦ᭄ᬧᬗᬸᬘᬧ᭞
ᬧ᭄ᬭᬵᬕ᭄ᬯᬷᬯᬵᬓᬲᬶᬭᬾᬂᬧᬭᬵᬗᬶᬭᬶᬗᬶᬩᬸᬤ᭄ᬥᬶᬢᬦ᭄ᬧᬢᬶᬢᭂᬧᭂᬢ᭄᭞
ᬰᬩ᭄ᬤᬾᬦᬓ᭄‌ᬭᬶᬦᭂᬗᭃᬬᬣᬵᬃᬣᬢᬶᬦᬳᬵᬧ᭄ᬭᬮᬵᬧᬶᬢᬦᬶᬭ᭛

ᬢᬦ᭄ᬫᬗ᭄ᬓᬵᬧ᭄ᬯᬬᬤᬾᬦ᭄ᬢᬫᭀᬚᬭᬚᬸᬮᬾᬓᬶᬢᬦ᭄‌ᬯ᭄ᬭᬸᬳᬯᬸᬯᬸᬲ᭄᭞
ᬓᬾᬯᬮ᭄ᬬᬵᬲᭂᬫᬸᬩᬜ᭄ᬘᬦᬵᬫᬲᬗᬸᬧᬵᬬᬓᬾᬝᬓᬸᬝᬶᬮ᭞
ᬲᬶᬗ᭄ᬕᬶᬄᬲᬵᬫᬲᬸᬔᬵᬓᭂᬦᭀᬄ‌ᬯᬶᬱᬬᬮᬶᬗ᭄ᬕᬘᬶᬢ᭄ᬢᬓᬸᬳᬓ᭞
ᬢᬦ᭄ᬬᭀᬕ᭄ᬬᬾᬂᬓᬤᬶᬲᬗ᭄ᬳᬸᬮᬸᬦ᭄‌ᬓ᭄ᬱᬫᬓᭂᬦᬗ᭄ᬳᬸᬮᬸᬦ᭄ᬫᬦᭂᬧᭂᬢᬶ᭛

ᬮᬵᬯᬦ᭄ᬢᬂᬓᬋᬗᭃᬧ᭄ᬭᬓᬵᬰᬭᬶᬓᬲᬗ᭄ᬳᬸᬮᬸᬦ᭄ᬬᬤᬸᬓᬸᬮ᭞
ᬆᬦᬹᬫᬵᬦᬦᬶᬭᬂᬫᬳᬷᬲᬸᬢᬚᬸᬕᬵᬲᬸᬔᬧ᭄ᬯᬫᬕᭂᬎᬂ᭞
ᬦ᭄ᬤᬜ᭄ᬚᬵᬢᬶᬧᬸᬭᬶᬳᬶᬂᬮᬯᬦ᭄‌ᬦ᭄ᬤᬦᬶᬓᬲᬗ᭄ᬳᬸᬮᬸᬦ᭄ᬢᬦᬯᭂᬤᬶ᭞
ᬆᬧᬦ᭄ᬧ᭄ᬭᬵᬃᬣᬦᬦᬶᬗ᭄ᬳᬸᬮᬸᬦ᭄ᬬᬤᬸᬓᬸᬮᬦ᭄ᬧᬭᬾᬂ‌ᬭᬶᬧᬸᬓᬸᬮ᭛

ᬮᬶᬗ᭄ᬢᬾᬓᬵᬫᬕᬥᬾᬦ᭄ᬤ᭄ᬭᬮᬵᬯᬦᬶᬓᬘᬾᬤᬶᬭᬵᬚᬫᬩᬸᬢᭂᬂ᭞
ᬚᬵᬢᬶᬦ᭄ᬬᬵᬯᬘᬦᭀᬧᬓᬵᬭᬡᬦᬶᬓᬵᬦᬲᭂᬗ᭄ᬳᬶᬢᬕᭂᬕᭂᬄ᭞
ᬬᬦ᭄ᬲᬂᬲᬃᬕ᭄ᬕᬦᬶᬓᬂᬬᬫᬵᬦᬸᬮᬭᬶᬤᬸᬱ᭄ᬝᬩᬸᬤ᭄ᬥᬶᬓᬸᬳᬓ᭞
ᬦᬵᬳᬦ᭄ᬳᬾᬢᬸᬦᬶᬓᬵᬦ᭄ᬢᬦᬳ᭄ᬬᬸᬦᬶᬭᬶᬓᬵᬗᬫᬶᬢ᭄ᬭᬓᬸᬚᬦ᭛

ᬮᬶᬗ᭄ᬢᬾᬓᬵᬫᬕᬥᬾᬦ᭄ᬤ᭄ᬭᬲᬵᬥᬸᬢᬸᬯᬶᬰᬹᬭᬰᬓ᭄ᬢᬶᬦᬶᬧᬸᬡ᭞
ᬅᬢ᭄ᬬᬦ᭄ᬢᬾᬓᬶᬓᬧᬹᬳᬦᬶᬗ᭄ᬳᬸᬮᬸᬦᬶᬓᬲ᭄ᬢᬯᬵᬦᬶᬓᬩᬮᬶᬓ᭄᭞
ᬆᬧᬦ᭄‌ᬯ᭄ᬯᬂᬧᬭᬪᬤ᭄ᬭᬶᬓᬵᬧᬶᬧᬭᬘᬶᬤ᭄ᬭᬮᬹᬤ᭄ᬦ᭄ᬬᬓᬸᬝᬶᬮ᭞
ᬫᬹᬃᬓ᭄ᬔᬵᬗ᭄ᬤᭀᬳᬶᬓᬲᬵᬥᬸᬦᬃᬤ᭄ᬥᬯᬸᬢᬭᬶᬂᬓᬥᬃᬫ᭄ᬫᬓᬸᬰᬮᬦ᭄᭛

ᬗ᭄ᬓᬵᬧᬦ᭄ᬢᬾᬓᬮᬯᬲ᭄ᬦ᭄ᬬᬰᬓ᭄ᬢᬶᬫᬭᬶᬓᬧ᭄ᬯᬳᬷᬦᬓᬮᬸᬱ᭞
ᬫᬗ᭄ᬓᬾᬗ᭄ᬕᬵᬦ᭄ᬬᬢᭂᬯᭂᬓ᭄ᬦᬶᬓᬶᬦ᭄ᬓᬳᬸᬮᬸᬦᬦ᭄‌ᬭᬶᬲᬂ‌ᬓ᭄ᬱᬶᬢᬶᬲᬸᬢ᭞
ᬢᬹᬢᬦ᭄ᬬᬾᬦᬸᬚᬭᬦ᭄ᬮᬦᬾᬦᬤᬸᬓᬸᬦᭂᬂᬧᬓᬯ᭄ᬯᬢᬶᬓᬳᭂᬦ᭄᭞
ᬓᬤ᭄ᬬᬗ᭄ᬕᬵᬦᬶᬓᬦᬂᬳᬬᬫ᭄‌ᬯ᭄ᬭᬸᬳᬶᬓᬯᬵᬦᬶᬬᬦ᭄ᬓᬶᬦᭂᬍᬕᬦ᭄᭛

ᬗ᭄ᬓᬵᬦ᭄‌ᬯ᭄ᬭᬸᬄ‌ᬗ᭄ᬕᬵᬦ᭄ᬬᬓᬶᬢᬾᬭᬶᬓᬂᬫᬕᬥᬦᬵᬣᬗᬹᬦᬶᬬᬦᬮᬄ᭞
ᬤᬾᬲᬂᬰ᭄ᬭᬷᬩᬮᬤᬾᬯᬭᬶᬂᬭᬡᬓᬲᬗ᭄ᬔ᭄ᬬᬤᬸᬳ᭄ᬔᬲᬶᬦᬸᬭᬓ᭄᭞
ᬆᬧᬦ᭄ᬢᭂᬗ᭄ᬕᭂᬓᬶᬓᬵᬓᭂᬦᬾᬂ‌ᬯᬸᬮᬸᬓᬸᬢᬦ᭄‌ᬯᭂᬦᬂᬢᬬᬫᬶᬗᭂᬭ᭄᭞
ᬋᬫ᭄ᬧᬹᬲ᭄ᬬᬸᬄᬫᬓᬸᬝᬦ᭄ᬬᬬᬦ᭄ᬳᬶᬦᬶᬭᬓᭂᬦ᭄ᬓᬚᬫ᭄ᬩᬓ᭄ᬓᬯᬮᬶᬓ᭄᭛

ᬦ᭄ᬤᬵᬰᬩ᭄ᬤᬾᬕᬕᬦᬵᬦ᭄ᬢᬭᬵᬮᬓᬋᬗᭃᬮᬦᬵᬚᬬᬚᬬ᭞
ᬗ᭄ᬓᬵᬰ᭄ᬭᬷᬓᬺᬱ᭄ᬡᬲᬶᬭᬵᬢᬢᬗ᭄ᬕᬸᬳᬶᬲᬶᬭᬂᬳᬮᬵᬬᬸᬥᬯᬯᬂ᭞
ᬓᬵᬭᬸᬡ᭄ᬬᬵᬫ᭄ᬩᭂᬓᬶᬭᬾᬭᬶᬓᬵᬫᬕᬥᬦᬵᬣᬢᬷᬩ᭄ᬭᬓᬲᬶᬳᬦ᭄᭞
ᬩ᭄ᬬᬓ᭄ᬢᬾᬓᬵᬧᬶᬳᬸᬢᬂᬳᬸᬭᬶᬧ᭄ᬲᬶᬭᬬᬬᬦ᭄ᬫᬍᬲ᭄ᬓᬶᬦᬸᬝᬶᬮᬦ᭄᭛

ᬫᬗ᭄ᬓᬵᬦᬓ᭄ᬫᬕᬥᬾᬦ᭄ᬤ᭄ᬭᬮᬶᬗ᭄ᬢᬢᬶᬦᬯᬦ᭄ᬲᭂᬟᭂᬂᬦ᭄ᬬᬫᬩᬸᬭᬸ᭞
ᬅᬤ᭄ᬯᬾᬓᬵᬦ᭄ᬓᬩᬮᬶᬓ᭄ᬬᬦᬗᬺᬯᭂᬓᬮᬄᬩᬧᬦ᭄ᬬᬫᬮᬬᬹ᭞
ᬢᬦ᭄ᬫᬗ᭄ᬓᬵᬢᬶᬓᬬᬦ᭄ᬧᬓᬵᬬᬓᭂᬦᬦᬶᬂᬩᬧᬵᬋᬩᬸᬢᬬ᭞
ᬧᬸᬘ᭄ᬙᬵᬦᬓ᭄ᬧ᭄ᬯᬩᬧᬦ᭄ᬬᬓᬵᬭᬡᬦᬶᬓᬵᬓᬩᬦ᭄ᬥᬓᬲᬶᬓᭂᬧ᭄᭛

ᬫᬶᬢ᭄ᬭᬧ᭄ᬯᬾᬓᬶᬧᬭᬦ᭄ᬢᬓᬳ᭄ᬯᬢᬶᬗᬫᬶᬢ᭄ᬭᬢᬸᬘ᭄ᬙᬓᬸᬳᬓ᭞
ᬅᬗ᭄ᬳᬶᬂᬬᬵᬗ᭄ᬚᬫᬮᬵᬦᬶᬫᬶᬢ᭄ᬭᬦᬶᬬᬢᬦ᭄ᬬᬫᬵᬧᬲᬓᬸᬮ᭞
ᬰᬢ᭄ᬭᬸᬦ᭄ᬢᬵᬧᬓᭂᬦᭀᬄᬫᬭᬧ᭄ᬯᬢᬦᬭᭀᬓᬸᬧᬵᬬᬓᬸᬝᬶᬮ᭞
ᬳᬶᬫ᭄ᬧᭂᬃ‌ᬯ᭄ᬯᬾᬫᬍᬢᬸᬄᬕᬢᬶᬦ᭄ᬬᬭᬶᬗᬧᬦ᭄‌ᬯᭂᬦᬂ‌ᬯᬲᭂᬳᬚᭃᬂ᭛

ᬢᬷᬟᬓ᭄ᬟᬷᬓᭂᬢᬳ᭄ᬯᬶ
᭛ᬧᬗ᭄‌ᬓ᭄ᬢᬶ᭛᭝᭗᭘᭟
‐‐‐|‐0‐|‐0‐|0̲ = ᭑᭐

ᬦᬵᬳᬦ᭄ᬮᬶᬂᬲᬂᬕᬤᬵᬓ᭄ᬭᬲ᭄ᬭᬲᬦ᭄ᬬ᭞
ᬗ᭄ᬓᬵᬦᬾᬲᬂᬤᬹᬢᬰᬢ᭄ᬭᬸᬦ᭄ᬢᬧᬵᬔ᭄ᬬ᭞
ᬅᬢ᭄ᬬᬦ᭄ᬢᬾᬂᬓᬃᬡ᭄ᬦᬰᬹᬮᬵᬗ᭄ᬮᬭᬾᬢ᭄ᬯᬲ᭄᭞
ᬳ᭄ᬭᬹᬫ᭄ᬯᬂᬕᬡ᭄ᬟ᭄ᬬᬵᬗᭂᬦᬾᬢᬸᬃᬧᬟᬦ᭄ᬬ᭛

ᬫᭀᬚᬃᬢᬵᬕᬦ᭄ᬢᬶᬲᬂᬰ᭄ᬭ᭄ᬬᬵᬳᬸᬓᬩ᭄ᬯᬢ᭄᭞
ᬗ᭄ᬓᬵᬦᬾᬲᬂᬦᬵᬣᬰᬢ᭄ᬭᬸᬦ᭄ᬢᬧᬵᬔ᭄ᬬ᭞
ᬳᬬ᭄ᬯᬵᬲᬂᬰ᭄ᬭᬷᬦᬭᬾᬦ᭄ᬤ᭄ᬭᬵᬧᬰᬩ᭄ᬤ᭞
ᬢᬦ᭄ᬤᭀᬱᬵᬲᬂᬕᬤᬵᬧᬦ᭄ᬢᬸᬭᬸᬂ‌ᬯ᭄ᬭᬸᬄ᭛

ᬦ᭄ᬤᬦ᭄ᬢᬸᬳ᭄ᬯᬵᬬᭀᬕ᭄ᬬᬭᬶᬂᬰᬩ᭄ᬤᬬᬸᬓ᭄ᬢᬶ᭞
ᬢᬦ᭄ᬧᬗ᭄ᬤᬤ᭄ᬬᬵᬓᭂᬦᬾᬲᬗ᭄ᬰᬬᬦ᭄ᬢ᭞
ᬆᬧᬦ᭄ᬫᬶᬢ᭄ᬭᬗ᭄ᬳᬸᬮᬸᬦ᭄ᬤᬾᬦᬭᬾᬦ᭄ᬤ᭄ᬭ᭞
ᬭᬫ᭄ᬬᬵᬢᬹᬢᬫ᭄ᬩᭂᬓᬶᬗ᭄ᬯᬂ‌ᬭᬶᬓᬵᬦ᭛

ᬲᭀᬚᬃᬢ᭄ᬢᬾᬭᬶᬂᬓᬦᬵᬢ᭄ᬬᬦ᭄ᬢᬬᬸᬓ᭄ᬢᬶ᭞
ᬤᭀᬦ᭄ᬬᬗ᭄ᬳᬶᬂᬢᬸᬱ᭄ᬝᬦᬶᬂ‌ᬯ᭄ᬯᬂᬲᬭᬵᬚ᭄ᬬ᭞
ᬫᬗ᭄ᬓᬵᬢᬂᬰᬩ᭄ᬤᬫᬗ᭄ᬓᬾᬋᬗᭃᬦ᭄ᬢ᭞
ᬤᭀᬦ᭄ᬬᬵᬗ᭄ᬤᬾᬭᬵᬚ᭄ᬬᬲᬂᬦᬵᬣᬢᬸᬱ᭄ᬝ᭛

ᬗᬹᬦᬶᬧ᭄ᬯᬔ᭄ᬬᬵᬢᬶᬲᬂᬦᬵᬣᬭᬶᬂᬭᬵᬢ᭄᭞
ᬓᬵᬃᬬ᭄ᬬᬦ᭄ᬢᬵᬦᭀᬧᬫᬂᬭᬵᬚᬲᬹᬬ᭞
ᬦ᭄ᬤᬵᬫᬦ᭄ᬢ᭄ᬭᬤ᭄ᬬᬸᬲ᭄ᬢᬦᬶᬢ᭄ᬬᬵᬧ᭄ᬭᬫᬾᬬ᭞
ᬳᬷᬗᬦ᭄ᬬᬦ᭄ᬰᬸᬤ᭄ᬥᬢᬾᬓᬂᬓᬯᬗ᭄ᬰᬦ᭄᭛

ᬫᬗ᭄ᬓᬾᬧ᭄ᬯᬵᬲᬾᬯᬓᬾᬲᬂᬫᬳᬷᬚ᭞
ᬢᬹᬢᭂᬦ᭄ᬢᬵᬤᬾᬚᬭᬵᬲᬦ᭄ᬥᬫᬲ᭄ᬬᬂ᭞
ᬩ᭄ᬬᬓ᭄ᬢᬾᬓᬂᬤᬾᬰᬪᬸᬓ᭄ᬢᬶᬦ᭄ᬕᬢᬶᬦ᭄ᬢ᭞
ᬪᬓ᭄ᬢᬷᬓᬺᬱ᭄ᬡᬵᬯᬋᬕ᭄ᬪᬸᬓ᭄ᬢᬶᬪᭀᬫ᭛

ᬗ᭄ᬯᬂᬫᬶᬢ᭄ᬭᬵᬢᬄ‌ᬯᬶᬦᬾᬳ᭄ᬢᬵᬢᬶᬮᬚ᭄ᬚ᭞
ᬦᬵᬳᬦ᭄ᬳᬾᬢᬸᬗ᭄ᬳᬸᬮᬸᬦ᭄‌ᬬᬦ᭄ᬧᬢᬗ᭄ᬕᬸᬄ᭞
ᬭᬵᬫ᭄ᬬᬗ᭄ᬓᬾᬬᬦ᭄ᬓᬶᬢᬵᬗ᭄ᬳᬾᬭᬦᬗ᭄ᬓᬾ᭞
ᬲᬦ᭄ᬢᭀᬱᬵᬫᬸᬓ᭄ᬢᬶᬧᭃᬄᬦᬶᬂᬓᬲᬵᬥᬸᬦ᭄᭛

ᬆᬧᬦ᭄ᬲᬂᬪᭀᬫᬮᭀᬪᬾᬂᬢ᭄ᬭᬶᬮᭀᬓ᭞
ᬦᬵᬳᬾᬢᬸᬦ᭄ᬬᬵᬗᬮᬧ᭄ᬲᬶᬂᬲᬓᬳ᭄ᬬᬸᬦ᭄᭞
ᬦ᭄ᬤᬦ᭄‌ᬯ᭄ᬯᬦ᭄ᬢᭂᬦ᭄ᬧ᭄ᬯᬵᬰ᭄ᬭᬬᬩ᭄ᬬᬓ᭄ᬢᬦᬷᬘ᭞
ᬗᬹᬦᬷᬓᬵᬲᬵᬥᬸᬢᬦ᭄ᬲᬵᬥᬸᬫᬗ᭄ᬓᬾ᭛

ᬅᬫ᭄ᬩᭂᬓ᭄ᬦᬶᬂ‌ᬯ᭄ᬯᬂᬢᬸᬫᭀᬦ᭄ᬲᬵᬥᬸᬦᬶᬂ‌ᬯ᭄ᬯᬂ᭞
ᬩ᭄ᬬᬓ᭄ᬢᬾᬓᬵᬦᬂ‌ᬯ᭄ᬯᬗᬶᬂᬩᬸᬤ᭄ᬥᬶᬲᬵᬥᬸ᭞
ᬅᬫ᭄ᬩᭂᬓ᭄ᬦᬶᬂ‌ᬯ᭄ᬯᬂᬢᬸᬫᭀᬦ᭄ᬤᬸᬱ᭄ᬝᬦᬶᬂ‌ᬯ᭄ᬯᬂ᭞
ᬩ᭄ᬬᬓ᭄ᬢᬾᬓᬵᬦᬂ‌ᬯ᭄ᬯᬗᬶᬂᬩᬸᬤ᭄ᬥᬶᬤᬸᬱ᭄ᬝ᭛

ᬰᬸᬤ᭄ᬥᬦ᭄ᬢᬾᬂᬓᬧ᭄ᬭᬪᬸᬦ᭄‌ᬫ᭄ᬯᬂᬓᬯᬗ᭄ᬰᬦ᭄᭞
ᬫ᭄ᬯᬂ‌ᬯ᭄ᬭᬸᬄ‌ᬭᬶᬂᬢᬢ᭄ᬯᬰᬵᬲ᭄ᬢ᭄ᬭᬚ᭄ᬜᬫᬦ᭄ᬢ᭄ᬭ᭞
ᬳᬾᬫᬦ᭄ᬬᬵᬭᭀᬓ᭄ᬮᬯᬦ᭄ᬤᬿᬢ᭄ᬬᬩᬸᬤ᭄ᬥᬶ᭞
ᬮ᭄ᬯᬶᬃ‌ᬯᬶᬫ᭄ᬩᬳ᭄ᬬᬂ‌ᬯᬸᬮᬦ᭄‌ᬮ᭄ᬯᬶᬃᬦ᭄ᬬᬬᬓ᭄ᬢᭀᬦ᭄᭛

᭛‌ᬇᬦ᭄ᬤ᭄ᬭᬩᬚ᭄ᬭ᭛᭝᭗᭙᭟
‐‐0|‐‐0|0‐0|‐0̲ = ᭑᭑

ᬦᬵᬳᬦ᭄ᬢᬬᭀᬚᬃᬦᬶᬭᬗᬸᬕ᭄ᬭᬲᬾᬦ᭞
ᬰᬢ᭄ᬭᬸᬦ᭄ᬢᬧᬵᬲᭂᬗ᭄ᬳᬶᬢᬶᬓᬂᬫᬸᬔᬵᬩᬵᬂ᭞
ᬥᬷᬭᬵᬗᭂᬦᭂᬩ᭄ᬢ᭄ᬯᬲ᭄ᬦᬶᬭᬩᬳ᭄ᬦᬶᬢᬸᬮ᭄ᬬ᭞
ᬉᬰ᭄ᬯᬵᬲᬫᬵᬤᬺᬲ᭄ᬓᬸᬫᭂᬢᭂᬃᬲᬶᬭᭀᬚᬭ᭄᭛

ᬆᬄᬲᬂᬦᬭᬾᬦ᭄ᬤ᭄ᬭᬵᬳᬸᬓᬢᬦ᭄ᬧᬳᬷᬗᬦ᭄᭞
ᬤᬾᬦᬶᬂᬫᬰᬩ᭄ᬤᬵᬗ᭄ᬮᬭᬦᬶᬂᬓᬤᬶᬗ᭄ᬯᬂ᭞
ᬦ᭄ᬤᬵᬢᬦ᭄ᬧᬦᬗ᭄ᬕᭂᬮ᭄ᬫᬦᬳᬶᬂᬲᬫᬗ᭄ᬓᬾ᭞
ᬳᬾᬫᬦ᭄‌ᬯᬬᬳ᭄ᬢᬵᬢᬸᬳᬩᬸᬤ᭄ᬥᬶᬫᬹᬠ᭛

ᬧᭀᬭᬵᬥᬫᬵᬫ᭄ᬩᭂᬓ᭄ᬢᬍᬯᬶᬄᬓᬝᬸᬗ᭄ᬓ᭞
ᬤᬾᬦ᭄ᬢᬧ᭄ᬯᬫᬾᬢ᭄ᬧᬸᬡ᭄ᬬᬢᬫᬦ᭄ᬫᬭᬵᬲᬶᬄ᭞
ᬢᬦ᭄ᬩᬸᬤ᭄ᬥᬶᬦᬶᬂᬲᬵᬥᬸᬯᬶᬯᬾᬓᬭᬶᬂᬭᬵᬢ᭄᭞
ᬢᬸᬘ᭄ᬙᬾᬂᬲᬪᬵᬤᬾᬦᬶᬓᬤᬸᬃᬬ᭄ᬬᬰᬦ᭄ᬢ᭛

ᬲᭀᬚᬃᬢ᭄ᬢᬢᬾᬓᬂᬧᬯᬭᬄᬓᬤᬶᬩ᭄ᬬᬦ᭄᭞
ᬲᭀᬮᬄᬢᬢᬾᬓᬂᬧᬯᬭᬄᬢᬰᬷᬮ᭞
ᬢᬶᬗ᭄ᬳᬮ᭄ᬢᬢᬾᬓᬂᬧᬯᬭᬄᬓᬤᬸᬱ᭄ᬝᬦ᭄᭞
ᬦᭀᬭᬂᬓᬲᬵᬥᬸᬦ᭄ᬓᬭᬢᬸᬦ᭄ᬢᬫᬾᬫᬦ᭄᭛

ᬘᬗ᭄ᬓ᭄ᬬᬓ᭄‌ᬯᭂᬦᬗ᭄ᬢᭀᬚᬭᬦᬶᬦ᭄ᬤᬦᬶᬦ᭄ᬤ᭞
ᬤᬸᬲ᭄ᬧ᭄ᬭᬚ᭄ᬜᬢᭀᬯᬶᬦ᭄ᬓᬶᬢᬳᬷᬦᬰᬓ᭄ᬢᬶ᭞
ᬲᬫ᭄ᬧᬾᬭᬶᬓᬂ‌ᬯ᭄ᬭᬸᬄᬓᬶᬢᬳᬷᬦᬩᬸᬤ᭄ᬥᬶ᭞
ᬢᬦ᭄ᬬᭀᬕ᭄ᬬᬭᬶᬂᬕᬵᬕᬓᬗᬮ᭄ᬧᬳᬗ᭄ᬲ᭛

ᬫᭀᬚᬃ‌ᬯᬯᬂᬰ᭄ᬭ᭄ᬬᬵᬳᬸᬓᬲᬵᬤᬭᬵᬮᭀᬦ᭄᭞
ᬲᬂᬦᬵᬣᬰᬢ᭄ᬭᬸᬦ᭄ᬢᬧᬳᬬ᭄ᬯᬫᬗ᭄ᬓᬵ᭞
ᬤᬾᬦ᭄ᬢᬵᬯᬸᬯᬸᬲ᭄ᬤᬸᬃᬬ᭄ᬬᬰᬭᬵᬚᬤᬹᬢ᭞
ᬫ᭄ᬮᬾᬘ᭄ᬙᬲ᭄ᬯᬪᬵᬯᬵᬗᬸᬘᬧᬶᬂᬓᬤᬶᬗ᭄ᬯᬂ᭛

ᬅᬢ᭄ᬬᬦ᭄ᬢᬬᬸᬓ᭄ᬢᬶᬦ᭄ᬬᬯᬸᬯᬸᬲ᭄ᬓ᭄ᬯᬶᬗᬹᬦᬶ᭞
ᬲᬗ᭄ᬓᬾᬧᬫᬶᬢ᭄ᬭᬦ᭄ᬓᬭᬡᬗ᭄ᬓ᭄ᬯᬢᬗ᭄ᬕᭂᬄ᭞
ᬲ᭄ᬯᬲ᭄ᬣᬦ᭄ᬢᬤᬾᬦᬶᬂᬧᬶᬢᬸᬢᬸᬃᬓᬸᬢᬦ᭄ᬮᬾᬦ᭄᭞
ᬢᬦ᭄ᬲᬗ᭄ᬰᬬᬦ᭄ᬢᬗ᭄ᬯᬗᬶᬓᬶᬦ᭄ᬳᬶᬟᭂᬧ᭄ᬓᬸ᭛

ᬫᬗ᭄ᬓᬾᬧ᭄ᬯᬲᬦ᭄ᬤᬾᬳᬓᬶᬢᬾᬯᬸᬯᬸᬲ᭄ᬓᬸ᭞
ᬗ᭄ᬯᬂ‌ᬬ᭄ᬯᬾᬓᬧᬰ᭄ᬘᬢ᭄ᬧᬭᬶᬢᬦ᭄ᬧᬦᭀᬦ᭄ᬢ᭞
ᬩᬸᬤ᭄ᬥᬶᬦ᭄ᬢᬢᬵᬢᬦ᭄ᬧᬧᬫᬶᬢ᭄ᬭᬦᬗ᭄ᬤᭀᬄ᭞
ᬲᬶᬗ᭄ᬕᬶᬄᬫᬦᬄᬦᬶᬂᬧᬟᬪᬤ᭄ᬭᬓᬵᬧᬶ᭛

ᬦᬵᬳᬦ᭄ᬧᬦᭀᬦ᭄ᬓ᭄ᬯᬷᬓᬶᬓᬤᬸᬃᬬ᭄ᬬᬰᬦ᭄ᬢ᭞
ᬅᬦ᭄ᬪᬹᬫᬶᬲᬂ‌ᬯᬪ᭄ᬭᬸᬬᬢᬾᬦᬮᬧ᭄ᬢ᭞
ᬮᬵᬯᬦ᭄‌ᬍᬫᬄᬲᬂᬓᬺᬢᬥᬃᬫ᭄ᬫᬓᬵᬮᬧ᭄᭞
ᬲᬵᬫ᭄ᬧᬸᬦ᭄‌ᬍᬫᬄᬲᬂᬕᬤᬢᬦ᭄ᬧᬰᬾᬱ᭛

ᬫᬶᬢ᭄ᬭᬦ᭄ᬢᬢᭀᬯᬷᬓᬓᬩᬾᬄ‌ᬭᬶᬓᬵᬦ᭞
ᬯᬦ᭄ᬥ᭄ᬬᬵᬢᭂᬓᬧ᭄ᬦᬶᬂᬧᬫᬶᬢ᭄ᬭᬢᭂᬓᬧ᭄ᬢ᭞
ᬆᬲ᭄ᬢᬵᬫ᭄ᬢᬶᬓᬂᬮᬾᬦᬶᬦᬮᬧ᭄‌ᬍᬫᬄᬦ᭄ᬬ᭞
ᬯ᭄ᬯᬢ᭄ᬦᬶᬂᬫᬋᬓ᭄‌ᬭᬶᬂᬦᬭᬓᬵᬢᬶᬤᬸᬱ᭄ᬝ᭛

ᬧ᭄ᬭᬵᬕ᭄ᬚ᭄ᬬᭀᬢᬶᬱᬵᬤᬷᬓᬗᬦᬵᬃᬬ᭄ᬬᬤᬾᬰ᭞
ᬬᬾᬓᬵᬦ᭄ᬓᬋᬗ᭄ᬯᬵᬯᬶᬯᬢᬵᬭᬢᬸᬗ᭄ᬓ᭞
ᬲᬓ᭄ᬯᬾᬄᬦᬶᬓᬵᬲ᭄ᬬᬦ᭄ᬤᬦᬓᬧ᭄ᬯᬦᬶᬦ᭄ᬤ᭞
ᬆᬧᬦ᭄ᬢᬦᭀᬭᬧ᭄ᬯᬬᬯᬃᬡ᭄ᬦᬪᬾᬤ᭛

ᬗ᭄ᬓᬵᬦᬾᬱ᭄ᬝᬦᬶᬂ‌ᬲ᭄ᬢ᭄ᬭᬷᬧᬟᬢᬦ᭄ᬓᬭᬓ᭄ᬱ᭞
ᬘᭀᬭᬲ᭄ᬯᬪᬵᬯᬦ᭄ᬬᬫᬓᬫ᭄ᬩᭂᬓᬫ᭄ᬩᭂᬓ᭄᭞
ᬯ᭄ᬯᬵᬕᬦ᭄ᬢᬦᬸᬗ᭄ᬕ᭄ᬯᬷᬦᬕᬭᬷᬗᬸᬤᬾᬰ᭞
ᬧᬦ᭄ᬫᭀᬖᬤᬸᬳ᭄ᬔᬦ᭄ᬢᬓᬧᬃᬯ᭄ᬯᬦᬶᬂ‌ᬲ᭄ᬢ᭄ᬭᬷ᭛

ᬦᬵᬳᬦ᭄ᬢᬮᬶᬂᬰ᭄ᬭ᭄ᬬᬵᬳᬸᬓᬕᭃᬂ‌ᬯᬶᬭᭀᬥ᭞
ᬲᬵᬫ᭄ᬧᬸᬦ᭄ᬳᬶᬦᬬ᭄ᬯᬦ᭄ᬬᬤᬸᬯᬺᬱ᭄ᬡᬶᬯᬷᬭ᭞
ᬓ᭄ᬭᭀᬥᬵᬗ᭄ᬓᬲᬗ᭄ᬓᬲ᭄ᬢᬫᬳᭀᬤᬭᭀᬚᬭ᭄᭞
ᬰᬩ᭄ᬤᬵᬢᭂᬋᬄᬢᬸᬮ᭄ᬬᬕᭂᬋᬄᬕᬸᬫᭂᬦ᭄ᬢᭂᬭ᭄᭛

ᬐᬲᬂᬦᬭᬾᬦ᭄ᬤ᭄ᬭᬵᬳᬸᬓᬳᬬ᭄ᬯᬫᬤ᭄ᬯ᭞
ᬤᬾᬦ᭄ᬢᬵᬯᬸᬯᬸᬲ᭄ᬢᬦ᭄‌ᬯᬸᬯᬸᬲᬶᬂᬲᬶᬦᬵᬥᬸ᭞
ᬢᬦ᭄ᬲ᭄ᬯᬂᬭᬢᬸᬯᬺᬤ᭄ᬥᬓᬶᬢᬵᬮ᭄ᬧᬰᬷᬮ᭞
ᬲᬶᬗ᭄ᬕᬶᬄᬓᬝᬸᬗ᭄ᬓᬵᬥᬶᬧᬳᬷᬦᬩᬸᬤ᭄ᬥᬶ᭛

ᬲᬂᬦᬵᬣᬰᬢ᭄ᬭᬸᬦ᭄ᬢᬧᬲᬵᬥᬸᬩᬸᬤ᭄ᬥᬶ᭞
ᬧᬵᬚᬃᬦᬶᬭᬾᬲᬂᬬᬤᬸᬯᬺᬱ᭄ᬡᬶᬯᬷᬭ᭞
ᬫᭀᬖᬾᬓᬶᬳᭂᬦ᭄ᬬᬜ᭄ᬘᬶᬦᬮᬦ᭄ᬢᭂᬓᬧ᭄ᬢ᭞
ᬲ᭄ᬯᬵᬕᭃᬂᬓᬺᬢᬶᬦ᭄ᬢᬾᬓᬸᬤᬸᬫᬾᬄᬢᬫᬵᬦ᭛

ᬩ᭄ᬬᬓ᭄ᬢᬾᬓᬧᬵᬚᬃᬦᬶᬗᬚᬶᬧ᭄ᬭᬰᬲ᭄ᬢ᭞
ᬅᬦ᭄‌ᬭ᭄ᬯᬾᬓᬦᬂᬢᬦ᭄ᬲᬳᬲᬵᬦᬧᬾᬢᭂᬦ᭄᭞
ᬯ᭄ᬯᬂᬫᬵᬦᬭᬶᬂᬧᬡ᭄ᬟᬶᬢᬰᬵᬲ᭄ᬢ᭄ᬭᬳᬷᬦ᭞
ᬬᬾᬓᬵᬦ᭄ᬧᬟᬫ᭄ᬯᬂᬧᬰᬸᬢᬸᬮ᭄ᬬᬲᬃᬧ᭄ᬧ᭛

ᬧ᭄ᬭᬢ᭄ᬬᬾᬓᬦᬶᬂ‌ᬯ᭄ᬯᬂᬳᬸᬫᬶᬟᭂᬧ᭄ᬭ᭄ᬬᬯᬓ᭄ᬦ᭄ᬬ᭞
ᬰᬓ᭄ᬢᬶᬧ᭄ᬭᬯᬷᬭᬵᬓᬸᬍᬯᬶᬄ‌ᬬᬮᬶᬂᬦ᭄ᬬ᭞
ᬢᬦ᭄‌ᬯ᭄ᬭᬸᬄᬢᬬᬦ᭄ᬲᭀᬭᬢᭂᬓᬧ᭄ᬦᬶᬓᬂᬮᬾᬦ᭄᭞
ᬫᬵᬦᬦ᭄ᬬᬳᬾᬢᬸᬦ᭄ᬬᬦᬗᬮ᭄ᬧᬭᬶᬂᬮᬾᬦ᭄᭛

ᬬᬦ᭄‌ᬯ᭄ᬯᬂᬲᬶᬦᬾᬯᬯ᭄ᬭᬸᬳᬢᬾᬂᬫᬦᬾᬯ᭞
ᬲᭀᬚᬃᬦᬶᬓᬂᬲᬾᬯᬓᬢᬜ᭄ᬘᬮᬵᬦ᭞
ᬆᬬᭀᬕ᭄ᬬᬬᭀᬕ᭄ᬬᬦ᭄ᬬᬦᬤᬾᬢᬦᬗ᭄ᬕᭀᬦ᭄᭞
ᬭᬧ᭄ᬯᬦ᭄ᬮᬦᬵᬦᬷᬢᬶᬦᬶᬓᬵᬯᬭᬄᬲᬶᬄ᭛

ᬯ᭄ᬯᬂᬫᬹᬠᬤᬵᬖᬾᬂᬲᬸᬔᬢᬦ᭄ᬧᬫᬶᬢ᭄ᬭ᭞
ᬦ᭄ᬤᬷᬓᬵᬦ᭄ᬧᬦᭂᬫ᭄ᬯᬂᬲᬸᬔᬪᬵᬭᬭᬶᬂᬭᬵᬢ᭄᭞
ᬢᭂᬓ᭄ᬯᬦ᭄ᬢᬦᬵᬋᬫ᭄ᬩᬸᬭᬶᬤᭀᬦᬶᬓᬂᬮᬾᬦ᭄᭞
ᬢᬦ᭄ᬬᭀᬕ᭄ᬬᬲᬾᬯᬦ᭄ᬗᬸᬦᬶᬯᬾᬄᬧᬭᬵᬦ᭛

ᬲᬂᬦᬵᬣᬫᬗ᭄ᬓᬾᬢᬦᬢᭂᬦ᭄ᬲᬫᬶᬢ᭄ᬭ᭞
ᬮᬵᬯᬦ᭄‌ᬯᬢᭂᬓ᭄ᬪᬹᬫᬶᬚᬰᬹᬭᬰᬓ᭄ᬢᬶ᭞
ᬤᬹᬭᬦ᭄ᬢᬭᬾᬓᬂᬓᬭᬢᬸᬦ᭄ᬢᬦᬶᬢ᭄ᬬ᭞
ᬬᬦ᭄ᬢᬦ᭄ᬓᬶᬢᬵᬫᬶᬦ᭄ᬢᬭᬶᬦᬓ᭄ᬱᬦᬶᬗ᭄ᬯᬂ᭛

ᬆᬚ᭄ᬜᬵᬦᬶᬭᬰ᭄ᬭ᭄ᬬᬵᬲᬸᬭᬤᬿᬢ᭄ᬬᬦᬵᬣ᭞
ᬫᬸᬗ᭄ᬕ᭄ᬯᬶᬳ᭄ᬬᬗᬶᬦ᭄ᬤ᭄ᬭᬵᬮᬳᬦᬹᬢ᭄ᬧ᭄ᬭᬪᬓ᭄ᬢᬶ᭞
ᬬᬾᬓᬵᬦ᭄ᬢᭂᬓᬵᬦᬸᬗ᭄ᬕᬸᬭᬶᬲᬂᬦᬭᬾᬦ᭄ᬤ᭄ᬭ᭞
ᬤᭀᬦᬦ᭄ᬬᬫᬗ᭄ᬭᬓ᭄ᬱᬭᬶᬓᬂᬲ᭄ᬯᬭᬵᬚ᭄ᬬ᭛

ᬬᭀᬕ᭄ᬬᬦ᭄ᬢᬘᬶᬳ᭄ᬦᬦ᭄ᬬᬬᬤᬶᬦ᭄ᬧ᭄ᬭᬪᬓ᭄ᬢ᭄ᬬ᭞
ᬯ᭄ᬯᬦ᭄ᬢᭂᬦ᭄ᬧᬸᬭᬷᬦᬵᬣᬓᬲᬷᬦᬮᬧ᭄ᬢ᭞
ᬬᬾᬓᬵᬦ᭄ᬢᬶᬓᬵᬦ᭄ᬲᬹᬗᬓᭂᬦᬦ᭄ᬢᬰᬷᬖ᭄ᬭ᭞
ᬲᬂᬦᬵᬣᬰᬢ᭄ᬭᬸᬦ᭄ᬢᬧᬲᭀᬧᬦᬦ᭄ᬢ᭛

ᬦ᭄ᬬᬵᬦᬓ᭄ᬚᬭᬵᬲᬦ᭄ᬥᬗᬭᬦ᭄ᬧ᭄ᬭᬢᬷᬧ᭞
ᬫ᭄ᬯᬂᬢᬾᬓᬦᬂ‌ᬲ᭄ᬢ᭄ᬭᬷᬓᬢᬯᬦ᭄‌ᬭᬶᬓᬵᬦ᭞
ᬳᬬ᭄ᬯᬵᬓᬮᬶᬩ᭄ᬲᬫ᭄ᬩᬳᬓᭂᬦ᭄ᬓᬩᬾᬄᬦ᭄ᬬ᭞
ᬦ᭄ᬤᬓ᭄ᬢᭀᬦ᭄‌ᬯᬶᬰᬷᬃᬡ᭄ᬦᬦ᭄ᬢᬫᭂᬦᬾᬯᬮᬵᬢᭂᬦ᭄᭛

ᬳᬾᬦᬓ᭄ᬢᬶᬓᬵᬲ᭄ᬢ᭄ᬭᬷᬦ᭄ᬢᬓᬩᬾᬄᬲᬧᬯ᭄ᬯᬢ᭄᭞
ᬧᬗ᭄ᬳᭂᬮ᭄ᬬᬭᬧ᭄ᬯᬦ᭄ᬓᬶᬢᬢᬦ᭄ᬓᬳᭂᬦ᭄ᬢ᭄ᬬ᭞
ᬆᬧᬦ᭄ᬳᬦᬂᬰᬵᬲ᭄ᬢ᭄ᬭᬭᬶᬮᭀᬓᬫᬗ᭄ᬓᬾ᭞
ᬲᬃᬯ᭄ᬯᬧ᭄ᬭᬡᬷᬲᬵᬤᬭᬫᬵᬃᬤ᭄ᬥᬦᬵᬢ᭛

ᬬᬤ᭄ᬬᬦ᭄ᬓᬶᬢᬵᬲᭀᬯᬬᬢᬦ᭄ᬧᬲᬹᬗ᭞
ᬫᬾᬗ᭄ᬕᬮ᭄ᬓᭂᬢᬂᬤᬡ᭄ᬟᬯᬥᬾᬓᬶᬢᬵᬲ᭄ᬭᬸ᭞
ᬆᬧᬦ᭄ᬲᬶᬭᬂᬪᭀᬫᬲᬶᬭᬵᬦ᭄ᬢᬓᬦ᭄ᬢ᭞
ᬢᬫ᭄ᬩᬵᬦ᭄ᬤᬶᬢᬾᬓᬂᬢᬸᬮᬓᭂᬦ᭄ᬢᬫᬺᬢ᭄ᬬᬸ᭛

ᬲᬂ‌ᬯᬪ᭄ᬭᬸᬫᭀᬚᬃᬢᬸᬫᬸᬮᬸᬬ᭄‌ᬫᬦᬫ᭄ᬩᬸᬢ᭄᭞
ᬥᬶᬓ᭄ᬳᬵᬄᬳᬟᬵᬓᬰ᭄ᬫᬮᬤᬹᬢᬧᬵᬧ᭞
ᬤᬾᬦ᭄ᬬᬵᬯᬸᬯᬸᬲ᭄ᬢᬦ᭄‌ᬯᬸᬯᬸᬲᬶᬂᬓᬶᬦᭀᬦ᭄ᬓᭀᬦ᭄᭞
ᬚᬫ᭄ᬩᬢ᭄ᬧᬢᬶᬄᬚᬜ᭄ᬚᬦᬸᬚᬃᬫᬸᬤᬸᬱ᭄ᬝ᭛

ᬦ᭄ᬤᬷᬓᬂᬫᬳᬷᬧᬸᬢ᭄ᬭᬯᭂᬦᬂᬢᬸᬫᬶᬗ᭄ᬳᬮ᭄᭞
ᬭᬶᬰ᭄ᬭᬷ‌ᬉᬧᬾᬦ᭄ᬤ᭄ᬭᬵᬢᬶᬰᬬᬾᬂᬓᬰᬓ᭄ᬢᬶᬦ᭄᭞
ᬬᬵᬯᬢ᭄‌ᬯᭂᬦᬂᬲᬂᬦᬭᬓᬦ᭄ᬢᬸᬫᭂᬗ᭄ᬳᬵ᭞
ᬢᬵᬯᬢ᭄ᬋᬫᭂᬓ᭄ᬲ᭄ᬬᬸᬄᬤᬶᬦᭂᬤᭂᬮ᭄ᬫᬸᬔᬦ᭄ᬬ᭛

ᬬᬤ᭄ᬬᬦ᭄ᬓᬟᬢ᭄ᬯᬦ᭄‌ᬬᬢᭂᬓᬾᬂ‌ᬍᬫᬄᬦ᭄ᬬ᭞
ᬲᬮ᭄ᬯᬵᬦ᭄ᬬᬲᬓ᭄ᬯᬾᬄᬦ᭄ᬬᬢᭂᬓᬾᬂᬕᬸᬦᬸᬂᬦ᭄ᬬ᭞
ᬲᬗ᭄ᬕᬦ᭄ᬢᬤᬾᬰ᭄ᬭᬷᬦᬺᬧᬓᬺᬱ᭄ᬡᬤᬤ᭄ᬬ᭞
ᬳᬶᬫ᭄ᬧᭂᬃᬦ᭄ᬬᬕᭀᬯᬃᬤ᭄ᬥᬦᬭᬶᬂᬫᬟᬗ᭄ᬳᬦ᭄᭛

ᬲᬓ᭄ᬯᬾᬳ᭄ᬫᬸᬢᬾᬓᬂᬩᬮᬤᬿᬢ᭄ᬬᬲᬗ᭄ᬖ᭞
ᬳᭂᬦ᭄ᬢᬷᬓᬤᬾᬰ᭄ᬭᬷᬩᬮᬤᬾᬯᬦᬵᬣ᭞
ᬩᭂᬦ᭄ᬢᬃᬩᬸᬩᬃ‌ᬮ᭄ᬯᬶᬃᬬᬫᬸᬦᬵᬕᬢᬶᬦ᭄ᬬ᭞
ᬤᬾᬦᬶᬂ‌ᬯᬸᬮᬸᬓ᭄ᬯᬵᬓᬲᬕᭃᬂᬫᬮᬡ᭄ᬟᭂᬧ᭄᭛

ᬐᬓᭀᬂᬓᬝᬸᬗ᭄ᬓᬵᬥᬫᬤᬹᬢᬢᬶᬃᬬ᭄ᬬᬓ᭄᭞
ᬢᬦ᭄ᬢᭀᬦ᭄ᬢᬗᬦ᭄ᬓ᭄ᬯᬵᬦ᭄ᬢᬓᬢᬸᬮ᭄ᬬᬢᬾᬓᬶ᭞
ᬢᭀᬦ᭄ᬢᭀᬦᬸᬭᬶᬧ᭄ᬫᬸᬦ᭄ᬢᭂᬓᬦᬗ᭄ᬓ᭄ᬯᬳᬲ᭄ᬢ᭞
ᬬᬦ᭄ᬬᭀᬕ᭄ᬬᬫᬵᬢ᭄ᬬᬵᬦᬦᬤᬹᬢᬢᬸᬘ᭄ᬙ᭛

ᬆᬄᬥᬵᬓᬯᬶᬄᬦ᭄ᬬᬂᬭᬢᬸᬯᬪ᭄ᬭᬸᬫᭀᬚᬭ᭄᭞
ᬤᬹᬭᬦ᭄ᬢᬭᬾᬓᬶᬦ᭄ᬢᬸᬳᬸᬳᬦ᭄ᬢᬭᭀᬢ᭞
ᬢᬦ᭄‌ᬯ᭄ᬭᬸᬄᬢᬓᭀᬬᬦ᭄ᬲᬶᬫᬳᭀᬤᬭᬵᬓᬸ᭞
ᬧ᭄ᬭᬶᬄᬦ᭄ᬤᬓ᭄ᬳᬫᬹᬓ᭄‌ᬬᬦ᭄ᬢᬸᬳᬸᬓᭀᬧ᭄ᬭᬯᬷᬭ᭛

ᬫᬗ᭄ᬓᬾᬬᬤᬶᬦ᭄ᬧᬢ᭄ᬬᬦᬓᭀᬋᬩᬸᬢ᭄ᬓᬸ᭞
ᬦᭀᬭᬵᬦᬸᬮᬸᬂᬓᭀᬲ᭄ᬬᬦᬢᬗ᭄ᬕᬍᬗ᭄ᬓ᭄ᬯ᭞
ᬢᬜ᭄ᬘᬓ᭄ᬭᬢᬂᬘᬓ᭄ᬭᬳᬶᬟᭂᬧ᭄ᬓᬸᬤᬾᬦ᭄ᬢ᭞
ᬢᬃ‌ᬯᭂᬤ᭄ᬬᬤᬾᬦᬶᬂᬳᬮᬲᬜ᭄ᬚᬢᬗ᭄ᬓᬸ᭛

ᬦᬵᬳᬦ᭄ᬢᬬᭀᬚᬃᬦ᭄ᬬᬫᬳᭀᬤᬭᬵᬧ᭄ᬬᬓ᭄᭞
ᬮᬵᬕ᭄ᬬᬵᬦᭂᬧᬓ᭄ᬪᬹᬫᬶᬫᬸᬲᬸᬲ᭄ᬢᬗᬦ᭄ᬬ᭞
ᬓ᭄ᬭᭀᬥᬾᬓᬲᬂᬬᬵᬤᬯᬯᬺᬱ᭄ᬡᬶᬯᬷᬭ᭞
ᬢᬦ᭄ᬤ᭄ᬯᬵᬗ᭄ᬕᬺᬕᬸᬢ᭄ᬓᬧ᭄ᬯᬧᬟᬵᬗᬕᭂᬫ᭄ᬧᬺᬧ᭄᭛

ᬲᬂᬲᬢ᭄ᬬᬓᬵᬕ᭄ᬬᬵᬦ᭄ᬧᬗᬤᭂᬕ᭄ᬢᬸᬫᬦ᭄ᬤᬂ᭞
ᬲᬂᬲᬵᬫ᭄ᬩᬫᬗ᭄ᬲᭃᬢᬸᬫᬸᬮᬸᬬ᭄‌ᬫᬢᬗ᭄ᬕᬸᬄ᭞
ᬐᬳᬬ᭄ᬯᬫᬗ᭄ᬓᬵᬫᭂᬚᬳᬶᬂᬓᬶᬦᭀᬦ᭄ᬓᭀᬦ᭄᭞
ᬲᬸᬕ᭄ᬬᬦ᭄ᬓᬶᬢᬵᬗᬫ᭄ᬩᬳᬰᬵᬲᬦᬦ᭄ᬢ᭛

ᬬᬾᬓᬵᬦ᭄ᬢᬸᬫᬶᬗ᭄ᬳᬮ᭄ᬲᬶᬫᬳᭀᬤᬭᭀᬚᬭ᭄᭞
ᬘᬾᬳᬵᬳᬳᬵᬄᬢᭀᬄᬫᬩᬸᬢᭂᬂᬓᬩᬾᬳ᭄ᬫᬸ᭞
ᬦᬵᬮᬶᬂᬦ᭄ᬬᬫᬫᬺᬧ᭄ᬲᬓᬳᬷᬭᬩᬚ᭄ᬭ᭞
ᬳᭀᬭᬕ᭄ᬢᭂᬓᬾᬓᬂ‌ᬯᬢᬗᬦ᭄ᬢᭂᬓᬧ᭄ᬦ᭄ᬬ᭛

ᬰᬷᬖ᭄ᬭᬵᬗᬤᭂᬕ᭄ᬓ᭄ᬭᭀᬥᬢᭂᬳᭂᬃᬦ᭄ᬬᬫᭀᬚᬭ᭄᭞
ᬲᬂ‌ᬯᬺᬱ᭄ᬡᬶᬢᬶᬗ᭄ᬳᬮ᭄ᬫᬸᬮᬶᬳᬵᬓᬸᬫᬗ᭄ᬓᬾ᭞
ᬐᬲᬢ᭄ᬬᬓᬩ᭄ᬯᬢ᭄ᬮᬭᬶᬢᬹᬢ᭄ᬮᬭᬶᬗ᭄ᬓᬸ᭞
ᬬᬦ᭄‌ᬯᬵᬦᬶᬓᭀᬦ᭄ᬤᬓ᭄ᬢᭂᬍᬲᬶᬓ᭄ᬘᭂᬗᭂᬮ᭄ᬫᬸ᭛

ᬦᬵᬮᬶᬂᬦ᭄ᬬᬮᬸᬗ᭄ᬳᬵᬤᬺᬲᬶᬓᬾᬮᬭᬶᬦ᭄ᬬ᭞
ᬮᬵᬯᬦ᭄ᬓᬮᬶᬗ᭄ᬕᬵᬥᬶᬧᬢᬃᬧᬦᭀᬮᬶᬄ᭞
ᬢᬦ᭄‌ᬯᬃᬡ᭄ᬦᬦᭂᬦ᭄ᬮᬫ᭄ᬧᬳᬶᬓᬵᬦ᭄ᬧᬟᬵᬕ᭄ᬬᬵ᭞
ᬧ᭄ᬭᬵᬧ᭄ᬢᬾᬂᬫᬳᬷᬧᬸᬢ᭄ᬭᬲᭂᬟᭂᬂᬢᬶᬦᬗ᭄ᬓᬶᬮ᭄᭛

ᬫᭀᬚᬃᬢᬬᬾᬲᬂ‌ᬓ᭄ᬱᬶᬢᬶᬲᬹᬢᬰᬷᬖ᭄ᬭ᭞
ᬅᬦ᭄‌ᬯᬗ᭄ᬮᬲᬂᬬᬵᬤᬯᬰᬢ᭄ᬭᬸᬪᬹᬢ᭞
ᬲᬂᬪᭀᬫᬲᬓ᭄ᬭᭀᬥᬯᬯᬂᬓᬩᬵᬗᬦ᭄᭞
ᬫᬗ᭄ᬕᭂᬄᬢᭂᬳᭂᬃᬫᬗ᭄ᬕᭂᬢᭂᬫᬗ᭄ᬕᬓᬵᬭ᭛

᭛ᬪᬤ᭄ᬭᬮᬮᬶᬢ᭛᭝᭘᭐᭟
00‐|0‐0|00‐|0‐0|00‐|0‐0|000̲ = ᭒᭑

ᬯᭂᬓᬲᬦ᭄ᬫᬰᬩ᭄ᬤᬲᬶᬭᬳᬵᬄᬓᬧᬹᬳᬦᬓᬸᬤᬾᬦᬶᬓᬂᬬᬤᬸᬓᬸᬮ᭞
ᬭᬶᬯᭂᬦᬂᬦ᭄ᬬᬫᬗ᭄ᬓᬦᬯᬸᬯᬸᬲ᭄ᬦ᭄ᬬᬢᬦ᭄ᬫᬯᭂᬤᬶᬫᬵᬢ᭄ᬬᬤᬾᬗ᭄ᬓᬸᬬᬓᬩᬾᬄ᭞
ᬲ᭄ᬬᬧᬢᬾᬓᬬᭀᬕ᭄ᬬᬮᬯᬦᬗ᭄ᬓ᭄ᬯᬓᬺᬱ᭄ᬡᬩᬮᬤᬾᬯᬯᬶᬱ᭄ᬝ᭄ᬬᬓᭂᬧᭂᬮ᭞
ᬗᬸᬦᬶᬯᬾᬄᬢᬶᬓᬂᬭᬢᬸᬫᬓᬵᬤᬶᬧᬵᬃᬣᬭᬫᭂᬲᭂᬦ᭄ᬓ᭄ᬯᬢᬸᬮ᭄ᬬᬓᬸᬮᬸᬩᬦ᭄᭛

ᬅᬓᬸᬓᬵᬃᬯ᭄ᬯᬳᬲ᭄ᬢᬫᬸᬩᬸᬭᬾᬧᬸᬭᬦ᭄ᬬᬢᬓᬭᭀᬯᬗᬵᬗ᭄ᬳᬧᬸᬬᬦ᭞
ᬕᬸᬮᬦᬗ᭄ᬓᬸᬭᬵᬄᬦ᭄ᬬᬭᬶᬧᬸᬦᬶᬗ᭄ᬳᬸᬮᬸᬦ᭄ᬭᬳᬢᬦᬗ᭄ᬓ᭄ᬯᬭᬶᬂᬓᬭᬢᬮ᭞
ᬓᬮᬯᬦ᭄‌ᬬᬤᬾᬗ᭄ᬓᬸᬰᬶᬭᬳᬶᬂᬫᬸᬲᬸᬄᬋᬫᭂᬓᬸᬢᭂᬓ᭄ᬦ᭄ᬬᬲᬦ᭄ᬢᭂᬦᬦᬶᬓᬵ᭞
ᬲᬨᬮᬦ᭄ᬬᬓᬸᬦ᭄‌ᬯᬋᬕᬓᬷᬃᬢ᭄ᬢ᭄ᬬᬫᭀᬳᬫᬳᬋᬧ᭄ᬬᬰᬾᬂᬧᬪᬭᬢᬦ᭄᭛

ᬦᬯᬸᬯᬸᬲ᭄ᬫᬳᬵᬲᬸᬭᬧᬢᬶᬧ᭄ᬭᬓᬵᬰᬲᬸᬫᬳᬸᬃᬢᬘᬾᬤᬶᬭᬶᬲᬶᬭ᭞
ᬧ᭄ᬭᬪᬸᬬᭀᬕ᭄ᬬᬫᬗ᭄ᬓᬢᬲᭂᬦᬃᬤ᭄ᬥᬲᬵᬫ᭄ᬧᬸᬦᬋᬧᬢ᭄‌ᬯᬢᭂᬓ᭄ᬭᬢᬸᬓᬩᬾᬄ᭞
ᬳᬦᬧᬃᬯ᭄ᬯᬢᬵᬢᬶᬰᬬᬭᬵᬫ᭄ᬬᬭᬾᬯᬢᬓᬬᭀᬗ᭄ᬲᬶᬋᬦ᭄ᬲᬗᬳᬸᬮᬸᬦ᭄᭞
ᬲᭂᬲᭂᬧᭂᬦ᭄ᬓᬟᬢ᭄ᬯᬦᬶᬓᬦᬂ‌ᬯᬢᭂᬓ᭄ᬬᬤᬸᬫᬢᬂᬦ᭄ᬬᬳᬬ᭄ᬯᬯᬶᬮᬸᬫ᭛

ᬅᬣᬫᬗ᭄ᬓᬦᭀᬚᬭᬶᬭᬘᬾᬤᬶᬫᬗ᭄ᬓᬢᬶᬓᬲᬂᬫᬳᬵᬲᬸᬭᬧᬢᬶ᭞
ᬓᬮᬯᬦ᭄‌ᬯᬢᭂᬓ᭄ᬭᬢᬸᬫᬓᬵᬤᬶᬘᬾᬤᬶᬫᬕᬥᬾᬦ᭄ᬤ᭄ᬭᬓᬃᬡ᭄ᬦᬢᬸᬫᬸᬮᬸᬬ᭄᭞
ᬕᬸᬫᬸᬭᬸᬄᬧ᭄ᬭᬓᬫ᭄ᬧᬶᬢᬳᬸᬫᬸᬂ‌ᬭᬶᬕᭀᬩ᭄ᬭᬚᬢᭂᬓᬧ᭄ᬦᬶᬓᬂᬲᬸᬭᬓᬯᬹ᭞
ᬓᭂᬢᬸᬕᬶᬂᬫᬳᭀᬢ᭄ᬧᬢᬫᬯᬦ᭄ᬢᬳᬤ᭄ᬪᬸᬢᬩᬶᬦᬡ᭄ᬟᬸᬗᬦ᭄ᬕᬚᬧᬢᬶ᭛

ᬅᬮᬶᬮᬂᬢᬶᬓᬂᬲᬓᬳᬯᬦ᭄‌ᬯᬦᬵᬤ᭄ᬭᬶᬫᬢᭂᬫᬄᬢᭂᬕᬮ᭄ᬧᬭᬯᬰ᭞
ᬕᬶᬭᬶᬯᬶᬦ᭄ᬥ᭄ᬬᬧᬵᬃᬰ᭄ᬰ᭄ᬯᬦᬶᬓᬳᭂᬦ᭄‌ᬍᬩᬹᬦ᭄ᬬᬓᬸᬫᬸᬓᬸᬲ᭄ᬢᬶᬦᬹᬩ᭄ᬦᬶᬓᬗᬗᬶᬦ᭄᭞
ᬓ᭄ᬱᬶᬢᬶᬧᬸᬢ᭄ᬭᬫᬸᬗ᭄ᬕᬸᬭᬶᬓᬦᬂ‌ᬯᬶᬫᬵᬦᬳᬦᬭᬶᬂᬦᬪᬲ᭄ᬢᬮᬲᬶᬭ᭞
ᬇᬦᬶᬭᬶᬂᬦᬶᬓᬵᬗᬲᬸᬭᬬᬓ᭄ᬱᬭᬵᬓ᭄ᬱᬲᬧᬶᬰᬵᬘᬦᬵᬕᬯᭂᬓᬶᬲᭃᬓ᭄᭛

ᬢᬤᬦᬦ᭄ᬢᬭᬓ᭄ᬭᬫᬟᬢᭂᬂᬲᬶᬭᬵᬢᬶᬰᬬᬖᬹᬃᬡ᭄ᬦᬶᬢᬾᬂᬕᬶᬭᬶᬯᬦ᭞
ᬇᬭᬶᬓᬵᬗᬭᬾᬯᬢᬓᬭᬸᬗ᭄ᬕᬸᬲᬂ‌ᬓ᭄ᬱᬶᬢᬶᬲᬸᬢᬵᬢᬶᬕᬃᬯ᭄ᬯᬫᬲᬶᬕ᭞
ᬓᬸᬫᬸᬧᬓ᭄ᬳᬸᬫᬸᬂᬧ᭄ᬭᬓᬝᬰᬩ᭄ᬤᬦᬶᬂᬩᬮᬕᬡᬵᬰ᭄ᬯᬮᬓ᭄ᬱᬦᬶᬬᬸᬢ᭞
ᬲᬓᬮᭀᬃᬓᬶᬤᬸᬮ᭄ᬧᬗᬸᬳᬸᬳᬶᬂᬩᬮᬵᬲᬸᬭᬲᭂᬟᭂᬂᬳᬦᬾᬗᬯᬗᬯᬂ᭛

ᬢᬸᬯᬶᬓᭀᬝᬶᬓᭀᬝᬶᬦᬶᬬᬸᬢᬵᬕᬚᬵᬰ᭄ᬯᬭᬣᬭᬶᬂᬫᬳᬷᬢᬮᬲᭂᬲᭃᬓ᭄᭞
ᬇᬓᬦᬂᬳᬦᬾᬂᬕᬕᬦᬢᬦ᭄ᬧᬲᬗ᭄ᬔ᭄ᬬᬕᬸᬫᬸᬭᬸᬄᬫᬭᭀᬓ᭄ᬚᬮᬥᬭ᭞
ᬧᬓᬶᬮᬢ᭄ᬦᬶᬢᬾᬚᬦᬶᬲᬶᬳᬸᬂᬦᬶᬓᬵᬗᬲᬸᬭᬭᬵᬓ᭄ᬱᬲᬵᬗᬭᬩᬭᬩ᭄᭞
ᬓᬤᬶᬯᬃᬱᬩᬳ᭄ᬦᬶᬤᬸᬫᬶᬮᬄᬓᬢᭀᬦᬦᬶᬤᬶᬮᬄᬦᬶᬓᬂᬫᬢᬫᬩᬵᬂ᭛

ᬇᬭᬶᬓᬵᬦ᭄ᬧᬟᬵᬯᬺᬕᬶᬓᬦᬂ‌ᬯ᭄ᬯᬗᬷᬗᬲᬸᬭᬤᬸᬃᬩᬮᬵᬯ᭄ᬭᬶᬫᬮᬬᬹ᭞
ᬫᬮᬸᬧᬵᬭ᭄ᬬᬦᬓ᭄ᬭᬩᬶᬦᬶᬓᬵᬧᬲᬄᬧᬶᬚᭂᬭᬫᬾᬢ᭄ᬳᬸᬭᬶᬧ᭄ᬫᬲᬸᬲᬸᬧᬦ᭄᭞
ᬲᬶᬦᭂᬲᭂᬩ᭄‌ᬯᬦᬾᬄᬧᬶᬦᬗᬦᬶᬂᬧᬶᬰᬵᬘᬬᬢᬸᬭᬄᬢᬸᬭᬄᬦ᭄ᬬᬢᬶᬦᬯᬦ᭄᭞
ᬇᬓᬦᬂᬫᬫᭀᬃ‌ᬬᬫᬗᬸᬲᬷᬓᬯᬦ᭄ᬯᬦᬦᬗᬶᬲ᭄ᬫᬫᬶᬦ᭄ᬢᬳᬶᬦᬸᬭᬶᬧ᭄᭛

ᬧᬟᬰᬷᬃᬡ᭄ᬦᬯᬦ᭄ᬯᬦᬶᬭᬲᬂ‌ᬯᬢᭂᬓ᭄ᬬᬤᬸᬢᭂᬮᬲ᭄ᬢᬶᬦᬸᬦ᭄ᬯᬦᬭᬤᬶᬦ᭄᭞
ᬢᭂᬓᬲᬾᬯᬸᬣᬵᬦᬶᬧᬶᬦᬸᬧᬸᬄᬲᬓᬫ᭄ᬩᬳᬧᬟᬂᬢᭂᬮᬲ᭄ᬧᬭᬯᬰ᭞
ᬇᬓᬦᬾᬂᬳᬸᬭᬸᬂᬦ᭄ᬬᬬᬮᬶᬦᬶᬡ᭄ᬟᬶᬳᬦ᭄ᬓᬳᬶᬩᭂᬓᬦ᭄ᬓᬯᬵᬳᬦᬲᬸᬭ᭞
ᬓᬤᬶᬭᬗ᭄ᬭᬗᬦ᭄ᬓᬧᭂᬦᬸᬳᬦ᭄‌ᬯᭂᬋᬄᬢᭂᬓᬧᬶᬓᬂᬥ᭄ᬯᬚᬵᬧᬸᬢᬶᬳᬢᬧ᭄᭛

᭛ᬯᬗ᭄ᬰᬧᬢ᭄ᬭᬧᬢᬶᬢ᭛᭝᭘᭑᭟
‐00|0‐|000|‐00|000|00̲ = ᭑᭖

ᬓᬵᬮᬦᬶᬭᬂᬫᬳᬷᬲᬸᬢᬟᬢᭂᬂᬧ᭄ᬭᬲᬫᬲᬳᬩᬮ᭞
ᬕᬃᬚ᭄ᬚᬶᬢᬲᬂ‌ᬯᬢᭂᬓ᭄ᬬᬤᬸᬫᬧᬓ᭄ᬲᬫᬫᬧᬕᬓᭂᬦ᭞
ᬳᬾᬢᬸᬦᬶᬭᬵᬢᬶᬳᬂᬳᬗᬸᬦᬗᬸᬦ᭄‌ᬯᬳᬸᬯᬳᬸᬢᬶᬦᭂᬓᬦ᭄᭞
ᬲᬜ᭄ᬚᬢᬭᬓ᭄ᬯᬲᬸᬗ᭄ᬲᬸᬗᬓᭂᬦᬾᬂ‌ᬭᬶᬧᬸᬢᭂᬓᬲᬳᬲ᭛

ᬓ᭄ᬯᬾᬄᬦᬶᬭᬲᬂ‌ᬯᬢᭂᬓ᭄ᬭᬢᬸᬲᬳᬵᬬᬧᬟᬲᬶᬭᬳᬦ᭞
ᬰᬵᬮ᭄ᬬᬯᬶᬭᬵᬝᬮᬾᬦ᭄ᬤ᭄ᬭᬸᬧᬤᬭᬸᬓ᭄ᬫᬦᬭᬧᬢᬶᬲᬸᬢ᭞
ᬩᬵᬳ᭄ᬮᬶᬓᬲᭀᬫᬤᬢ᭄ᬢᬧᬟᬰᬓ᭄ᬢᬶᬕᬢᬶᬦᬶᬭᬓᬩᬾᬄ᭞
ᬲᬂ‌ᬦᬺᬧᬯᬶᬦ᭄ᬤᬲᬵᬦᬓᬦᬸᬯᬶᬦ᭄ᬤᬢᬳᬸᬢᬫᬮᬕ᭛

ᬲᬂᬦᬭᬦᬵᬣᬯᬪ᭄ᬭᬸᬓᬺᬢᬥᬃᬫ᭄ᬫᬧᬟᬲᬶᬭᬳᬦ᭞
ᬢᬸᬱ᭄ᬝᬓᬩᬾᬄᬢᭂᬮᬲ᭄ᬧᬶᬦᬭᬶᬪᭀᬕᬲᬶᬭᬲᬳᬩᬮ᭞
ᬤᬾᬦᬶᬭᬲᬂᬦᬭᬾᬦ᭄ᬤ᭄ᬭᬳᬭᬶᬫᬹᬃᬢ᭄ᬢᬶᬫᬲᭂᬕᭂᬳᬓᬤᬂ᭞
ᬭᬶᬂᬢᬤᬦᬦ᭄ᬢᬭᬵᬗᬸᬮᬶᬳᬸᬮᬶᬄᬢᬲᬶᬭᬭᬶᬗᬸᬮᬳ᭛

ᬲᬂ‌ᬦᬺᬧᬰᬵᬮ᭄ᬬᬫᭀᬚᬭᬧᬤᬵᬬᬦᬭᬧᬢᬶᬳᬸᬯᬸᬲ᭄᭞
ᬩ᭄ᬬᬓ᭄ᬢᬟᬢᭂᬂᬫᬸᬲᬸᬄ‌ᬦᬺᬧᬢᬶᬳᬬ᭄ᬯᬚᬸᬕᬧᬍᬧᬍᬄ᭞
ᬲᬗ᭄ᬕᬢᬦᭂᬦ᭄ᬧᬧᬕ᭄ᬧ᭄ᬭᬲᬫᬦᭂᬦ᭄ᬲᬓᬳᬦᬦᬶᬓᬳᭂᬦ᭄᭞
ᬬᬾᬓᬦᬶᬳᬦ᭄ᬨᬮᬦ᭄ᬬᬓᬢᬸᬮᬸᬂ‌ᬯᬶᬱᬬᬳᬚᬶᬓᬩᬾᬄ᭛

ᬬᬦ᭄ᬫᬲᬸᬯᬾᬢᬸᬮᬸᬂ‌ᬦᬺᬧᬢᬶᬯᬶᬱ᭄ᬝᬶᬩᬶᬱᬫᬦᬶᬓᬳᭂᬦ᭄᭞
ᬗᬾᬮ᭄ᬦᬶᬗᬢᬫ᭄ᬩᬓᬵᬮᬳᬮᬚᭂᬃ‌ᬍᬗᭂᬦᬧᬸᬮᬶᬧᬸᬮᬶᬄ᭞
ᬅᬫ᭄ᬩᭂᬓᬶᬓᬵᬦ᭄ᬤ᭄ᬬᬲᬂᬧ᭄ᬭᬪᬸᬤᭂᬎᬦ᭄ᬢᭂᬓᬢᬯᬯᬋᬗᭃᬄ᭞
ᬲᬸᬕ᭄ᬬᬦᬦᬫ᭄ᬩᬳᬾᬂᬫᬸᬲᬸᬳᬍᬄᬫᬯᭂᬤᬶᬲᬶᬦᬳᬲᬦ᭄᭛

ᬲᬂᬦᬭᬦᬵᬣᬰᬵᬮ᭄ᬬᬦᬯᬸᬯᬸᬲ᭄ᬦᬶᬭᬫᬗᬭᬳᬓᭂᬦ᭄᭞
ᬫᭀᬚᬭᬶᬓᬵᬦᬺᬧᬤ᭄ᬭᬸᬧᬤᬳᬬ᭄ᬯᬳᬚᬶᬭᬕᬭᬕᬦ᭄᭞
ᬧᬾᬢᭂᬦᬸᬧᬵᬬᬦᬶᬂ‌ᬯ᭄ᬯᬗᬦᬸᬗᭀᬮᬶᬳᬫᬸᬲᬸᬳᬕᬮᬓ᭄᭞
ᬬᬦ᭄ᬩᬭᬗᬵᬧ᭄ᬭᬬᭀᬕᬓᭂᬦᬟᬡ᭄ᬟᬩᬶᬱᬫᬓᬳᬮ᭛

ᬤᬾᬦᬶᬓᬲᬂᬓᬺᬢᬵᬃᬣᬭᬶᬓᬦᬂᬲᬫᬭᬢᬸᬮᬤᬦ᭞
ᬰᬓ᭄ᬢᬶᬯᬶᬦᬾᬄᬭᬸᬫᭀᬯᬗᬦᬟᬡ᭄ᬟᬦᬶᬭᬍᬓᬲᬦ᭞
ᬬᬢ᭄ᬦᬲᬶᬭᬾᬢᬶᬩᬵᬦᬶᬢᭂᬯᭂᬓᬶᬂ‌ᬭᬶᬧᬸᬬᬦᬫᬍᬲ᭞
ᬲᬸᬰ᭄ᬭᬫᬮᬵᬖᬯᬦ᭄ᬧᬦᭂᬫᬸᬘᬶᬤ᭄ᬭᬫᬫᬶᬲᬦᬶᬫᬸᬲᬸᬄ᭛

ᬯ᭄ᬯᬂᬧ᭄ᬯᬬᬰᬓ᭄ᬢᬶᬓᬾᬯᬮᬓᬰᬓ᭄ᬢᬶᬦᬶᬓᬧᬤᬦᬤᬸᬦ᭄᭞
ᬢᬦ᭄‌ᬯ᭄ᬭᬸᬳᬶᬘᬶᬤ᭄ᬭᬦᬶᬂᬧᬭᬧᬶᬚᭂᬃᬕᬸᬭᬕᬟᬫᬮᬕ᭞
ᬢᬜ᭄ᬚ᭄ᬭᬶᬳᬶᬦᬫ᭄ᬩᬸᬮᬦ᭄ᬮ᭄ᬯᬢᬶᬓᬭᬓ᭄ᬯᬧᬗᬬᬬᬦᬶᬓᬵ᭞
ᬫᬵᬢᬶᬓᭂᬦᬾᬂᬕᬸᬢᬸᬓ᭄ᬧ᭄ᬯᬬᬢᭂᬫᬄᬦ᭄ᬬᬯᬦᬶᬯᬦᬶᬧᬶᬢᬶᬓ᭄᭛

ᬯ᭄ᬯᬂᬢᬶᬦᭂᬓᬦ᭄ᬧ᭄ᬭᬬᬢ᭄ᬦᬦᬶᬢᭂᬓᬧ᭄ᬦᬶᬗᬫᬧᬕᬫᬸᬲᬸᬄ᭞
ᬫᬶᬦ᭄ᬢᬲᬳᬵᬬᬲᬶᬤ᭄ᬥᬧᬶᬦᬮᬃᬧᬮᬭᬶᬗᬍᬓᬲ᭞
ᬳᬬ᭄ᬯᬢᬢᬦ᭄ᬧ᭄ᬭᬬᬢ᭄ᬦᬩᬮᬲᬂ‌ᬦᬺᬧᬢᬶᬯᬸᬮᬢᬦ᭞
ᬩ᭄ᬬᬓ᭄ᬢᬓᭂᬟᬶᬓ᭄ᬦᬶᬓᬂᬩᬮᬫᬢᬂᬦ᭄ᬬᬦᬗᬶᬗᭂᬢᬶᬗᭂᬢ᭛

ᬦᬵᬳᬦᬸᬚᬃᬦᬶᬭᬂᬤ᭄ᬭᬸᬧᬤᬩᬵᬳ᭄ᬮᬶᬓᬲᬶᬭᬲᬸᬫᬳᬸᬭ᭄᭞
ᬲᬵᬚ᭄ᬜᬳᬚᬶᬦ᭄ᬤ᭄ᬬᬢᭀᬮᬶᬳᬦᬶᬓᬂᬢᬶᬦᭂᬓᬦᬓᬩᭂᬢ᭞
ᬯᬶᬱ᭄ᬝᬶᬢᬶᬓᬵᬗᬦᬓ᭄ᬭᬩᬶᬬᬤᬶᬦ᭄ᬫᬓᬮᬶᬩᬢᬶᬦᭂᬓᬦ᭄᭞
ᬗ᭄ᬳᬶᬂᬢᬫᬧᬕ᭄ᬟᬢᭂᬂᬧᬢᬶᬳᬸᬭᬶᬧ᭄ᬲᬨᬮᬢᬦᬯᬶᬭᬂ᭛

ᬓ᭄ᬯᬾᬄᬦᬶᬓᬦᬂᬫᬸᬲᬸᬄᬢᬦᬶᬓᬢᬗ᭄ᬕᭂᬍᬦᬶᬗᬫᬧᬕ᭞
ᬬᬦ᭄ᬓᬕᬶᬭᬶᬂᬧᬶᬲᬦ᭄ᬧᬶᬲᬦᬶᬗᬸᬦ᭄‌ᬬᬳᬦᬫᬧᬸᬮᬶᬳ᭞
ᬯᬹᬓ᭄ᬢᬲᬓᬾᬂ‌ᬯᬸᬭᬶᬦ᭄ᬬᬘᬢᬸᬭᬗ᭄ᬕᬲᬓᬭᬶᬳᬶᬭᬶᬗᬦ᭄᭞
ᬦ᭄ᬬᬵᬫᬭᬢᬸᬦ᭄ᬬᬓᬵᬭᬶᬫᬧᬸᬮᬶᬄᬓᬸᬘᬸᬧᬶᬢᬬᬋᬩᬸᬢ᭄᭛

ᬲᬂ‌ᬦᬺᬧᬲᭀᬫᬤᬢ᭄ᬢᬲᬸᬫᬳᬸᬃᬢᬳᬢᬦᬶᬓᬸᬩᬶᬲ᭞
ᬅᬦ᭄ᬢ᭄ᬬᬓᭂᬦᬵᬢᬲᬵᬳᬲᬦᬶᬓᬂᬫᬸᬲᬸᬳᬫᬲᬸᬓᬦ᭞
ᬲᬵᬫ᭄ᬧᬸᬦᬶᬓᬵᬡ᭄ᬟᬢᭂᬂᬢᭂᬳᭂᬭᬦᬸᬦ᭄ᬯᬦᬶᬫᬗᬫᬳᬫᬄ᭞
ᬕ᭄ᬬᬵᬢ᭄‌ᬬᬧᬶᬲᬦ᭄ᬢᬢᬸᬗ᭄ᬓᭂᬩᬦᬯᬹᬓ᭄ᬧ᭄ᬭᬲᬫᬲᬳᬩᬮ᭛

ᬦ᭄ᬬᬵᬢᬦᬶᬓᬵᬮᬬᬹᬓᬳᬮᬢᬹᬢ᭄‌ᬯᬸᬭᬶᬦᬶᬓᬲᬸᬲᬸᬦᬶ᭞
ᬢᭀᬦ᭄ᬢᬧᬢᭀᬃᬦ᭄ᬬᬤᬸᬃᬩᬮᬦᬶᬓᬵᬬᬫᬭᬶᬫᬘᬢᬸᬭ᭞
ᬓᬵᬲᬺᬓᬤᬾᬦᬶᬓᬂᬓᬸᬤᬮᬶᬫᬦ᭄‌ᬬᬫᬋᬩᬸᬢᬢᬯᬦ᭄᭞
ᬫᬵᬢᬶᬬᬓᬾᬤᭂᬓᬦ᭄ᬢᬢᭂᬓᬧᬶᬂᬕᬚᬧᬢᬶᬫᬗᬸᬮᬶᬂ᭛

ᬫᭀᬚᬭᬶᬓᬵᬲᬗᬃᬚ᭄ᬚᬸᬦᬳᬤᬾᬩᬶᬱᬫᬤᬳᬢᬶᬓᬵ᭞
ᬅᬫ᭄ᬩᭂᬓᬶᬓᬂᬫᬸᬲᬸᬄᬫᬸᬮᬢᬭᬶᬂᬳᬸᬫᭂᬦᭂᬗᬢᬶᬦᭂᬓᬦ᭄᭞
ᬩ᭄ᬬᬓ᭄ᬢᬢᭂᬧᭂᬢ᭄‌ᬦ᭄ᬤᬢᬦ᭄ᬓᬚᬕᬦᬧ᭄ᬯᬬᬫᬫᬋᬧᭂᬓᬶ᭞
ᬯᬶᬱ᭄ᬝᬶᬢᭂᬫᭂᬦ᭄ᬧ᭄ᬭᬗᬶᬂ‌ᬯ᭄ᬯᬗᬢᬳᭂᬦ᭄ᬢᬳᭂᬦᬢᭂᬮᬲᬮᬄ᭛

ᬭᬜ᭄ᬘᬫᬦᬄᬦᬶᬗᬧ᭄ᬭᬗᬫᬦᭀᬮᬶᬳᬶᬯᬸᬭᬶᬦᬶᬬᬢ᭞
ᬓᬾᬧ᭄ᬯᬦᬤᬾᬦ᭄ᬬᬦᬓ᭄ᬭᬩᬶᬦᬶᬓᬵᬦ᭄ᬧ᭄ᬭᬚᬸᬭᬶᬢᬍᬓᬲ᭞
ᬭᬶᬕ᭄ᬭᬶᬕᬶᬭᭀᬯᬗᬶᬂ‌ᬯ᭄ᬯᬗᬮᬕᬵᬮᬳᬯᭂᬤᬶᬫᬗᬮᬶᬄ᭞
ᬳᬬ᭄ᬯᬳᬶᬦᬾᬭᬓᭂᬜ᭄ᬚᬸᬕᬢᭂᬓᬧ᭄ᬦᬶᬗᬫᬸᬲᬸᬳᬕᬮᬓ᭄᭛

ᬫᬗ᭄ᬓᬢᬭᬓ᭄ᬯᬫᭀᬦ᭄ᬓᬭᬸᬳᬸᬦᬦ᭄‌ᬗ᭄ᬯᬗᬫᬧᬕᬓᭂᬦ᭞
ᬫᬗ᭄ᬓᬦᬮᬶᬂᬲᬗᬃᬚ᭄ᬚᬸᬦᬫᬧᬓ᭄ᬱᬫᬶᬚᬶᬮᬢᬸᬫᬸᬮᬸᬬ᭄᭞
ᬰ᭄ᬭᬷᬦᬭᬦᬵᬣᬓᬺᬱ᭄ᬡᬫᬯᬸᬯᬸᬲ᭄ᬭᬭᬶᬤᬶᬯᬲᬓᬶᬢ᭞
ᬲᬵᬳᬲᬢᬦ᭄ᬢᬳᬵᬫ᭄ᬩᭂᬓᬦᬶᬭᭀᬯᬗᬶᬗᬗᬶᬗᭂᬢᬶᬗᭂᬢ᭄᭛

ᬢᬶᬗ᭄ᬓᬳᬶᬲᬂᬓᬺᬢᬵᬃᬣᬭᬶᬓᬦᬂᬲᬫᬲᬫᬫᬧᬕᭂᬄ᭞
ᬢᬗ᭄ᬕ᭄ᬯᬦᬦᬶᬂᬧ᭄ᬭᬯᬷᬭᬲᬶᬭᬲᬂ‌ᬯ᭄ᬭᬸᬳᬭᬶᬓᬗᬍᬓᬲ᭄᭞
ᬲᬦ᭄ᬥᬶᬦᬶᬤᬾᬦᬶᬗᬧ᭄ᬭᬗᬯᬶᬍᬢ᭄‌ᬯᬭᬳᬓᭂᬦᬦᬶᬭ᭞
ᬢᭀᬮᬶᬳᭂᬦᬶᬂ‌ᬯᬶᬦᬾᬄᬕᬸᬡᬫᬫᬶᬗ᭄ᬓᬶᬲᬫᬸᬲᬸᬳᬲᬸᬲᬸᬦ᭄᭛

ᬬᬦ᭄ᬭᬸᬳᬸᬦᬧ᭄ᬯᬢᬵᬧ᭄ᬭᬗᬲᬓᬾᬂᬭᬭᬬᬫᬭᬕᬗ᭞
ᬬᬤ᭄ᬬᬧᬶᬦᭀᬮᬶᬳᬾᬓᬶᬦᬨᬮᬵᬧᬢᬦᬸᬮᬳᬦᬶᬓᬵ᭞
ᬧᬶᬗ᭄ᬭ᭄ᬯᬢᬶᬯᬲ᭄ᬓᬲᬫ᭄ᬩ᭄ᬬᬦᬶᬳᬸᬭᬶᬧ᭄ᬦ᭄ᬬᬩᬶᬱᬫᬭᬶᬦᭂᬩᬸᬢ᭄᭞
ᬦᭀᬭᬬᬫᬾᬫᬦᬾᬫᬦᬶᬧᬢᬷᬧᬢᬶᬧᬢᬶᬢᬸᬫᭂᬟᬸᬦ᭄᭛

ᬬᬾᬓᬢᬓᬵᬭᬶᬳᬾᬢᬸᬦᬶᬓᬲᬂ‌ᬯᬦᬶᬢᬦᬶᬫᬦᬶᬫᬦ᭄᭞
ᬬᬦ᭄ᬧᬓᬤᭀᬜ᭄ᬚᬬᬵᬦᬶᬭᬭᬶᬓᬂᬧ᭄ᬭᬗᬗᬶᬭᬶᬗᬶᬦᬬ᭞
ᬯᬷᬭᬭᬭᬾᬭᬭᬾᬓᬧᬶᬦᬓᬵᬮᬲᬶᬭᬓᬳᬶᬮᬗᬦ᭄᭞
ᬭᭀᬤ᭄ᬭᬓᬢᭀᬦ᭄ᬓᬲᬶᬗ᭄ᬳᬦᬶᬭᬦᬗ᭄ᬤᭂᬫᬓᬶᬫᬸᬲᬸᬳᬶᬭ᭛

ᬦᬶᬃᬓᬯᬶᬯᬾᬓᬦᬶᬂᬤᬗᬸᬓᭂᬢᬾᬓᬗᬸᬮᬳᬶᬗᬮᬕ᭞
ᬅᬫ᭄ᬩᭂᬓᬶᬭᭀᬯᬗᬶᬂ‌ᬯ᭄ᬯᬗᬶᬓᬦᬂᬧᬟᬯᬯᬋᬗᭂᬦᭂᬦ᭄᭞
ᬩ᭄ᬬᬹᬳᬯᬶᬦᬾᬄᬫᬢᬾᬓᬧᬲᬗᭂᬦ᭄‌ᬯ᭄ᬭᬸᬳᬢᬭᬶᬳᬶᬭᬶᬗᬦ᭄᭞
ᬢᬜ᭄ᬚ᭄ᬭᬶᬳᬶᬯᬹᬓ᭄ᬦᬶᬓᬂ‌ᬭᬶᬧᬸᬓᬸᬮᬵᬧᬕᭂᬳᬸᬮᬳᬸᬮᬳᭂᬦ᭄᭛

ᬢᭂᬓ᭄ᬯᬦᬶᬓᬵᬳᬤᬾᬓᬭᬸᬳᬸᬦᬵᬗ᭄ᬮᭂᬓᬲᬶᬓᬶᬢᬭᬭᬶ᭞
ᬢᬫ᭄ᬩᬬᬶᬗᬾᬜ᭄ᬚᬶᬗᬶᬗ᭄ᬯᬗᬶᬓᬶᬫᬗ᭄ᬓᬢᬧᬋᬗᬧᬶᬲᬦ᭄᭞
ᬢᭀᬯᬶᬓᬸᬍᬫ᭄ᬟᬢᭂᬂᬢᬸᬳᬸᬦᬤᬦ᭄ᬤᬦᬢᬲᬶᬭᬓᬩᬾᬄ᭞
ᬦ᭄ᬤᬵᬲᬶᬕᬡᬵᬓᬸᬫᬵᬭᬬᬫᬢᬸᬗ᭄ᬕ᭄ᬯᬓᬸᬯᬸᬕᬢᬶᬦᬶᬓᬵ᭛

ᬆᬄᬧ᭄ᬯᬕᬡᬵᬓᬸᬫᬵᬭᬢᬦᬬᬗ᭄ᬓᬸᬓᬶᬢᬫᬓᭂᬫᬶᬢ᭞
ᬫ᭄ᬯᬂᬩᬮᬯᬵᬳᬦᬦ᭄ᬢᬬᬢᬤᬸᬫ᭄ᬧᬟᬫᬧᬋᬧᬢ᭞
ᬳᬬ᭄ᬯᬢᬢᬦ᭄ᬧ᭄ᬭᬬᬢ᭄ᬦᬭᬳᬶᬦᬾᬂᬓᬸᬍᬫᬶᬓᬫᬶᬤᭂᬭ᭞
ᬤᬾᬦ᭄ᬬᬳᬗᭂᬢ᭄ᬳᬗᭂᬢ᭄ᬕᬢᬶᬦᬶᬓᬂᬦᬕᬭᬓᬤᬶᬤᬗᬹ᭛

ᬪᬵᬭᬦᬶᬓᬂᬫᬸᬲᬸᬄ‌ᬬᬢᬶᬦᬳᬵᬗ᭄ᬓ᭄ᬯᬗᬧᬸᬬᬦᬓᬸᬯᬸ᭞
ᬭᬵᬓ᭄ᬱᬲᬤᬸᬱ᭄ᬝᬤᬹᬢᬬᬦᬶᬰᬵᬘᬭᬫᬫᭂᬗᬶᬫᭂᬗᬶ᭞
ᬤᬵᬦᬯᬤᬿᬢ᭄ᬬᬲᬹᬓ᭄ᬱ᭄ᬫᬦᬶᬍᬓᬲ᭄ᬦ᭄ᬬᬬᬦᬓᬶᬭᬓᬶᬭ᭞
ᬮᬾᬦ᭄ᬳᬦᬩᬜ᭄ᬘᬦᬦ᭄ᬬᬬᬢᬓᬯ᭄ᬭᬸᬳᬶᬲᬢᭂᬫᬳᬶᬓᬵ᭛

ᬳᬬ᭄ᬯᬫᬦᬗ᭄ᬕᬳᬮ᭄ᬧᬭᬶᬕᬯᬾᬦ᭄ᬢᬓᬯᭂᬓᬲᬶᬗᬸᬫᬄ᭞
ᬪᬵᬭᬢᭂᬫᭂᬦ᭄ᬓᭂᬢᬂᬲᬶᬦᬭᬪᬵᬭᬫᬓᭂᬫᬶᬢᬓᬸᬯᬸ᭞
ᬲᬵᬥᬸᬳᬸᬯᬸᬲ᭄ᬓᬧᬃᬘ᭄ᬘᬬᬓᬰᬓ᭄ᬢᬶᬦᬶᬭᬢᬶᬓᬍᬯᬶᬄ᭞
ᬦ᭄ᬬᬵᬢᬫᬢᬂᬦ᭄ᬬᬬᭀᬕ᭄ᬬᬓᬶᬢᬓᬦ᭄ᬢᬸᬦᬧᬕᭂᬳᬓᭂᬦ᭛

ᬲᬵᬫ᭄ᬧᬸᬦᬶᬭᬵᬗᬸᬢᬸᬲ᭄ᬫᬢᭂᬮᬲᬦ᭄ᬢᬧᬭᬭᬢᬸᬫᬳᭃᬫ᭄᭞
ᬓᬧ᭄ᬯᬫᬭᬾᬧᬓᬸᬯ᭄ᬯᬦᬶᬓᬢᬡ᭄ᬟᬦᬶᬭᬬᬯᬶᬦᬭᬄ᭞
ᬲᬂᬦᬭᬦᬵᬣᬲᬂᬧᬶᬦᬶᬦᬗᬦ᭄ᬲᬶᬭᬓᬶᬦᬲᭂᬕᭂᬳᬦ᭄᭞
ᬓᬷᬃᬡ᭄ᬦᬳᬦᬾᬂᬢᭂᬕᬮ᭄ᬩᬮᬦᬶᬭᬵᬓᬸᬯᬸᬓᬸᬯᬸᬲᬳᬦ᭛

ᬢᬡ᭄ᬟᬦᬶᬭᬂ‌ᬯᬢᭂᬓ᭄ᬭᬢᬸᬧᬟᬵᬢᬶᬳᬗᬲᬶᬭᬲᬶᬭᬦ᭄᭞
ᬖᬹᬃᬡ᭄ᬦᬶᬢᬢᬦ᭄ᬧᬲᬗ᭄ᬓ᭄ᬬᬓᬋᬗᭃᬢᬩᭂᬢᬩᭂᬳᬦᬶᬓᬵ᭞
ᬮᬾᬦ᭄ᬢᬲᬗᬲ᭄ᬭᬫᬾᬂ‌ᬍᬩᬸᬳᬟᬾᬂᬳᬸᬮᬸᬦᬶᬓᬲᬩᬢᭂᬓ᭄᭞
ᬭᬶᬳ᭄ᬬᬸᬦᬶᬓᬵᬦ᭄ᬓᬢᬶᬗ᭄ᬳᬮᬦᬓᬧ᭄ᬯᬫᬯᬸᬯᬸᬳᬤᭂᬫᬓ᭄᭛

ᬢᬦ᭄ᬲᬶᬧᬶᬤᬾᬦᬶᬭᬵᬫᬳᬬᬸᬲᬜ᭄ᬚᬢᬧᬟᬫᬳᬍᬧ᭄᭞
ᬭᬶᬂᬲᬚᬸᬭᬸᬧ᭄ᬭᬯᬷᬭᬲᬓᬲᬵᬢᬸᬲᬓᬭᬳᬓᬮᬸᬂ᭞
ᬮᬾᬦᬶᬓᬦᬵᬍᬗᭂᬦ᭄ᬩᬧᬗᬲᬶᬗ᭄ᬳᭂᬮᬗᬢᬸᬲᬢᬸᬲᬶ᭞
ᬭᭀᬳᬦᬶᬓᬾᬂ‌ᬍᬩᬸᬄᬧᬫᭂᬤᬶᬫᬗᬺᬧᭂᬳᬶᬮᬯᬦᬶᬓᬵ᭛

ᬫ᭄ᬯᬂᬳᬦᬢᬡ᭄ᬟᬫᬵᬓᬺᬧᬶᬭᬶᬓᬵᬗᬸᬮᬳᬗᬶᬗᭂᬢᬶᬗᭂᬢ᭄᭞
ᬦ᭄ᬤᬵᬓᬺᬧᬦᬵᬓᭂᬓᭂᬄᬢᬦᬳᬋᬧ᭄ᬫᬳᬸᬮᬸᬦᬫᬓᬸᬯᬸ᭞
ᬗ᭄ᬳᬶᬂ‌ᬬᬩᬭᬢ᭄ᬕᬶᬦᭃᬗᬓᭂᬦᬶᬓᬾᬂᬳᭂᬍᬫᬸᬮᬳᬕᬮᬓ᭄᭞
ᬢᬦ᭄ᬧᬓᬲᭀᬃᬬᬦᬶᬂ‌ᬍᬩᬸᬳᬲᬵᬭᬋᬩᬸᬢᬧᬮᬕᬦ᭄᭛

ᬯᬵᬳᬸᬫᬧᬜ᭄ᬚᬶᬧᬜ᭄ᬚᬶᬓᬭᬶᬓᬵᬫᬮᬭᬧᬫᭂᬕᭂᬢ᭞
ᬲᬜ᭄ᬚᬢᬓᬃᬯ᭄ᬯᬢᬸᬗ᭄ᬕᬸᬮᬍᬲᭂᬄᬫᬶᬗᭂᬭᬤᬸᬮᬸᬭᬟᬾᬂ᭞
ᬪᬵᬯᬦᬶᬓᬵᬦᬸᬫᬸᬦ᭄ᬤᬸᬭᬶᬢᭂᬮᬲ᭄ᬦ᭄ᬬᬫᬧᬸᬮᬶᬳᬩᬗᭂᬢ᭄᭞
ᬬᬃᬫᬧᬶᬮᬶᬄ‌ᬯᬸᬯᬸᬲ᭄ᬦ᭄ᬬᬭᬶᬧᬢᬸᬗ᭄ᬕᬸᬮᬶᬓᬘᬶᬗᬘᬶᬗᬄ᭛

ᬭᬵᬫ᭄ᬬᬧᬭᬧ᭄ᬭᬯᬷᬭᬲᬗᬦᬡ᭄ᬟᬗᬓᬭᬳᬓᬮᬸᬂ᭞
ᬮᬾᬦᬲᬶᬧᬶᬂᬲᬶᬧᬶᬂᬓᬸᬦᬶᬗᬭᬫ᭄ᬧᬓᬋᬚᬫᬮᬬᬹ᭞
ᬫ᭄ᬯᬂᬳᬶᬦᬢᬓ᭄ᬲᬶᬲᬶᬃᬲᬓᬮᬲᭃᬄᬓᬕᬸᬭᬶᬮᬧᬳᬸᬮᬧ᭄᭞
ᬯᬤ᭄ᬯᬳᬚᬷᬓᬘᬶᬳ᭄ᬦᬦᬶᬓᬶᬬᬦ᭄ᬓᬺᬢᬬᬰᬭᬶᬗᬬᬸᬦ᭄᭛

ᬫᬗ᭄ᬓᬦᬢᬂᬩᬧᬂᬧᬶᬮᬶᬧᬶᬮᬶᬄ‌ᬯᬳᬸᬯᬳᬸᬢᬶᬦᬶᬩᬦ᭄᭞
ᬪᭀᬗ᭄ᬕᬦᬓᬜ᭄ᬚᬓᬜ᭄ᬚᬭᬫᬮᬸᬬ᭄ᬫᬮᬸᬬᬶᬧᬗᬸᬗᬗᬦ᭄᭞
ᬢᬦ᭄‌ᬯᬸᬮᬢᬶᬂᬳᬯᬦ᭄ᬲᬮᬳᬸᬮᬢ᭄ᬫᬸᬮᬢᬶᬲᬗᬗᬸᬗᬂ᭞
ᬫᭀᬖᬢᬶᬩᬵᬓᬲᭂᬫ᭄ᬲᭂᬫᬫᬶᬭᬄᬫᬸᬔᬦᬶᬓᬲᬶᬦᬸᬭᬓ᭄᭛

ᬦ᭄ᬬᬵᬲᬳᬚᬷᬓᬲᬂᬚᬸᬭᬸᬓᭂᬤᬸᬢ᭄‌ᬯ᭄ᬯᬗᬩᬸᬓᭂᬢᬓᬶᬳᬮ᭄᭞
ᬧᬦ᭄ᬢᭂᬲᬶᬓᬵᬕᬮᬄᬓᬸᬟᬸᬯᬓᬲ᭄ᬭᬶᬗᬧᬸᬮᬶᬳᬦᬶᬢᬶᬭ᭄᭞
ᬓ᭄ᬭᬾᬦ᭄ᬬᬓᬸᬦᬶᬂᬕᬸᬲᬾᬦ᭄ᬬᬲᬮᬓᬵᬃᬤ᭄ᬥᬓᬮᬸᬗᬶᬓᬢᬶᬫᬄ᭞
ᬅᬫ᭄ᬩᬸᬮᬸᬗᬦ᭄ᬬᬕᬗ᭄ᬰᬓᬤᬶᬖᬡ᭄ᬝᬳᬸᬫᬸᬗᬯᬸᬭᬳᬦ᭄᭛

ᬫ᭄ᬯᬂᬳᬦᬢᬵᬫᬸᬧᬸᬢ᭄ᬲᬮᬕᬯᬵᬦᬶᬧᬫᬚᬦᬺᬧᬢᬶ᭞
ᬓ᭄ᬯᬾᬄᬦᬶᬓᬲᬾᬯᬸᬲᭃᬓ᭄ᬧᬋᬗᬭᬫ᭄ᬧᬓᬫᭂᬦᬸᬳᬶᬍᬩᬸᬄ᭞
ᬯᬳ᭄ᬯᬲᬶᬓᬵᬧ᭄ᬧᭂᬦᭂᬤ᭄ᬢᬶᬢᬶᬭᬦᬸᬦ᭄ᬤᬸᬓᬶᬫᬸᬲᬸᬳᬢᬸᬫᬂ᭞
ᬤᭀᬬᬦᬶᬭᬡ᭄ᬟᬦᬶᬂᬫᬸᬲᬸᬄᬳᬦᬦ᭄ᬳᬦᬭᬶᬤᬍᬫᬸᬫᬄ᭛

ᬲᬵᬫ᭄ᬧᬸᬦᬟᬾᬂᬢᬶᬓᬂᬩᬮᬢᭂᬓᬂ‌ᬯᭂᬗᬶᬭᬯᬶᬲᬸᬫᬸᬭᬸᬧ᭄᭞
ᬫᬾᬄᬢᬸᬫᬶᬩᬵᬂᬟᬯᬸᬄ‌ᬯ᭄ᬯᬮᬸᬧᬟᬵᬍᬓᬲᬗᬶᬦᬸᬫᬶᬦᬸᬫ᭄᭞
ᬢᬦ᭄ᬳᬦᬢᬦ᭄ᬧᬗᬶᬗ᭄ᬯᬦᬶᬭᬶᬓᬂᬚᬸᬭᬸᬚᬸᬭᬸᬫᬲᭂᬓᬭ᭄᭞
ᬢᬫ᭄ᬩᬸᬮᬶᬓᬵᬗᬸᬮᬸᬫ᭄ᬧᬸᬓᬧᬸᬭᬶᬓ᭄ᬢᬗᬸᬫᬸᬮᬢᬶᬭᬶᬬ᭛

ᬢᬫ᭄ᬩᬸᬮᬶᬓᬵᬦ᭄ᬢᬶᬕᬵᬕᬋᬫᬶᬓᬂᬓᬢᬸᬧᬗᬬᬸᬗᬬᬸᬂ᭞
ᬫ᭄ᬯᬂᬧᬩᭂᬓᬦ᭄ᬧᭂᬘᭂᬮ᭄ᬧᭂᬘᭂᬮᬶᬓᬂᬮᬶᬘᬶᬦᬘᭂᬓᬘᭂᬓᬄ᭞
ᬭᬸᬫ᭄ᬩᬳᬩᬵᬂᬩᬩᬢ᭄ᬲᬳᬮᬮᬩ᭄ᬦᬶᬓᬦᬫᬶᬭᬫᬶᬭᬄ᭞
ᬢ᭄ᬯᬲ᭄ᬢᬦᬢᬶᬲ᭄ᬢᬶᬢᬶᬲ᭄ᬦ᭄ᬬᬧᭂᬍᬫᬶᬂᬩᬭᬩᬲᬗᭂᬗᭂᬲᬶ᭛

ᬮᬾᬦ᭄ᬓᬸᬮᬸᬩᬦ᭄ᬬᬮᬗ᭄ᬲᬸᬩᬦᬲᬸᬫ᭄ᬲᬸᬫᬶᬮᬢᬲᬸᬳᬸᬦᬦ᭄᭞
ᬫᬾᬫ᭄ᬩᬸᬳᬢᬸᬫ᭄ᬢᬸᬫᬜ᭄ᬚᬫᬸᬚᬫᬸᬃᬓᬸᬭᬸᬧᬸᬓᬸᬯᬸᬭᬸᬯᬸᬭ᭄᭞
ᬮᬶᬫ᭄ᬧᬮᬯᬦ᭄ᬮᬫᬸᬗ᭄ᬲᬶᬭᬤᬸᬮᬸᬃᬧᬭᬸᬧᬭᬸᬲᬶᬦᬗ᭞
ᬢᬗ᭄ᬓᬭᬸᬲᬸᬲ᭄ᬢᬶᬦᬸᬦ᭄ᬤᬸᬓᬯᬸᬤᬸᬓ᭄ᬚᬢᬚᬢᬳᬦᬗᭃᬢ᭄᭛

ᬓᬾᬲ᭄ᬬᬦᬶᬓᬂᬮᬶᬫᬲ᭄ᬓᬸᬮᬓᬸᬮᬄᬓᭂᬮᬓᭂᬮᬓᬮᬸᬧᬦ᭄᭞
ᬳᬭ᭄ᬬᬲᬶᬓᬵᬫᬦᬶᬲ᭄ᬫᬶᬮᬸᬫᬦᬶᬲ᭄ᬫᬦᬶᬲᬶᬓᬫᬫᬦᬶᬲ᭄᭞
ᬦ᭄ᬬᬵᬮᬧᬮᬧ᭄ᬦ᭄ᬬᬓᬵᬮᬧᬗᬮᬧ᭄ᬫᬦᬳᬶᬓᬗᬗᬮᬧ᭄᭞
ᬳᬾᬦᬓᬶᬓᬂᬭᬭᬯ᭄ᬯᬦᬫᬋᬕ᭄ᬫᬋᬕᬶᬭᬶᬗᬳᬋᬧ᭄᭛

ᬭᬓ᭄ᬭᬓᬭᭀᬓ᭄ᬮᬯᬦ᭄ᬓᬭᬓᬳᭂᬦ᭄ᬢᬶᬓᬭᬶᬓᬗᬦᬟᬄ᭞
ᬫᬦ᭄ᬤᭂᬮᬓᭂᬦ᭄ᬤᭂᬮᬶᬂᬭᬲᬯᭂᬤᭂᬮ᭄ᬯᭂᬤᭂᬮᬦᬧᬮᬶᬟ᭞
ᬏᬦ᭄ᬤᬳᬶᬓᬂᬕᬶᬮᬬ᭄ᬕᬶᬮᬬᬦᭀᬮᬶᬳᬶᬦᬶᬮᬕᬶᬮᬕᬦ᭄᭞
ᬦ᭄ᬬᬵᬗᬳᬗᭂᬢ᭄ᬧᭂᬗᭂᬢ᭄ᬲᬭᬤᬦᬗ᭄ᬳᬗᭂᬢᬶᬭᬶᬗᬫᬗᬦ᭄᭛

ᬭᬗ᭄ᬓᬗᬶᬓᬂᬲᬓᬂᬲᬓᬗᬓᬶᬂ‌ᬯᬋᬕᬶᬦᬭᬶᬗᬭᬶᬂ᭞
ᬢᬦ᭄ᬓᬳᬸᬭᬂᬳᬸᬭᬂᬳᬭᬚᬸᬗᬦ᭄ᬕ᭄ᬭᬶᬳᬶᬓᬲᬳᬮᬬᬸᬭ᭄᭞
ᬢ᭄ᬭᬷᬧ᭄ᬭᬶᬓᬶᬢᬶᬓ᭄ᬧᬶᬢᬶᬓ᭄‌ᬭᬶᬓᬧᬶᬭᬶᬓ᭄ᬧᬶᬭᬶᬓᬓᬶᬭᬶᬓᬶᬭᬶᬓ᭄᭞
ᬓ᭄ᬭᬂᬓᬧᬶᬝᬶᬂᬓᬶᬝᬶᬂᬓᬧᬋᬓᬶᬂᬲᬮᬶᬲᬸᬭᬕᭂᬭᬕᭂᬭ᭄᭛

ᬢ᭄ᬭᬸᬂᬢ᭄ᬭᬸᬗᬢᬸᬦ᭄ᬢᬸᬦᬦ᭄ᬓ᭄ᬬᬗᬚᬸᬮᬸᬂᬚᬸᬮᬸᬗᬮᬬᬮᬬᬭ᭄᭞
ᬧ᭄ᬭᬸᬢ᭄ᬳ᭄ᬭᬸᬩᬸᬗᬵᬓᬢᬸᬗ᭄ᬕ᭄ᬬᬗᬯᬤᬸᬂᬯᬤᬸᬗᬓᬸᬮᬕᭂᬮᬭ᭄᭞
ᬚ᭄ᬭᬸᬓ᭄ᬚ᭄ᬭᬸᬓᬸᬮᬫ᭄ᬢᬸᬦᬹᬯᬸᬓᬸᬯᬸᬓᬸᬧ᭄ᬯᬲᬭᬧᬲᬭᬧᬄ᭞
ᬧ᭄ᬭᬸᬓ᭄ᬧ᭄ᬭᬸᬓᬸᬢᬸᬢ᭄ᬧᬸᬧᬸᬓ᭄‌ᬯᬸᬭᬸᬯᬸᬭᬸᬯ᭄ᬭᬸᬳᬗᬮᬧᬮᬧᬦ᭄᭛

ᬘᬸᬂᬘᬸᬗᬸᬘᭂᬂᬘᬸᬧᬂᬘᬸᬧᬗᬳᬜ᭄ᬘᬗᬦᬓᬘᬗᬸᬘᬸ᭞
ᬘᬸᬓ᭄ᬘᬓᬘᬗ᭄ᬓᬶᬮᬸᬂᬘᬯᭂᬢᬓᭀᬘᬶᬘᬸᬘᬸᬭᬘᬸᬗᬘᬸᬂ᭞
ᬘᭃᬢ᭄ᬫᬘᬩᬶᬓ᭄ᬘᬩᬸᬓ᭄ᬘᬭᬓᬘᬫ᭄ᬩᬳᬘᬘᬘᬘᬳᬦ᭄᭞
ᬧᬜ᭄ᬘᬶᬗᬶᬓᬂᬧᬶᬦᬜ᭄ᬘᬶᬗᬦᬫᬶᬦ᭄ᬢᬘᬘᬭᬶᬗᬘᬘᬭ᭄᭛

ᬯ᭄ᬭᬓ᭄‌ᬯ᭄ᬭᬓᬶᬓᬵᬓ᭄ᬭᬳᬲ᭄ᬭᬓᬧᬢᬦ᭄ᬩᬭᬶᬩᬭᬶᬫᬲᬕᬶ᭞
ᬯ᭄ᬭᬢ᭄‌ᬯ᭄ᬭᬢᬦᬧ᭄ᬭᬪᬾᬤᬦᬶᬓᬦᬂᬩᬟᬯᬗᬶᬯᬓᬕᭃᬂ᭞
ᬧ᭄ᬭᬂᬧ᭄ᬭᬗᬶᬓᬂᬧᬶᬦᬗ᭄ᬕᬗᬓᬧᬮ᭄ᬓᬟᬧᬗᬶᬮᬢᬶᬮᬢ᭄᭞
ᬕ᭄ᬭᬗ᭄ᬕ᭄ᬭᬗᬕᬗ᭄ᬲᬶᬮᬂᬓᬟᬯᬶᬚᬜ᭄ᬚᬦᬓᬶᬧᭂᬭᬯᬤᭂᬭ᭄᭛

ᬩ᭄ᬯᬢ᭄ᬭᬯᬢᬂᬲᭂᬧᬢ᭄‌ᬯᭂᬤᬮᬶᬓᬂᬳᬶᬢᬸᬧᬸᬢᬶᬳᬦᬕᭃᬂ᭞
ᬓᭂᬦ᭄ᬤᭂᬮᬶᬓᬂᬤᭂᬍᬕ᭄ᬧᬘᬮᬩᬵᬂᬧᬢᬢᬓᬸᬮᬮᬸᬓᬲ᭄᭞
ᬮᬾᬦ᭄ᬢᬧᬟᬂᬧᬟᬂᬲᬳᬩᬭᬂᬧᬳᬧᬓᬸᬗᬳᬜᬂ᭞
ᬚᬗ᭄ᬳᬸᬭᬯᭀᬃᬩᬬᭀᬂᬮᬯᬦᬶᬯᬓ᭄‌ᬯᬗᬕᬚᬶᬳᬍᬫᬸ᭛

ᬲᬂᬫᬗᬶᬦᬸᬫ᭄ᬧᬟᬵᬢᬶᬓᬫᬧᬵᬢ᭄ᬭᬳᬦᬫᬗᬧᬶᬢᬶ᭞
ᬓᬾᬧ᭄ᬯᬦᬦᭀᬦ᭄ᬲᬫᬶᬢ᭄ᬲᬫᬶᬢᬲᬗ᭄ᬓᭂᬧᬦᬲᭂᬫᬸᬧᬘᭂᬄ᭞
ᬢᬦ᭄ᬳᬸᬦᬶᬗᬦ᭄‌ᬯᬦᬾᬄᬧᬶᬚᭂᬭᬪᭀᬚᬦᬫᬫᬸᬔᬕᬸᬮᬹ᭞
ᬢᬦ᭄ᬧᬓᭂᬘᬧ᭄‌ᬯᬦᬾᬄᬲᬗᬓᭂᬘᬧ᭄ᬓᭂᬘᬧᬶᬓᬗᬫᬗᬦ᭄᭛

ᬢᬦ᭄ᬧᬗᬸᬘᬧ᭄ᬢᬸᬢᬸᬓ᭄ᬦ᭄ᬬᬫᬸᬢᬸᬢᬸᬂᬳᬶᬩᭂᬓᬗᬫᬸᬓᬫᬸᬓ᭄᭞
ᬫᬗ᭄ᬕᬸᬳᬦᭀᬦᬶᬓᬂ‌ᬯ᭄ᬯᬗᬮᬭᬶᬄᬫᬦᬸᬤᬸᬳᬶᬢᬳᬧᬦ᭄᭞
ᬮᬶᬦ᭄ᬤᬶᬦᬶᬢᬶᬗ᭄ᬳᬮᬶᬂᬮᬶᬦᬭᬶᬳᬦ᭄ᬲᬳᬕᬸᬚᭂᬗᬫᬦᬶᬲ᭄᭞
ᬩᭀᬃᬮᬶᬳᬢᬶᬂᬫᬸᬮᬢ᭄‌ᬭᬶᬗᬘᬘᬃᬢᬶᬢᬶᬭᬶᬦᬮᬶᬯᬢᬦ᭄᭛

ᬓ᭄ᬯᬾᬄᬦᬶᬓᬦᬂᬧ᭄ᬭᬢᬜ᭄ᬚᬓᬧᬤᬶᬓ᭄ᬧᬶᬟᭂᬗᭂᬭᬶᬓᬢᭂᬓ᭞
ᬘᭃᬢ᭄ᬫᬦᬧᭂᬮ᭄‌ᬯᬸᬮᬢ᭄ᬦ᭄ᬬᬮᬸᬫᬶᬭᬶᬂ‌ᬭᬶᬮᬯᬦᬶᬗᬗᬶᬦᬸᬫ᭄᭞
ᬯᬗ᭄ᬲᬶᬢᬶᬓᬵᬯᬬᬶᬲ᭄ᬫᬸᬮᬢᬶᬭᭀᬯᬗᬶᬓᬧᬟᬢᬳᬸ᭞
ᬳᬾᬢᬸᬦᬶᬓᬵᬦ᭄ᬳᬸᬫᬜ᭄ᬚᬶᬗᬟᬳᭂᬫ᭄‌ᬬ᭄ᬯᬧᬋᬓᬶᬗᬕᬬᬸᬂ᭛

ᬪᬵᬯᬦᬶᬓᬵᬢᬗᬦ᭄ᬫᬲᬶᬟᬓᭂᬧ᭄‌ᬯ᭄ᬭᬸᬳᬘᬸᬫᬧᬶᬓᬟᬢ᭄᭞
ᬢᬶᬗ᭄ᬳᬮᬶᬓᬵᬦ᭄ᬤᬸᬤᬹᬫᬸᬮᬢᬶᬢᬫ᭄ᬩᬸᬮᬶᬓᬲᬗᬗᬶᬦᬸᬫ᭄᭞
ᬘᬶᬢ᭄ᬢᬦᬶᬓᬵᬕᬶᬭᬂᬧ᭄ᬯᬬᬦᬦᭀᬦᬚᬗᬚᬗᬦᬩᬵᬧ᭄᭞
ᬲᭃᬓ᭄ᬢᬫᬦᬄᬦ᭄ᬬᬬᬦ᭄ᬮᬶᬦᬭᬶᬳᬦ᭄ᬢᭂᬓᬧᬶᬓᬗᬮᬭᬶᬄ᭛

ᬲᬵᬫ᭄ᬧᬸᬦᬶᬓᬵᬦ᭄ᬧᬧᬵᬢ᭄ᬭᬧᬟᬤᭀᬬᬦᬫᬗᬦᬗᬶᬦᬸᬫ᭄᭞
ᬢ᭄ᬯᬓ᭄ᬦ᭄ᬬᬳᬶᬟᭂᬧ᭄ᬦᬶᬓᬵᬢ᭄ᬯᬓᬶᬓᬲᬂᬧᬗᬶᬦᬸᬫᬦᬶᬓᬳᭂᬦ᭄᭞
ᬯᬵᬦᬶᬢᬬᬵᬗ᭄ᬕᬲᬸᬮ᭄‌ᬭᬶᬗᬮᬭᬶᬄᬫᬗᬮᬧᬶᬫᬕᬬᬸᬂ᭞
ᬅᬓ᭄ᬭᬶᬕᬶᬓᬂᬫᬓᬵᬃᬬ᭄ᬬᬫᬸᬮᬢᬶᬂᬓᬤᬶᬓᬸᬭᬗᬫᬗᬦ᭄᭛

ᬭᬵᬫ᭄ᬬᬢᬶᬓᬂᬕᬭᬦ᭄ᬢᬗᬗᬸᬤᬂ‌ᬭᬶᬢᭂᬮᬲᬶᬗᬢᭂᬮᬲ᭄᭞
ᬢᬦ᭄ᬧᬧᬋᬗ᭄ᬯᬦᬶᬂᬦᬕᬭᬤᬾᬦ᭄ᬬᬲᬚᬸᬭᬸᬲᬚᬸᬭᬸ᭞
ᬲᬵᬫ᭄ᬧᬸᬦᬶᬓᬂᬟᬯᬸᬄ‌ᬭ᭄ᬯᬯᬳᬸᬫᬵᬭᬶᬢᬶᬓᬲᬗᬗᬶᬦᬸᬫ᭄᭞
ᬲᬂᬓᬢᭂᬓᬦ᭄ᬧ᭄ᬭᬤᬓ᭄ᬱᬶᬡᬕᬸᬫᬦ᭄ᬢᬶᬳᬸᬫᬸᬗᬯᬸᬭᬳᬦ᭄᭛

᭛ᬫᬺᬤᬸᬓᭀᬫᬮ᭛᭝᭘᭒᭟
‐‐‐|00‐|0‐0|00‐|0‐0|000̲ = ᭑᭘

ᬲᬫ᭄ᬧᬸᬦ᭄ᬬᬦ᭄ᬧᬗᬶᬦᬸᬫ᭄ᬦᬶᬓᬂᬩᬮᬓᬩᬾᬄᬬᬬᬵᬂᬧᬸᬭᬳᬸᬫᬸᬂ᭞
ᬤᬾᬦᬶᬂᬢᬸᬗ᭄ᬕᬗᬦᬗ᭄ᬳ᭄ᬭᬶᬓᬗᬺᬕᬸᬗᬶᬓᬂᬮᬶᬫᬦ᭄ᬫᬯᬸᬭᬳᬦ᭄᭞
ᬪᬾᬭᬷᬕᭂᬡ᭄ᬟᬶᬗᬕᬦ᭄ᬢᬶᬢᬦ᭄ᬧᬧᭂᬕᬢᬦ᭄ᬳᬦᬦ᭄ᬫᬸᬦᬶᬧᬋᬂ᭞
ᬳᬶᬫ᭄ᬧᭂᬃᬲᬵᬕᬭᬓᬵᬤᬺᬲᬦ᭄ᬧᬯᬦᬰᬩ᭄ᬤᬦᬶᬂᬲᬦᬕᬭ᭛

ᬕᭃᬗ᭄ᬕᭃᬗᭂᬦ᭄ᬢᬫᬦᬄᬧᬭᬧ᭄ᬭᬚᬸᬭᬶᬢᬳ᭄ᬬᬸᬦᬧ᭄ᬭᬗᬮᬯᬲ᭄᭞
ᬢᬗ᭄ᬓᬢ᭄ᬲᬂ‌ᬯ᭄ᬯᬗᬸᬚᬃᬦᬶᬓᬵᬗᬭᬳᬓᭂᬦ᭄ᬧᬟᬵᬲ᭄ᬭᬸᬫᬶᬚᬶᬮ᭞
ᬮᬾᬦ᭄ᬢᬾᬓᬂᬭᬸᬫᬸᬳᬸᬦ᭄ᬲᬓᬃᬯ᭄ᬯᬢᭂᬮᬸᬧᬢ᭄ᬧ᭄ᬭᬯᬷᬭᬢᬭᬸᬡ᭞
ᬧᬓ᭄ᬱᬦ᭄ᬬᬵᬫ᭄ᬭᬶᬳᬭᬶᬂᬢᭂᬕᬮ᭄ᬲᬳᬲᭂᬓᬃᬳᬦᬾᬂᬓᬸᬭᬓᬸᬭ᭛

ᬚᬕ᭄ᬭᬵᬢᬗ᭄ᬳᬶᬲᬶᬭᬂ‌ᬯᬢᭂᬓ᭄ᬭᬢᬸᬲᬸᬥᬷᬭᬫᬵᬦᬯᬶᬪᬯ᭞
ᬦ᭄ᬤᬦ᭄‌ᬭᬶᬂᬧ᭄ᬭᬂᬲᬶᬓᭂᬧᬶᬂᬫᬬᬸᬤ᭄ᬥᬢᬓᬶᬲᬶᬂᬕᬤᬾᬦᬗᭂᬦᬗᭂᬦ᭄᭞
ᬧᬹᬚᬵᬥ᭄ᬬᬵᬦᬲᬳᬧ᭄ᬭᬬᭀᬕᬦᬶᬭᬰᬢ᭄ᬭᬸᬦᬵᬰᬓᬭᬡ᭞
ᬆᬲ᭄ᬢᬵᬫ᭄ᬲᬂᬋᬱᬶᬰᬿᬯᬲᭀᬕᬢᬫᬓᬵᬤᬶᬟᬂᬳ᭄ᬬᬗᬚᬧ᭛

ᬩ᭄ᬬᬵᬢᬷᬢᬵᬦᬶᬓᬦᬂᬓᬸᬍᬫ᭄ᬭᬳᬶᬦᬭᬶᬂᬓᬫᬦ᭄ᬢ᭄ᬬᬦᬧᬟᬂ᭞
ᬲᬂᬳ᭄ᬬᬂᬲᬹᬃᬬ᭄ᬬᬫᬯᬵᬲ᭄ᬳᬦᬾᬗᬸᬤᬬᬧᬃᬯ᭄ᬯᬢᬵᬯᬲᬸᬫᭂᬦᭃ᭞
ᬲᬂᬰ᭄ᬭᬷᬪᬹᬧᬢᬶᬓᬺᬱ᭄ᬡᬲᬵᬫ᭄ᬧᬸᬦᬲᭂᬦᬵᬤ᭄ᬥᬲᬗ᭄ᬓᭂᬧᬯᬶᬥᬶ᭞
ᬫ᭄ᬯᬂᬧᬹᬚᬵᬚᬧᬦᬶᬢ᭄ᬬᬲᬵᬲ᭄ᬢᬸᬢᬶᬦᬶᬭᬾᬂᬪᬝᬵᬭᬲᬯᬶᬢᬵ᭛

ᬓᬵᬮᬰ᭄ᬭᬷᬦᬭᬦᬵᬣᬫᬵᬲ᭄ᬢᬸᬢᬶᬪᬝᬵᬭᬲᬹᬃᬬ᭄ᬬᬲᬓᬮ᭞
ᬗ᭄ᬓᬵᬦ᭄‌ᬯ᭄ᬯᬦ᭄ᬢᭂᬦ᭄‌ᬯᬭᬤᬾᬯᬢᬷᬲᬶᬭᬟᬢᭂᬂᬲᬓᬾᬗᬯᬗᬯᬂ᭞
ᬅᬢ᭄ᬬᬦ᭄ᬢᬾᬓᬳᬍᬧ᭄ᬦᬶᬭᬵᬫᬓᬸᬝᬪᬹᬱᬡᬵᬧᬭᬶᬫᬶᬢ᭞
ᬮᬸᬫ᭄ᬭᬵᬢᬾᬚᬦᬶᬭᬾᬂᬫᬳᬷᬢᬮᬲᬯᬂᬢᭂᬗᬄᬗ᭄‌ᬯᬬᬳᬸᬮᬧ᭄᭛

ᬮᬷᬮᬵᬯᬵᬳᬦᬦᬷᬮᬭᬢ᭄ᬦᬫᬓᬭᬵᬢᬶᬰᭀᬪᬶᬢᬓᬢᭀᬦ᭄᭞
ᬫ᭄ᬯᬂᬳᬗ᭄ᬲᬾᬯᬸᬭᬶᬰᬸᬤ᭄ᬥᬭᬹᬧᬦᬶᬓᬳᬶᬫ᭄ᬧᭂᬭᬶᬂᬫᬭᬓᬢ᭞
ᬅᬓ᭄ᬯᬾᬄᬢᬂᬧᬭᬶᬘᬵᬭᬶᬓᬵᬧ᭄ᬲᬭᬯᬥᬹᬫᬶᬭᬶᬂᬢᭂᬓᬦᬶᬭ᭞
ᬫᬗ᭄ᬓᬾᬧ᭄ᬭᬵᬧ᭄ᬢᬭᬶᬲᬦ᭄ᬫᬸᬔᬦᬺᬧᬢᬶᬓᬾᬰᬯᬵᬗ᭄ᬰᬯᭂᬓᬲᬦ᭄᭛

ᬳ᭄ᬬᬂᬳ᭄ᬬᬂᬦᬶᬂᬲᬸᬭᬦᬶᬫ᭄ᬦᬕᬵᬕᬢᬶᬦᬶᬭᬵᬫᬺᬢᬵᬢ᭄ᬫᬓᬲᬶᬭ᭞
ᬳ᭄ᬬᬂᬕᬗ᭄ᬕᬵᬲᬶᬭᬤᬾᬯᬢᬷᬧᬶᬦᬓᬚᬷᬯᬦᬶᬂᬲᬪᬸᬯᬦ᭞
ᬲᬵᬓ᭄ᬱᬵᬢ᭄ᬦᬶᬃᬫ᭄ᬫᬮᬭᬹᬧᬰᬸᬤ᭄ᬥᬲᬶᬭᬢᬷᬃᬣᬦᬶᬂᬚᬦᬓᬩᬾᬄ᭞
ᬫᬗ᭄ᬕᭂᬄᬫᬗ᭄ᬕᬮᬲᬂᬫᬳᬵᬃᬤ᭄ᬥᬶᬓᬧᬰᬸᬘ᭄ᬬᬦᬸᬢ᭄ᬢᬫᬲᬶᬭ᭛

ᬳᬾᬦᬓ᭄ᬦᬶᬰ᭄ᬘᬬᬲᬂᬦᬭᬾᬦ᭄ᬤ᭄ᬭᬢᬸᬫᬸᬮᬸᬬ᭄‌ᬧ᭄ᬭᬪᬓ᭄ᬢᬶᬫᬭᬋᬫ᭄᭞
ᬧᬹᬚᬵᬲᬫ᭄ᬪᬯᬬᭀᬕ᭄ᬬᬲᬵᬫ᭄ᬧᬸᬦᬶᬓᬤᬾᬦᬶᬭᬂᬦᬭᬧᬢᬶ᭞
ᬬᬢ᭄ᬦᬵᬲ᭄ᬯᬵᬕᬢᬪᬵᬕ᭄ᬬᬢᬾᬓᬶᬭᬶᬟᬢᭂᬂᬫᬳᬵᬪᬕᬯᬢᬷ᭞
ᬓᬵᬭᬸᬡ᭄ᬬᬵᬗ᭄ᬮᬯᬤᬶᬗ᭄ᬳᬸᬮᬸᬦ᭄‌ᬭᬶᬢᭂᬓᬦᬶᬂᬪᬬᬵᬤ᭄ᬪᬸᬢᬤᬳᬢ᭄᭛

‌ᬑᬫ᭄‌ᬑᬫ᭄‌ᬲᬵᬚ᭄ᬜᬳᬚᬷᬓᬶᬤᭀᬦ᭄ᬫᬫᬶᬟᬢᭂᬂ‌ᬭᬶᬲᬂᬦᬭᬧᬢᬶ᭞
ᬓᭀᬢᬸᬲ᭄ᬤᬾᬦᬶᬭᬲᬂᬳ᭄ᬬᬗᬶᬦ᭄ᬤ᭄ᬭᬓᬮᬯᬦ᭄‌ᬯᬢᭂᬓ᭄ᬲᬸᬭᬓᬩᬾᬄ᭞
ᬯ᭄ᬭᬸᬄ‌ᬬᬦ᭄ᬫᬧ᭄ᬭᬗᬲᬂᬦᬭᬾᬦ᭄ᬤ᭄ᬭᬓᬮᬯᬦ᭄ᬫᬳᬵᬓ᭄ᬱᬶᬢᬶᬲᬸᬢ᭞
ᬕᬶᬦ᭄ᬬᬵᬓᭂᬦ᭄ᬕᬢᬶᬦᬶᬗ᭄ᬳᬸᬮᬸᬦ᭄ᬓᬭᬡᬦᬶᬗ᭄ᬯᬗᬧᬺᬕᬶᬟᬢᭂᬂ᭛

ᬦ᭄ᬬᬵᬂᬤ᭄ᬬᬸᬲ᭄‌ᬭᬶᬂᬖᬝᬭᬢ᭄ᬦᬳᭀᬦ᭄ᬬᬢᬭᬶᬫᬦ᭄ᬢᬤᬾᬲᬗᬳᬸᬮᬸᬦ᭄᭞
ᬦᬵᬳᬦ᭄ᬮᬶᬂᬦᬶᬭᬰᬷᬖ᭄ᬭᬫᬤ᭄ᬬᬸᬲᬶᬦᬭᬾᬰ᭄ᬯᬭᬵᬚᬬᬚᬬ᭞
ᬫ᭄ᬯᬂᬧᬸᬱ᭄ᬧᬵᬦᬶᬭᬚᬵᬢᬶᬕᬦ᭄ᬥᬓᬶᬦᭂᬦᬵᬓᭂᬦᬃᬚ᭄ᬚᬭᬶᬕᬸᬮᬹ᭞
ᬫᬦ᭄ᬢᬸᬓ᭄ᬲᬂᬲᬸᬭᬤᬾᬯᬢᬷᬓᬤᬶᬫᬦᬸᬓ᭄ᬢ᭄ᬭᬶᬓᬶᬂᬮᬗᬶᬢᬤᭀᬄ᭛

ᬲᬂᬰ᭄ᬭᬷᬓᬺᬱ᭄ᬡᬲᬶᬭᬾᬓᬫᬗ᭄ᬓᬢᬸᬫᬶᬚᬶᬮ᭄ᬲᬓᬾᬂᬧᬸᬭᬦᬶᬭ᭞
ᬫᬸᬗ᭄ᬕ᭄ᬯᬶᬂᬲ᭄ᬬᬦ᭄ᬤᬦᬦᬷᬮᬭᬢ᭄ᬦᬲᬕᬮᬵᬳᬶᬋᬂᬓᬸᬤᬦᬶᬭ᭞
ᬕᭂᬡ᭄ᬟᬶᬂᬓᭂᬡ᭄ᬟᬗᬲᬗ᭄ᬖᬧᬗ᭄ᬳᬋᬧᬶᬭᬵᬢ᭄ᬭᬶᬖᭀᬭᬕᬸᬫᬸᬭᬸᬄ᭞
ᬅᬪ᭄ᬭᬵᬢᬂᬕᬭᬸᬟᬥ᭄ᬯᬚᬵᬭᬸᬳᬸᬭᬕᭃᬗᬯᬃᬡ᭄ᬦᬫᬶᬩᭂᬭ᭛

ᬲᬂᬦᬵᬣᬵᬢ᭄ᬫᬚᬲᬵᬫ᭄ᬩᬲᬂᬰᬫᬶᬢᬶᬰᭀᬪᬦᬵᬔ᭄ᬬᬫᬗᬶᬭᬶᬂ᭞
ᬫ᭄ᬯᬂᬲᬂᬫᬵᬦᬸᬚᬦᬦ᭄ᬢᬲᬢ᭄ᬬᬓᬮᬯᬦ᭄ᬲᬸᬲᬾᬦᬫᬢᬸᬭᬸᬢ᭄᭞
ᬲᬂᬲᬾᬦᬵᬔ᭄ᬬᬲᬸᬦᬷᬢᬶᬫᬷᬢᬯᬦᬦᬶᬦ᭄ᬤ᭄ᬬᬭᬶᬂᬧᬪᬭᬢᬦ᭄᭞
ᬫ᭄ᬯᬂᬲᬂᬭᭀᬳᬶᬢᬲᬂᬲᬸᬤᬾᬱ᭄ᬡᬕᬚᬰᬹᬭᬦᬵᬫᬓᬋᬗᭃ᭛

ᬭᬶᬂᬓᬾᬭᬶᬧ᭄ᬯᬲᬧᬢ᭄ᬦᬚᬶᬢ᭄‌ᬫ᭄ᬯᬗᬶᬓᬰᬓ᭄ᬬᬚᬶᬢ᭄ᬲᬫᬤᭂᬤᭂᬕ᭄᭞
ᬫ᭄ᬯᬂᬲᬗ᭄ᬕ᭄ᬭᬵᬫᬚᬶᬢᬸᬢ᭄ᬢᬫᬾᬂᬲᬫᬭᬲᬢ᭄ᬬᬚᬶᬢ᭄ᬗᬭᬦᬶᬭ᭞
ᬮᬵᬯᬦ᭄ᬘᬵᬭᬸᬲᬸᬤᬾᬱ᭄ᬡᬯᬵᬦᬶᬲᬶᬭᬪᬤ᭄ᬭᬘᬵᬭᬸᬲᬸᬬᬰ᭞
ᬰᬓ᭄ᬢ᭄ᬬᬵᬦ᭄ᬯᬫ᭄ᬲᬶᬭᬘᬵᬭᬸᬤᬾᬯᬫᬶᬮᬸᬕᬸᬧ᭄ᬢᬘᬵᬭᬸᬯᬶᬦᬸᬯᬸᬲ᭄᭛

ᬔ᭄ᬬᬵᬢᬷᬂᬧ᭄ᬭᬂᬲᬶᬭᬫᬶᬢ᭄ᬭᬩᬵᬳᬸᬲᬨᬮᬧ᭄ᬭᬯᬷᬭᬦᬶᬧᬸᬡ᭞
ᬮᬵᬯᬦ᭄‌ᬓ᭄ᬱᬾᬧᬓᬭᬓ᭄ᬯᬲᬸᬧ᭄ᬭᬫᬶᬢᬘᬵᬭᬸᬯᬶᬦ᭄ᬤᬕᬸᬡᬫᬵᬦ᭄᭞
ᬮᬵᬯᬦ᭄ᬢᬾᬓᬰᬭᬧ᭄ᬭᬰᬹᬭᬲᬶᬭᬢᬵᬫᬧᬓ᭄ᬱᬓᬋᬗᭃ᭞
ᬲᬶᬗ᭄ᬕᬶᬄᬭᬵᬓ᭄ᬱᬲᬘᬶᬤ᭄ᬭᬲᬵᬭᬭᬶᬮᬕᬧ᭄ᬭᬯᬷᬭᬮᬮᬶᬢ᭛

ᬦᬵᬳᬦ᭄ᬢᬵᬢ᭄ᬫᬚᬲᬂᬦᬭᬾᬦ᭄ᬤ᭄ᬭᬧᬶᬦᬓᬵᬢ᭄ᬫᬭᬓ᭄ᬱᬓᬦᬶᬭ᭞
ᬰᬹᬭᭀᬢ᭄ᬢᬸᬗ᭄ᬕᬲᬶᬭᬵᬳᬯᬦ᭄ᬭᬣᬕᬟᬶᬂᬫᬶᬦᬵᬲᬦᬲᬶᬦᬂ᭞
ᬓᬧ᭄ᬯᬵᬧᬶᬗ᭄ᬳᬬᬶᬓᬂᬢᬸᬭᬗ᭄ᬕᬦᬶᬭᬤᬃᬰ᭄ᬰᬦᬷᬬᬩᬶᬦᬶᬲ᭞
ᬆᬪ᭄ᬭᬵᬯᬃᬡ᭄ᬦᬢᬸᬮᬶᬲ᭄ᬳᬜᬃᬲᬶᬭᬦᬯᬲ᭄ᬢ᭄ᬭᬫᬹᬮ᭄ᬬᬲᬶᬦᬸᬭᬢ᭄᭛

ᬦ᭄ᬤᬦ᭄ᬲᬂᬲᬵᬫ᭄ᬩᬚᬸᬕᬵᬥᬶᬓᬵᬭᬭᬶᬲᬶᬭᬂᬦᬭᬾᬦ᭄ᬤ᭄ᬭᬢᬦᬬ᭞
ᬭᬶᬂᬧ᭄ᬭᬂ‌ᬭᬶᬂᬧᬺᬧᬲᬶᬂᬕᬤᬵᬬᬸᬥᬥᬦᬸᬃᬤ᭄ᬥᬭᬦ᭄ᬓᬺᬢᬬᬰ᭞
ᬓᬤ᭄ᬬᬵᬤ᭄ᬬᬸᬲ᭄ᬓᬸᬲᬸᬫᬦ᭄ᬧᬪᬹᬱᬡᬯᬶᬰᬾᬱᬭᬢ᭄ᬦᬓᬯᬘ᭞
ᬳᬶᬫ᭄ᬧᭂᬃᬧᬵᬤᬧᬭᬹᬧᬦᬶᬂᬥᬯᬮᬯᬲ᭄ᬢ᭄ᬭᬓᬧ᭄ᬯᬓᬸᬫᭂᬜᬭ᭄᭛

ᬯᬤ᭄ᬯᬵᬲᬂᬦᬭᬦᬵᬣᬢᬦ᭄ᬧᬯᬍᬭᬶᬂᬳᬍᬧ᭄‌ᬯᬶᬦᬸᬮᬢᬦ᭄᭞
ᬢᬶᬗ᭄ᬓᬄᬦ᭄ᬬᬦ᭄ᬧᬚᬢᬂᬧᬟᬵᬭᬣᬯᬶᬰᬾᬱᬢᬡ᭄ᬟᬦᬶᬧᬸᬡ᭞
ᬢᬳ᭄ᬯᬵᬧ᭄ᬭᬂᬫᬳᬯᬦ᭄ᬭᬣᬵᬭᬣᬭᬣᬦ᭄ᬕᬢᬶᬦ᭄ᬬᬬᬓᬩᬾᬄ᭞
ᬓᭀᬦ᭄ᬢᬵᬢᭀᬫᬭᬲᬜ᭄ᬚᬢᬦ᭄ᬬᬳᬦᬮᬾᬦ᭄ᬮᬭᬲ᭄ᬧᬶᬭᬗᬶᬯᬸ᭛

ᬫ᭄ᬯᬂᬢᬾᬓᬂᬫᬳᬯᬦ᭄ᬮᬶᬫᬦ᭄ᬧᬶᬭᬧᬶᬭᬂᬧᬸᬮᬸᬄᬬᬸᬢᬓᬩᬾᬄ᭞
ᬢᬳ᭄ᬯᬵᬧ᭄ᬭᬂᬫᬳᬯᬦ᭄ᬮᬶᬫᬦ᭄ᬕᬢᬶᬦᬶᬓᬵᬦ᭄ᬢᭂᬮᬲ᭄ᬓᬺᬢᬬᬰ᭞
ᬰᬹᬭᬾᬂᬮ᭄ᬯᬄᬧᬮᬧᬢ᭄‌ᬯᬸᬓᬶᬃᬕᬳᬦᬲᬶᬂᬧᬬᬸᬤ᭄ᬥᬦᬶᬓᬦ᭞
ᬓᭀᬦ᭄ᬢᬵᬢᭀᬫᬭᬪᬶᬦ᭄ᬤᬶᬯᬵᬮᬓᬮᬯᬦ᭄ᬕᬤᬵᬬᬸᬥᬦᬶᬓᬵ᭛

ᬅᬓ᭄ᬯᬾᬄ‌ᬯᬷᬭᬫᬦᬸᬗ᭄ᬕᬗᬶᬂᬓᬸᬤᬩᬶᬲᬾᬂᬓᬸᬤᬵᬓᬸᬤᬓᬸᬤᬦ᭄᭞
ᬓᬧ᭄ᬯᬾᬓᬵᬦ᭄ᬧᬟᬮᬵᬖᬯᬾᬂᬲᬫᬭᬲᬵᬭᬫᬧ᭄ᬭᬗᬯᬶᬍᬢ᭄᭞
ᬤᬸᬓ᭄ᬤᬸᬓ᭄ᬢᭀᬫᬭᬰᬹᬮᬰᬓ᭄ᬢᬶᬧᬶᬦᬓᬵᬬᬸᬥᬦ᭄ᬬᬓᬸᬫᬶᬮᬢ᭄᭞
ᬓᭀᬦ᭄ᬢᬵᬫ᭄ᬯᬂᬓᬺᬢᬮᬵᬢᬶᬢᬷᬓ᭄ᬱ᭄ᬡᬧᬶᬦᬸᬢᭂᬃᬫᬸᬭᬸᬩ᭄ᬓᬕᬸᬭᬶᬮᬧ᭄᭛

ᬲᬓ᭄ᬯᬾᬄᬦᬶᬂᬫᬦᬧᬓ᭄‌ᬍᬫᬄᬧᬶᬦᬓᬧᬵᬤᬭᬓ᭄ᬱᬫᬕᭂᬮᬶᬲ᭄᭞
ᬯ᭄ᬯᬂ‌ᬯᬵᬦᬷᬲᬫᬭᬵᬕᬮᬄ‌ᬫ᭄ᬯᬗᬧᬧᬦ᭄ᬫᬕᬡ᭄ᬟᬶᬲᬯᬦᬾᬄ᭞
ᬲᬸᬗ᭄ᬓᬸᬮ᭄ᬲᬸᬗ᭄ᬓᬸᬮᬶᬓᬵᬲᬶᬦᬂᬧᬟᬮᬶᬦᬸᬗ᭄ᬲᬶᬭᬦ᭄ᬧᬶᬦᬭᬤᬦ᭄᭞
ᬲᬶᬫ᭄ᬧᬶᬂᬲᬶᬫ᭄ᬧᬶᬗᬦᬾᬓᬢᬸᬮ᭄ᬬᬚᬮᬤᬵᬳᬯᬦ᭄‌ᬓ᭄ᬱᬶᬢᬶᬢᬮ᭛

ᬫᬗ᭄ᬓᬢ᭄ᬰ᭄ᬭᬷᬩᬮᬤᬾᬯᬫᬵᬲ᭄ᬭᬣᬦᬶᬭᬵᬢᬸᬭᬗ᭄ᬕᬫᬓᬸᬦᬶᬂ᭞
ᬓᬸᬫ᭄ᬭᬫ᭄ᬕᬵᬢ᭄ᬭᬦᬶᬭᬵᬓᬸᬦᬶᬂᬫᬩᬸᬓᬓᬸᬡ᭄ᬟᬸᬭᬸᬚ᭄ᬯᬮᬓᬸᬦᬶᬂ᭞
ᬮᬵᬯᬦ᭄ᬢᬸᬗ᭄ᬕᬸᬮᬶᬭᬵᬤᬯᬵᬲᬶᬦᬳᬚᬵᬓᬸᬦᬶᬂᬮᬬᬸᬮᬬᬸ᭞
ᬲᬵᬓ᭄ᬱᬵᬢ᭄ᬦᬵᬕᬓᬸᬦᬶᬂᬢᬫᭀᬮᬳᬗᬤᭂᬕ᭄ᬳᬦᬾᬳᬋᬧᬶᬭ᭛

ᬧᬸᬢ᭄ᬭᬰ᭄ᬭᬷᬩᬮᬤᬾᬯᬲᬗ᭄ᬕᭂᬧᬦᬶᬗᬗ᭄ᬕᬭᬓ᭄ᬱᬓᬦᬶᬭ᭞
ᬔ᭄ᬬᬵᬢᬷᬂᬭᬵᬢ᭄ᬦᬶᬰᬣᭀᬮ᭄ᬫᬸᬓᬧ᭄ᬭᬣᬫᬭᬶᬂᬓᬫᬵᬦᬯᬶᬪᬯᬦ᭄᭞
ᬓᬧ᭄ᬯᬵᬲ᭄ᬬᬦ᭄ᬤᬦᬭᬓ᭄ᬢᬯᬃᬡ᭄ᬦᬓᬸᬫᭂᬜᬃᬫᬡᬶᬓ᭄ᬦ᭄ᬬᬤᬶᬦᭂᬎ᭞
ᬮ᭄ᬯᬶᬃᬲᬦ᭄ᬥ᭄ᬬᬵᬚᬮᬤᬵᬓᬶᬮᬢ᭄ᬲᬶᬭᬢᭂᬓᬧ᭄ᬦᬶᬓᬂᬫᬡᬶᬫᬬ᭛

ᬆᬓᬵᬭᬭ᭄ᬯᬗᬶᬯᬸᬧ᭄ᬭᬯᬷᬭᬢᬶᬦᬸᬳᬵᬤᬶᬭᬶᬂᬮᬓᬸᬦᬶᬭ᭞
ᬫᬦ᭄ᬢ᭄ᬭᬷᬧᬡ᭄ᬟᬶᬢᬭᬶᬂᬧ᭄ᬭᬗᬸᬢ᭄ᬢᬫᬧᬟᬵᬭᬣᬵᬃᬚ᭄ᬚᬢᬶᬦᬸᬮᬶᬲ᭄᭞
ᬮᬾᬦ᭄ᬢᬾᬓᬂᬕᬚᬯᬵᬳᬦᬾᬯᬸᬭᬶᬲᭂᬲᭃᬓ᭄ᬧᭂᬦᬸᬄᬧᬶᬭᬗᬶᬯᬸ᭞
ᬯ᭄ᬯᬂ‌ᬯᬺᬤ᭄ᬥᬾᬂᬲᬫᬭᬵᬓᭂᬓᭂᬄᬕᬢᬶᬦᬶᬓᬵᬦ᭄ᬫᬦᬸᬗ᭄ᬕᬗᬶᬭᬶᬬ᭛

ᬫᬗ᭄ᬓᬵᬢᬂᬢᬸᬭᬕᬵᬗ᭄ᬭᬲᬸᬓ᭄ᬫᬲᬍᬲᭃᬓ᭄‌ᬭᬶᬯᬸᬦ᭄ᬢᬢᬲᬸᬲᬸᬦ᭄᭞
ᬯ᭄ᬯᬂᬦ᭄ᬬᬵᬯᬃᬡ᭄ᬦᬢᬸᬮᬶᬲ᭄ᬢᭂᬓᬧ᭄ᬦᬶᬓᬯᬘᬦ᭄ᬬᬪᬵᬲ᭄ᬯᬭᬳᬜᬭ᭄᭞
ᬫ᭄ᬯᬂᬢᬾᬓᬂᬩᬮᬯᬵᬦᬶᬲᬵᬳᬫᬲᬶᬧᬶᬂᬲᬶᬧᬶᬂᬧᬶᬭᬗᬶᬯᬸ᭞
ᬅᬓ᭄ᬭᬫ᭄ᬮᬸᬗ᭄ᬲᬶᬭᬶᬓᬾᬂᬓᬲᬶᬃᬓᬲᬶᬭᬶᬓᬵᬭᬸᬯᬶᬢ᭄ᬓᬸᬦᬶᬗᬶᬓᬵ᭛

ᬲᬂᬧᬵᬃᬣᬧ᭄ᬯᬲᬶᬭᬵᬳᬯᬦ᭄ᬭᬣᬯᬭᬵᬕ᭄ᬦᬶᬯᬃᬡ᭄ᬦᬤᬸᬫᬶᬮᬄ᭞
ᬢᭂᬓ᭄ᬯᬦ᭄ᬰ᭄ᬯᬾᬢᬢᬸᬭᬗ᭄ᬕᬲᬧ᭄ᬢᬬᬫᬗᬶᬃᬮᬓᬸᬦ᭄ᬬᬓᬸᬫᬸᬓᬸᬲ᭄᭞
ᬫ᭄ᬯᬂᬕᬡ᭄ᬟᬾᬯᬦᬶᬭᭀᬫᬸᬭᬸᬩ᭄ᬫᬡᬶᬓᬶᬓᬵᬬ᭄ᬯᬦᬸᬫ᭄ᬧᭂᬭᬶᬢᬗᬦ᭄᭞
ᬫᬸᬦ᭄ᬢᬩ᭄ᬭᬹᬧᬦᬶᬯᬵᬦᬭᬥ᭄ᬯᬚᬦᬶᬭᬵᬲᬶᬮᬶᬄᬤᬺᬲᬶᬗᬗᬶᬦ᭄᭛

ᬲᬗ᭄ᬓᭂᬧ᭄ᬦᬶᬂᬩᬮᬓᭀᬰᬯᬵᬳᬦᬧᬟᬵᬳᬍᬧ᭄ᬮᬶᬦᬶᬳᬢᬦ᭄᭞
ᬆᬓᬵᬭᬭ᭄ᬯᬗᬢᬸᬲ᭄ᬢᬶᬓᬂᬭᬣᬤᬸᬤᬹᬂᬮᬶᬫᬦ᭄ᬮᬶᬫᬗᬢᬸᬲ᭄᭞
ᬯ᭄ᬯᬂᬰᬹᬭᬾᬦᬓᬸᬲᬵᬭᬭᬶᬂᬲᬫᬭᬢᬂᬫᬦᬸᬗ᭄ᬕᬗᬶᬭᬶᬬ᭞
ᬧᬦ᭄ᬢᭂᬲ᭄ᬤᬃᬰ᭄ᬰᬦᬤᬃᬰ᭄ᬰᬦᬷᬬᬯᬶᬳᬶᬓᬦ᭄ᬧ᭄ᬭᬯᬷᬭᬮᬮᬶᬢ᭛

ᬭᬷᬦ᭄ᬤ᭄ᬭᬧ᭄ᬭᬲ᭄ᬣᬬᬲᬗ᭄ᬓᬦᬶᬂᬓᬸᬤᬧᬶᬭᬾᬂᬲᬳᬲ᭄ᬭᬭᬶᬦᬲᬸᬓ᭄᭞
ᬰᬓ᭄ᬢᬷᬦᬸᬢ᭄ᬢᬫᬭᬶᬂᬓᬲᬶᬗ᭄ᬮᬭᬦᬶᬓᬂᬫᬦᬸᬗ᭄ᬕᬗᬶᬩᬶᬲ᭞
ᬅᬓ᭄ᬯᬾᬄᬢᬂᬩᬮᬧᬵᬤᬭᬓ᭄ᬱᬦᬶᬧᬸᬡᬾᬂᬭᬡᬵᬓ᭄ᬭᬮᬯᬶᬍᬢ᭄᭞
ᬓᬧ᭄ᬯᬵᬦᬡ᭄ᬟᬗᬲᬶᬗ᭄ᬳᭂᬮᬓ᭄ᬭᬳᬓᬮᬸᬂᬓᬭᬄᬓᬓᬶᬭᬶᬓᬶᬄ᭛

ᬲᬂᬦᬵᬣᬤ᭄ᬭᬸᬫᬫᬸᬗ᭄ᬕᬸᬭᬶᬂᬭᬣᬲᬸᬩᬤ᭄ᬥᬢᬂᬓᬸᬤᬧᬸᬢᬶᬄ᭞
ᬫ᭄ᬯᬂᬲᬂᬰ᭄ᬭᬷᬩᬲᬸᬤᬾᬯᬦᬵᬣᬲᬫᬯᬵᬳᬦᬭ᭄ᬯᬫᬤᬸᬮᬸᬭ᭄᭞
ᬧᬶᬗ᭄ᬳᬾᬘᬢ᭄ᬭᬦᬶᬭᬵᬧᬸᬢᬶᬄᬥ᭄ᬯᬚᬦᬶᬭᬵᬦ᭄ᬤᬮᬸᬕ᭄ᬤᬕᬤᬯᬵ᭞
ᬭᬫ᭄ᬬᬵᬧᬦ᭄ᬧᬟᬯᬺᬤ᭄ᬥᬧᬵᬃᬣᬶᬯᬲᬶᬭᬵᬧᬸᬧᬸᬮ᭄ᬲᬶᬮᬶᬳᬲᬶᬄ᭛

ᬫᬓ᭄ᬯᬾᬄᬢᬂᬩᬮᬯᬷᬭᬥᬷᬭᬢᬶᬦᬸᬳᬾᬭᬶᬓᬂᬧ᭄ᬭᬗᬮᬯᬲ᭄᭞
ᬲᬾᬯ᭄ᬯᬷᬓᬂᬕᬚᬯᬵᬳᬦᬵᬯᬸᬭᬯᬸᬭᬦ᭄ᬫᬯᭀᬭᬯᬸᬭᬯᬸᬭ᭄᭞
ᬫ᭄ᬯᬂᬢᬾᬓᬂᬢᬸᬭᬕᬵᬚᭂᬫᬸᬃᬫᬶᬮᬸᬮᬫᬸᬃᬮᬫᬸᬃ‌ᬯᬶᬦᬸᬮᬢᬦ᭄᭞
ᬫᬶᬮ᭄ᬯᬷᬓᬂᬭᬣᬓᬃᬓ᭄ᬓᬰᬵᬗᬶᬗᭂᬮᬶᬗᭂᬮ᭄ᬓᬸᬤᬦ᭄ᬬᬓᬳᭂᬦᭂᬂ᭛

ᬢᬸᬗ᭄ᬕᬮ᭄ᬲᭀᬯᬗᬦᬓ᭄ᬦᬭᬾᬦ᭄ᬤ᭄ᬭᬧᬟᬰᬓ᭄ᬢᬶᬰᬹᬭᬲᬸᬬᬰ᭞
ᬢᬦ᭄ᬮᬾᬦ᭄ᬲᬂᬕᬤᬰᬹᬭᬲᬂᬲᬸᬭᬣᬰᬓ᭄ᬢᬶᬓᬦ᭄ᬧᬟᬧᬋᬂ᭞
ᬅᬗ᭄ᬳᬶᬂᬕᭂᬕ᭄ᬯᬦᬶᬩᬸᬤ᭄ᬥᬶᬲᬂ‌ᬦᬺᬧᬢᬶᬓᬵᬮᬶᬳᬶᬂᬧᬪᬭᬢᬦ᭄᭞
ᬆᬧᬦ᭄ᬤᬡ᭄ᬟᬦᬶᬭᬾᬂᬫᬸᬲᬸᬄᬧ᭄ᬯᬬᬭᬶᬓᬂᬓᬫᬵᬦᬯᬶᬪᬯᬦ᭄᭛

ᬲᬂᬭᬸᬓ᭄ᬫᬵᬢᬶᬰᬬᬵᬳᬯᬦ᭄ᬭᬣᬫᬋᬗ᭄ᬕᬓᬜ᭄ᬘᬦᬫᬬ᭞
ᬲᬗ᭄ᬓᭂᬧ᭄‌ᬭᬶᬂᬫᬡᬶᬪᬹᬱᬡᬵᬓᬯᬘᬳᬷᬭᬩᬚ᭄ᬭᬫᬭᬸᬓᬸᬄ᭞
ᬓᬤ᭄ᬕᬫ᭄ᬯᬂ‌ᬯᬭᬬᬂᬮᬭᬲ᭄ᬳᬦᬭᬶᬲᬡ᭄ᬟᬶᬗᬦ᭄ᬲᬦᬲᬶᬦᬶ᭞
ᬫ᭄ᬯᬂᬓ᭄ᬭᭀᬜ᭄ᬘᬥ᭄ᬯᬚᬢᬦ᭄ᬧᬳᬷᬗᬦᬭᬸᬳᬸᬃᬳᬦᬾᬳᬋᬧᬶᬭ᭛

ᬮ᭄ᬯᬶᬃ‌ᬯᬵᬄᬧᬃᬯ᭄ᬯᬢᬯᬵᬳᬦᬵᬦᬶᬭᬳᬸᬫᬸᬂᬧᬟᬵᬭᬸᬳᬭᬸᬳᬦ᭄᭞
ᬫ᭄ᬯᬂᬢᬾᬓᬥ᭄ᬯᬦᬶᬦᬶᬂᬢᬸᬭᬗ᭄ᬕᬕᬚᬖᭀᬭᬖᬹᬃᬡ᭄ᬦᬶᬢᬢᬭ᭞
ᬕ᭄ᬭᬶᬢ᭄ᬦᬶᬂᬲ᭄ᬬᬦ᭄ᬤᬦᬢᬦ᭄ᬧᬲᬗ᭄ᬔ᭄ᬬᬓᬋᬗᭃᬲᬸᬭᬓ᭄ᬱᬓᬦᬶᬭ᭞
ᬭ᭄ᬯᬂᬮᬓ᭄ᬱᬵᬘᬢᬸᬭᬗ᭄ᬕᬯᬺᬦ᭄ᬤᬲᬫᬸᬤᬵᬬᬢᬦ᭄ᬧᬧᭂᬕᬢᬦ᭄᭛

ᬫᬗ᭄ᬓᬢ᭄ᬲᬂ‌ᬦᬺᬧᬰᬵᬮ᭄ᬬᬲᬂᬓᬲᬸᬲᬸᬓᬶᬂᬫᬸᬲᬸᬄᬮᬕᬶᬮᬕᬶ᭞
ᬫᬗ᭄ᬓᬵᬧ᭄ᬯᬂ‌ᬭᬶᬧᬸᬫᬗᬺᬗᭃᬭᬶᬲᬶᬭᬓᬃᬡ᭄ᬦᬰᬹᬮᬯᬶᬦᬸᬯᬸᬲ᭄᭞
ᬦᬶᬢ᭄ᬬᬵᬗ᭄ᬤᬾᬲᭂᬓᭂᬮᬶᬂᬮᬯᬦ᭄ᬫᬗᭂᬦᬗᭂᬦ᭄ᬧᬭᬵᬚᬬᬦᬶᬭ᭞
ᬅᬗ᭄ᬳᬶᬂ‌ᬬᬦ᭄ᬲᬳᬲᬾᬂᬫᬸᬲᬸᬄᬲᬶᬭᬦᬶᬫᬶᬢ᭄ᬢᬦᬶᬂᬮᬯᬦᬋᬲ᭄᭛

ᬮᬷᬮᬵᬬᬦ᭄ᬧᬳᬯᬦ᭄ᬕᬚᬵᬥᬶᬧᬢᭂᬮᬲ᭄ᬫᬪᬹᬱᬡᬲᬶᬭ᭞
ᬲᭃᬗ᭄ᬲᭃᬂᬦᬶᬂᬓᬯᬘᬵᬢᬶᬪᬵᬲ᭄ᬯᬭᬓᬢᭀᬦ᭄ᬮᬦᬵᬫᬓᬮᬗᬦ᭄᭞
ᬓᬵᬤ᭄ᬪᬹᬢᬧ᭄ᬯᬢᭂᬓᬧ᭄ᬦᬶᬢᬾᬚᬦᬶᬓᬦᬂ‌ᬯᬭᬵᬲ᭄ᬢ᭄ᬭᬦᬶᬰᬶᬢ᭞
ᬮ᭄ᬯᬶᬃ‌ᬯᬵᬮᬵᬃᬓ᭄ᬓᬳᬦᬾᬭᬶᬓᬵᬗᬸᬤᬬᬧᬃᬯ᭄ᬯᬢᬾᬓᬤᬶᬦᭂᬎ᭛

ᬭᭀᬩ᭄ᬢᬸᬮ᭄ᬬᬂᬩᬮᬯᬵᬳᬦᬵᬤᬶᬘᬢᬸᬭᬗ᭄ᬕᬲᬂᬦᬭᬧᬢᬶ᭞
ᬫ᭄ᬯᬂᬫᬦ᭄ᬢ᭄ᬭᬷᬦᬶᬭᬭᬓ᭄ᬱᬓᬵᬭᬣᬲᬯᬂᬓᬭᬂ‌ᬯᬶᬦᬸᬮᬢᬦ᭄᭞
ᬯ᭄ᬯᬂᬰᬹᬭᬵᬃᬬ᭄ᬬᬢᬶᬓᬾᬂᬭᬡᬵᬗ᭄ᬕᬫᬓᬧᬵᬤᬭᬓ᭄ᬱᬓᬦᬶᬭ᭞
ᬬᬧ᭄ᬯᬦ᭄ᬢᬦ᭄ᬧᬩᬮᬶᬓ᭄ᬲᬸᬭᬸᬤ᭄ᬧ᭄ᬭᬗᬶᬓᬬᬦ᭄ᬢᭂᬓᬾᬂᬮᬯᬦᬶᬓᬵ᭛

ᬲᬂᬦᬵᬣᬤ᭄ᬭᬸᬧᬤᬵᬳᬯᬦ᭄ᬕᬚᬯᬶᬰᬾᬱᬧᬢ᭄ᬕᬟᬶᬗᬶᬓᬵ᭞
ᬥᬺᬱ᭄ᬝᬤ᭄ᬬᬸᬫ᭄ᬦᬗᬭᬦ᭄ᬬᬦᬓ᭄ᬦᬶᬭᬳᬦᬾᬂᬭᬣᬵᬭᬸᬳᬸᬭᬕᭃᬂ᭞
ᬅᬓ᭄ᬯᬾᬄᬢᬂᬘᬢᬸᬭᬗ᭄ᬕᬲᬂ‌ᬦᬺᬧᬢᬶᬲᭃᬄᬧᬶᬭᬂᬧᬸᬮᬸᬳᬶᬯᬸ᭞
ᬫᬦ᭄ᬢ᭄ᬭᬷᬢᬡ᭄ᬟᬦᬶᬭᬵᬳᬯᬦ᭄ᬭᬣᬮᬯᬦ᭄ᬮᬶᬫᬦ᭄ᬓᬶᬦᬯᬘᬦ᭄᭛

ᬫᬗ᭄ᬓᬢ᭄ᬲᬂ‌ᬦᬺᬧᬩᬵᬳ᭄ᬮᬶᬓᬵᬢᬶᬰᬬᬭᬶᬂᬓᬫᬵᬦᬯᬶᬪᬯᬦ᭄᭞
ᬮᬵᬯᬦ᭄ᬲᬂ‌ᬦᬺᬧᬲᭀᬫᬤᬢ᭄ᬢᬧᬟᬢᬵᬳᬯᬦ᭄ᬭᬣᬫᬕᭃᬂ᭞
ᬢᬦ᭄‌ᬯᬃᬡ᭄ᬦᬦ᭄ᬘᬢᬸᬭᬗ᭄ᬕᬲᬂ‌ᬦᬺᬧᬢᬶᬓᬵᬮᬶᬳᬸᬚ᭄ᬯᬮᬓᬢᭀᬦ᭄᭞
ᬤᬾᬦᬶᬂᬪᬹᬱᬡᬭᬢ᭄ᬦᬓᬜ᭄ᬘᬦᬫᬬᬧ᭄ᬭᬤᬷᬧ᭄ᬢᬓᬸᬫᭂᬜᬭ᭄᭛

ᬫᬗ᭄ᬓᬢ᭄ᬲᬂ‌ᬦᬺᬧᬯᬶᬦ᭄ᬤᬸᬮᬵᬯᬦᬦᬸᬯᬶᬦ᭄ᬤᬲᬵᬦᬓᬤᬸᬮᬸᬭ᭄᭞
ᬮᬷᬮᬵᬮᬶᬗ᭄ᬕᬶᬳᬶᬋᬗ᭄ᬕᬦᬶᬂᬕᬚᬧᬢᬶᬭ᭄ᬯᬲᬵᬫ᭄ᬧᬸᬦᬭᬲᬸᬓ᭄᭞
ᬲᬓ᭄ᬯᬾᬄᬦᬶᬂᬩᬮᬯᬵᬄᬧᬟᬦ᭄ᬬᬳᬸᬫᬶᬮᬷᬦ᭄ᬤᬢᬦ᭄ᬧᬧᭂᬕᬢᬦ᭄᭞
ᬅᬭ᭄ᬬᬓ᭄ᬲ᭄ᬬᬦ᭄ᬤᬦᬯᬵᬳᬦᬵᬰ᭄ᬯᬕᬚᬧᬵᬤᬭᬓ᭄ᬱᬕᬸᬫᬸᬭᬸᬄ᭛

ᬲᬵᬫ᭄ᬧᬸᬦ᭄ᬫᬗ᭄ᬓᬦᬲᬂᬦᬭᬵᬥᬶᬧᬢᬶᬬᬸᬕ᭄ᬭᬲᬾᬦᬯᭂᬓᬲᬦ᭄᭞
ᬲᬂ‌ᬯᬺᬱ᭄ᬡ᭄ᬬᬦ᭄ᬥᬓᬯᬷᬭᬗᬗ᭄ᬕᬧᬭᬶᬭᬓ᭄ᬱᬫᬸᬗ᭄ᬕ᭄ᬯᬶᬗᬶᬭᬶᬗᬦ᭄᭞
ᬫᬗ᭄ᬓᬵᬢᬶᬗ᭄ᬓᬳᬶᬓᬂᬕᬚᬵᬰ᭄ᬯᬭᬣᬧᬵᬤᬭᬓ᭄ᬱᬯᭂᬓᬶᬲᭃᬓ᭄᭞
ᬲᬵᬓ᭄ᬱᬵᬢ᭄ᬧᬃᬯ᭄ᬯᬢᬭᬸᬕ᭄ᬓᭂᬢᬸᬕ᭄ᬦᬶᬕᬸᬩᬭᬶᬂ‌ᬯᬢᭂᬓ᭄ᬧᬶᬦᬫᭂᬕᭂᬢ᭄᭛

ᬲᬂᬦᬵᬣᬵᬢ᭄ᬫᬚᬓᬵᬃᬯ᭄ᬯᬲᬢ᭄ᬬᬓᬲᬸᬤᬾᬳᬫᬸᬗ᭄ᬕᬸᬭᬶᬯᬸᬭᬶ᭞
ᬫ᭄ᬯᬂᬲᬂᬰᬵᬭᬡᬲᬂ‌ᬯᬶᬘᬶᬢ᭄ᬭᬓᬯᬶᬤᬹᬭᬢᬵᬫᬺᬢᬢᬸᬫᬹᬢ᭄᭞
ᬓᬧ᭄ᬯᬵᬦᬸᬗ᭄ᬕᬗᬸᬫᬸᬗ᭄ᬕᬸᬳᬶᬂᬭᬣᬯᬶᬦᬃᬡ᭄ᬦᬯᬃᬡ᭄ᬦᬭᬶᬗᭂᬫᬵᬲ᭄᭞
ᬮ᭄ᬯᬶᬃᬓᬫ᭄ᬩᬂᬫᬦᭂᬟᭂᬂᬩᬸᬗᬄᬦᬶᬭᬢᭂᬓᬧ᭄ᬦᬶᬓᬵᬦ᭄ᬓᬩᬭᬡᬂ᭛

ᬫᬗ᭄ᬓᬢ᭄ᬲᬂᬓᬺᬢᬥᬃᬫ᭄ᬫᬦᬵᬣᬲᬬᬸᬥᬵᬔ᭄ᬬᬲᬶᬗ᭄ᬳᬧᬸᬭᬸᬱ᭞
ᬓ᭄ᬭᬹᬭᬵᬓᬵᬭᬳᬦᬾᬂᬭᬣᬵᬗ᭄ᬕᬲᬶᬭᬦᬗ᭄ᬕᬓᬵᬭᬫᬤᬸᬮᬸᬭ᭄᭞
ᬭᬵᬫ᭄ᬬᬂᬢᬡ᭄ᬟᬓᬩᬾᬄᬢᭂᬓᬾᬂᬩᬮᬲᬳᬵᬬᬓᬧ᭄ᬯᬫᬢᬶᬢᬄ᭞
ᬢᬶᬗ᭄ᬓᬄᬦᬶᬂᬘᬢᬸᬭᬗ᭄ᬕᬢᬦ᭄ᬧᬧᭂᬕᬢᬦ᭄ᬫᬭᬫ᭄ᬧᬓᬢᬢᬵ᭛

ᬲᬂᬫᬵᬢ᭄ᬲ᭄ᬬᬵᬥᬶᬧᬫᬵᬳᬯᬦ᭄ᬤ᭄ᬯᬶᬭᬤᬫᬷᬦᬭᬹᬧᬫᬭᬲᬸᬓ᭄᭞
ᬫᭀᬮᬄᬢᬡ᭄ᬟᬦᬶᬭᬵᬕᬸᬮᬵᬗᬦᬢᬸᬮᬶᬲ᭄ᬫᬶᬭᬄᬫᬢᬓᬩᬾᬄ᭞
ᬅᬓ᭄ᬯᬾᬄᬪᬺᬢ᭄ᬬᬦᬶᬭᬵᬲᬶᬲᬶᬓ᭄ᬧᬸᬢᬶᬳᬦᭀᬭᬓᭂᬦ᭄ᬩᬜᬸᬧᬲᬂ᭞
ᬦᭀᬭᬾᬓᬵᬧᬘᬮᬦ᭄‌ᬍᬓᬲ᭄ᬦᬶᬭᬦᬦᬹᬢᬓᭂᬦ᭄ᬓᬓᬸᬮᬚᬦ᭄᭛

ᬬᬧ᭄ᬯᬦ᭄ᬓᬷᬘᬓᬗᬗ᭄ᬕᬭᬓ᭄ᬱᬓᬦᬭᬾᬦ᭄ᬤ᭄ᬭᬰᬓ᭄ᬢᬶᬲᬸᬬᬰ᭞
ᬦ᭄ᬤᬦ᭄ᬢᬳ᭄ᬯᬵᬗᬯᬶᬲᬂᬫᬸᬲᬸᬄᬢᭂᬓᬦᬶᬭᬦ᭄ᬳᬦᬾᬂᬭᬡᬲᬪᬵ᭞
ᬫᬾᬯᭂᬄᬢᬾᬓᬦᬢᭂᬫ᭄ᬯᬭᭀᬲ᭄‌ᬯᬸᬓᬸᬦᬶᬓᬂᬓᬲᬶᬗ᭄ᬳᬦᬶᬲᬶᬭ᭞
ᬲᬂᬮᬵᬕᬷᬦᬸᬘᬧᬶᬂᬓᬢᬸᬗ᭄ᬢᬗᬦᬶᬓᬷᬃᬢ᭄ᬢᬶᬭᬶᬂᬭᬡᬲᬪᬵ᭛

᭛ᬕᬤ᭄ᬬᬓᬵᬭ᭛᭝᭘᭓᭟
000|0‐0|‐00|0‐0|‐00|0‐0|‐00|0‐0|‐00|00̲ = ᭒᭙

ᬭᬶᬢᭂᬮᬲᬶᬭᬵᬦ᭄ᬫᬶᬚᬶᬮ᭄ᬲᬳᬦᬲᬂ‌ᬯᬢᭂᬓ᭄ᬬᬤᬸᬮᬯᬦ᭄‌ᬯᬢᭂᬓ᭄ᬭᬢᬸᬳᬸᬫᬸᬂᬢᬶᬓᬂᬩᬮᬓᬩᬾᬄ᭞
ᬧᭂᬦᬸᬳᬶᬭᬶᬓᬂᬢᭂᬕᬮ᭄ᬕᬳᬦᬕᬳ᭄ᬯᬭᬵᬮᬲᬮᬶᬮᬂ‌ᬯᬶᬰᬷᬃᬡ᭄ᬦᬢᭂᬓᬧᬶᬂᬭᬣᬵᬓᬸᬤᬮᬶᬫᬦ᭄᭞
ᬢᬸᬳᬸᬓᬤᬶᬫᬾᬖᬭᬶᬂᬓᬧᬶᬢᬸᬓᬵᬗᬶᬦᬦ᭄‌ᬯᬶᬦᬸᬮᬢᬦ᭄ᬧᭂᬢᭂᬂᬥ᭄ᬯᬚᬦᬶᬭᬵᬓᬶᬮᬢ᭄ᬓᭂᬮᬩᬶᬓᬵ᭞
ᬧᬟᬳᬶᬮᬯᬦ᭄ᬢᬭᭀᬜ᭄ᬚᬶᬫᬸᬭᬯᬵᬧ᭄ᬭᬢᬶᬥ᭄ᬯᬦᬶᬓᭂᬢᬸᬕ᭄ᬦᬶᬓᭂᬡ᭄ᬟᬗᬶᬗᬭᭀᬳᬖᭀᬭᬕᬸᬫᬸᬭᬸᬄ᭛

ᬲᬍᬲᭂᬓᬶᬮᬫ᭄ᬧᬳᬶᬂᬩᬮᬲᬫᬹᬳᬢᬦ᭄ᬧᬧᭂᬕᬢᬦ᭄ᬲᬓᬾᬂᬧᬸᬭᬲᬪᬵᬧ᭄ᬯᬢᬦ᭄ᬧᬮᬶᬕᬭᬦ᭄᭞
ᬳᬮᬳᬮᬳᭀᬯᬸᬯᬸᬲ᭄ᬦᬶᬓᬗᬶᬯᬸᬦ᭄ᬢᬢᭀᬧᭂᬓᬧᭂᬟᭂᬓ᭄ᬧᭂᬟᭂᬓ᭄ᬳᬭᬶᬗᭂᬢᭂᬦ᭄ᬳᬦᬵᬗᬸᬫᭂᬓᬸᬫᭂᬓ᭄᭞
ᬇᬓᬗᬫᬶᬓᬸᬮ᭄ᬫᬶᬓᬸᬮ᭄ᬓᬓᭂᬲᭂᬮᬦ᭄ᬢᬦᬶᬦ᭄ᬢᬭᬶᬮᬓᬸᬦ᭄ᬬᬫᬾᬧᬸᬭᬶᬕᬮᬓ᭄ᬦᬶᬓᬂᬮᬶᬫᬦᬗᬾᬮ᭄᭞
ᬇᬗᬸᬢᬶᬗᬸᬢᭂᬦ᭄ᬮᬦᬾᬦᬸᬩᬢᬓᭂᬦ᭄ᬘᬸᬘᬸᬓ᭄ᬦᬶᬧᬶᬓᬸᬮᬦ᭄ᬬᬫᬾᬳᬦᬸᬓᬓᬦ᭄ᬓᬘᬸᬡ᭄ᬟᬸᬓᬶᬂ‌ᬯᬸᬭᬶ᭛

ᬳᬦᬢᬫᬓᬸᬡ᭄ᬟᬗᬡ᭄ᬟᬭᬢᬶᬢᬸᬡ᭄ᬟᬲᬵᬭᬫᬧᭂᬗᬶᬂ‌ᬭᬶᬓᬸᬡ᭄ᬟᬗᬶᬓᬢᬦ᭄ᬧᬓᬵᬮᬶᬩᬧᬸᬮᬸᬢ᭄᭞
ᬅᬫᬶᬲᬸᬫᬶᬲᬸᬄᬫᬳᬵᬲᬶᬕᬶᬲᬶᬕᬷᬦᬶᬓᬸᬡ᭄ᬟᬗᬶᬓᬳᭂᬦ᭄‌ᬍᬩᬹᬦ᭄ᬓᬭᬓᭂᬢᬦ᭄ᬤᬸᬓᬸᬢ᭄ᬋᬫᬸᬓᬓᬶᬂ᭞
ᬅᬗᬸᬫᭂᬮᬸᬫᭂᬮ᭄ᬢᬸᬫᬶᬗ᭄ᬳᬮᬶᬢᬧᬶᬄᬦᬶᬓᬸᬡ᭄ᬟᬗᬶᬓᬬᬦ᭄ᬢᭂᬍᬲ᭄‌ᬭᬶᬯᬸᬭᬶᬫᬵᬢ᭄ᬭᬭᬫ᭄ᬩᬸᬢᬓᬸᬲᬸᬢ᭄᭞
ᬮᬶᬗᬶᬓᬧᬭᬦ᭄ᬤᬸᬫᬾᬳ᭄ᬫ᭄ᬯᬦᬸᬢᬶᬓᬵᬦᬸᬓᭀᬦ᭄ᬤᬓᬦᬸᬢᬦ᭄ᬧᬯᬾᬄᬭ᭄ᬬᬓᬸᬫᬯᬾᬄᬢᬓᭀᬲᬶᬗᬗᬦᬸ᭛

ᬫᬶᬮᬸᬫᬶᬮᬸᬢᬾᬓᬶᬢᬂᬚᬸᬭᬸᬩᭂᬝᭂᬓ᭄ᬫᬓᬸᬡ᭄ᬟᬗᬶᬓᬳᭂᬦ᭄ᬲᬢᬸᬗ᭄ᬕᬮᬫᭂᬢᭂᬂᬲᭂᬟᭂᬂᬦ᭄ᬬᬦᬟᬬᬦ᭄᭞
ᬅᬧᬸᬭᬶᬓᬧᬦ᭄ᬢᭂᬳᭂᬃᬧᬶᬦᬓᬧᬗ᭄ᬳᬯᬶᬦ᭄ᬬᬭᬶᬕᬸᬲᬾᬦᬶᬓᬵᬦ᭄ᬓᬶᬦᭂᬦᬓᭂᬦ᭄ᬕᬮᬄᬦ᭄ᬬᬓᬸᬟᬸᬯᬓ᭄᭞
ᬭᬲᬶᬓᬓᬗᬾᬮᬦᬵᬧᬦᬫᬶᬓᬸᬮ᭄ᬩᭂᬓᭂᬮ᭄ᬦ᭄ᬬᬓᬮᬲᬦ᭄ᬬᬳᬫ᭄ᬩᬸᬮᬸᬗᬦᬯ᭄ᬭᬢᬩ᭄ᬯᬢᬦᭂᬢᭂᬮ᭄᭞

᭛ᬕᬤ᭄ᬬᬓᬵᬭ᭛᭝᭘᭖᭟᭔

ᬲᬸᬫᭂᬮᬗᬗᭀᬤ᭄ᬯᬤᬶᬂᬭᬩᬶᬦᬶᬓᬵᬦ᭄ᬓᬸᬫᬢ᭄ᬓᬩᬭᬦᬂᬩᬸᬭᬢ᭄ᬩᬸᬭᬢᬩᬂ‌ᬯᭂᬢᭂᬂᬦ᭄ᬬᬦᬕᭂᬟᬾᬬᬢᬾᬓᬲᬕᭂᬦᬸᬓ᭄᭛

ᬢᬶᬟᬓ᭄ᬟᬶᬓᭂᬢᬳ᭄ᬯᬶ
᭛ᬥᬺᬢᬶ᭛᭝᭘᭔᭟
‐‐‐|‐‐0|0‐‐|‐00|‐‐0|0‐0̲ = ᭑᭘

ᬮᬸᬗ᭄ᬳᬵᬂᬮᬫ᭄ᬧᬄᬲᬂᬬᬤᬸᬲᬗ᭄ᬓᬾᬤ᭄ᬯᬵᬭᬯᬢᬷᬰᬷᬖ᭄ᬭᬧᬟᬵᬕ᭄ᬬᬵ᭞
ᬓᬵᬯᬶᬢ᭄ᬓᬵᬯᬶᬢ᭄ᬲᬂᬋᬱᬶᬤᬸᬭ᭄ᬯᬵᬰᬾᬓᬘᬸᬫᬸᬡ᭄ᬟᬸᬓ᭄‌ᬦᬺᬧᬓᬺᬱ᭄ᬡ᭞
ᬭᬸᬓ᭄ᬱᬵᬓᬸᬭ᭄ᬯᬵᬗᬾᬮᬮᬧᬵᬫᬦ᭄ᬢᬸᬓ᭄ᬲᬶᬭᬲᬗ᭄ᬓᬾᬂᬰᬶᬯᬢᬷᬃᬣ᭞
ᬲᬶᬤ᭄ᬥᬵᬲᬶᬤ᭄ᬥᬂ‌ᬯᬵᬓ᭄ᬰᬧᬣᬾᬗ᭄ᬕᬮ᭄‌ᬬᬦ᭄ᬫᬧᭂᬗᬶᬂᬢᭀᬯᬶᬓᬸᬭᬂᬢ᭄ᬯᬲ᭄᭛

ᬯ᭄ᬭᬸᬄᬧ᭄ᬯᬰ᭄ᬭᬷᬓᬺᬱ᭄ᬡᬾᬪᬕᬯᬵᬦ᭄ᬤᬸᬭ᭄ᬯᬵᬰᬲᬶᬭᬦ᭄ᬧᬡ᭄ᬟᬶᬢᬲᬶᬤ᭄ᬥᬶ᭞
ᬅᬕ᭄ᬬᬵᬕ᭄ᬬᬵᬕ᭄ᬬᬵᬬᬦ᭄ᬢᬸᬫᬸᬭᬸᬦ᭄ᬲᬗ᭄ᬓᬾᬂᬭᬣᬲᬵᬫ᭄ᬧᬸᬦ᭄ᬢᬫᬦᬫ᭄ᬩᬄ᭞
ᬏᬦᬓ᭄ᬧ᭄ᬯᬯ᭄ᬭᬸᬄᬲᬂᬋᬱᬶᬬᬦ᭄ᬢᬺᬧ᭄ᬢᬷᬓᬓᬪᬓ᭄ᬢᬶᬦ᭄ᬳᬚᬶᬭᬶᬢ᭄ᬯᬲ᭄᭞
ᬫᬾᬦᬓ᭄ᬢᬵᬫ᭄ᬩᭂᬓ᭄ᬦᬶᬰ᭄ᬘᬬᬫᬵᬚᬃᬲᬵᬃᬚ᭄ᬚᬯᬲᭀᬫ᭄ᬬᬵᬭᬹᬫᬰᬩ᭄ᬤ᭛

ᬳᬾᬳᬾᬲᬂᬪᬸᬫ᭄ᬬᬵᬥᬶᬧᬢᬶᬦ᭄ᬤᬄ‌ᬯᬾᬳᬶᬓᬫᬷᬓᬳ᭄ᬬᬸᬦᬶᬓᬶᬂᬢ᭄ᬯᬲ᭄᭞
ᬅᬮ᭄ᬧᬗ᭄ᬳᬶᬂᬢᬾᬓᬂᬮᬩᬸᬳᬦ᭄ᬤᭀᬦ᭄ᬓ᭄ᬯᬷᬓᬶᬢᬮᬵᬯᬦ᭄ᬩᬮᬤᬾᬯ᭞
ᬓᬳ᭄ᬬᬸᬦ᭄ᬓ᭄ᬯᬵᬦ᭄ᬢᬸᬓ᭄ᬢᬵᬗ᭄ᬮᬶᬯᭂᬢᬵᬧᬦ᭄ᬰᬸᬤ᭄ᬥᬧᬯᬶᬢ᭄ᬭᬵᬫᬺᬢᬲᬵᬓ᭄ᬱᬵᬢ᭄᭞
ᬦ᭄ᬤᬄ‌ᬗ᭄ᬓᬵᬦᬾᬭᬵᬚ᭄ᬬᬦ᭄ᬢᬢᬶᬓᬵᬦᬸᬂᬬᭀᬕ᭄ᬬᬓᬫᬶᬦ᭄‌ᬯᬾᬳᬦᬤᬾᬦ᭄ᬢ᭛

ᬦᬵᬳᬦ᭄ᬮᬶᬂᬲᬂᬧᬡ᭄ᬟ᭄ᬬᬢᬓᬤ᭄ᬬᬵᬧᬾᬢ᭄ᬓᬭᬡᬾᬲᬂᬦᬭᬦᬵᬣ᭞
ᬰ᭄ᬭᬷᬓᬺᬱ᭄ᬡᬵᬦᬗ᭄‌ᬓ᭄ᬱᬾᬧᬭᬶᬲᭀᬚᬃᬲᬂᬋᬱᬶᬰᬷᬖ᭄ᬭᬵᬗᬦᬸᬫᭀᬤ᭞
ᬪᬵᬕ᭄ᬬᬦ᭄‌ᬯ᭄ᬯᬦ᭄ᬢᭂᬦ᭄ᬭ᭄ᬬᬦ᭄ᬢᬸᬲᬲᬂᬧᬡ᭄ᬟ᭄ᬬᬵᬫᬸᬳᬭᬵᬂᬢᬺᬧ᭄ᬢᬶᬭᬶᬘᬶᬢ᭄ᬢ᭞
ᬦ᭄ᬤᬵᬲᬦ᭄ᬢᬩ᭄ᬬᬵᬕᭃᬂᬓᭂᬢᬭᬵᬦᬓ᭄ᬲᬂᬬᬢᬶᬳᬾᬋᬦ᭄ᬲᬫᬸᬳᬹᬃᬢ᭄ᬢ᭛

ᬧᬸᬦ᭄ᬧᬵᬃᬣᬵᬧᬸᬦ᭄ᬭᬸᬓ᭄ᬫᬢᬶᬓᬂᬓᭀᬦᭂᬦ᭄ᬧᬸᬦᬦᬵᬭᬣ᭄ᬬᬓᭂᬦᬧ᭄ᬭᬂ᭞
ᬦᬵᬳᬦ᭄ᬮᬶᬂᬲᬂᬪᬹᬧᬢᬶᬓᬺᬱ᭄ᬡᬵᬫᬶᬦ᭄ᬢᬭᬶᬲᬂᬧᬡ᭄ᬟᬶᬢᬳᬾᬋᬦ᭄᭞
ᬲᬵᬫ᭄ᬧᬸᬦ᭄ᬮᬸᬗ᭄ᬳᬾᬓᬂᬧᬓᬸᬤᬦ᭄ᬫᬗ᭄ᬳᬸᬦ᭄ᬤᬗᬧᬵᬃᬣᬦᬺᬧᬭᬸᬓ᭄ᬫ᭞
ᬰᬷᬖ᭄ᬭᬧ᭄ᬭᬵᬧ᭄ᬢᬾᬓᬵᬲᬶᬭᬓᬵᬮᬶᬄᬰ᭄ᬭᬷᬦᬺᬧᬓᬺᬱ᭄ᬡᬵᬢᬫᬦᬦ᭄ᬢ᭄ᬯ᭛

᭛ᬪᬤ᭄ᬭᬮᬮᬶᬢ᭛᭝᭘᭕᭟
00‐|0‐0|00‐|0‐0|00‐|0‐0|000̲ = ᭒᭑

ᬳᬭᬶᬦᬶᬗ᭄ᬳᬸᬮᬸᬦ᭄ᬤᬓᬶᬲᬗᬃᬚ᭄ᬚᬸᬦᬗ᭄ᬯᬗᬯᭂᬓᬲ᭄ᬯᭂᬓᬲ᭄ᬧ᭄ᬯᬭᬶᬓᬶᬢ᭞
ᬓᬮᬯᬦ᭄ᬢᬲᬂ‌ᬦᬺᬧᬢᬶᬭᬸᬓ᭄ᬫᬭᬓ᭄ᬱᬦᬶᬓᬦᬂ‌ᬯᬢᭂᬓ᭄ᬬᬤᬸᬩᬮ᭞
ᬓᬶᬢᬓᬵᬃᬯ᭄ᬯᬲᬵᬭᬰᬭᬡᬵᬦᬶᬓᬂᬧ᭄ᬭᬗᬓᬸᬫᬦ᭄ᬢᬸᬓᬾᬂᬲ᭄ᬯᬦᬕᬭ᭞
ᬲᬶᬭᬲᬂᬫᬳᬵᬃᬱᬶᬲᬶᬭᬢᬾᬓᬶᬳᭂᬦ᭄ᬮᬩᬸᬳᬦᬵᬗ᭄ᬳᬸᬯᬸᬲ᭄ᬩ᭄ᬭᬢᬦᬶᬭ᭛

ᬮᬶᬗᬶᬭᬵᬦᭂᬳᭂᬃᬫᬸᬮᬶᬳᬢᬷᬢᬢᬾᬓᬶᬲᬶᬭᬲᬂᬦᬭᬾᬦ᭄ᬤ᭄ᬭᬯᭂᬓᬲᬦ᭄᭞
ᬲᬶᬭᬲᬂ‌ᬯᬢᭂᬓ᭄ᬭᬢᬸᬓᬩᬾᬄᬫᬭᬾᬂᬧᬪᬭᬢᬦ᭄ᬧᬟᬵᬳ᭄ᬬᬸᬦᬬᬰ᭞
ᬇᬓᬦᬂᬩᬮᬧ᭄ᬭᬓᬝᬓᬵᬢᬭᬵᬫᬮᬓᬸᬰᬢ᭄ᬭᬸᬭᬵᬓ᭄ᬱᬲᬩᬮ᭞
ᬅᬮᬧᬵᬧ᭄ᬭᬗᬩ᭄ᬭᬢᬓᬲᬶᬗ᭄ᬳᬦᬕ᭄ᬬᬫᬮᬯᬲ᭄ᬫᬗᬦ᭄ᬢᬶᬮᬩᬸᬳᬦ᭄᭛

ᬓᬧᬋᬓ᭄ᬲᬫᬷᬧᬦᬶᬧᬓᬸᬯ᭄ᬯᬓᬸᬯ᭄ᬯᬦᬶᬓᬦᬂᬫᬸᬲᬸᬄ‌ᬯᬳᬸᬓᬢᭀᬦ᭄᭞
ᬇᬭᬶᬓᬵᬗᬭᬾᬯᬢᬓᬲᭃᬓ᭄ᬢᭂᬓᬾᬂᬲᬸᬓᬸᬲᬸᬓᬸᬦ᭄ᬬᬢᬦ᭄ᬧᬮᬶᬕᬭᬦ᭄᭞
ᬫ᭄ᬯᬗᬶᬓᬂᬳᬦᬾᬗᬮᬲᬕᭃᬂᬮᬯᬦ᭄‌ᬯᬶᬱᬫᬯᬦ᭄ᬯᬢᬦ᭄ᬓᬯᬸᬮᬢᬦ᭄᭞
ᬧᬲᬫᬹᬳᬦᬶᬂᬥ᭄ᬯᬦᬶᬦᬶᬓᬂᬮᬶᬫᬦ᭄ᬓᬸᬤᬬᬢᬦ᭄ᬧᬲᬗ᭄ᬔ᭄ᬬᬕᬸᬫᬸᬭᬸᬄ᭛

ᬲᬶᬭᬲᬂᬥᬦᬜ᭄ᬚᬬᬮᬯᬦ᭄ᬲᬶᬭᬂ‌ᬦᬺᬧᬢᬶᬭᬸᬓ᭄ᬫᬤᬵᬬᬕᭂᬮᬭ᭞
ᬫᬓᬭᬵᬦᬦᬾᬓᬯᬶᬦᬗᬸᬦ᭄ᬓ᭄ᬭᬫᬦ᭄ᬬᬲᬶᬭᬓᬵᬃᬯ᭄ᬯᬫᬸᬗ᭄ᬕᬸᬭᬶᬢᭂᬗᬄ᭞
ᬫᬓᬯᬓ᭄ᬢ᭄ᬭᬲᬂᬬᬤᬸᬓᬸᬮᬧ᭄ᬭᬯᬷᬭᬧᬶᬦᬓᬵᬤᬶᬲᬵᬫ᭄ᬩᬦᬶᬰᬞ᭞
ᬫ᭄ᬯᬗᬶᬓᬾᬲᬗᬸᬮ᭄ᬫᬸᬓᬮᬯᬦ᭄ᬢᬲᬢ᭄ᬬᬓᬲᬸᬥᬷᬭᬰᬵᬭᬡᬯᬦᬾᬄ᭛

ᬦᬺᬧᬢᬶᬤ᭄ᬭᬸᬫᬫ᭄ᬯᬗᬶᬓᬲᬂᬦᬭᬾᬦ᭄ᬤ᭄ᬭᬩᬲᬸᬤᬾᬯᬫᬸᬗ᭄ᬕᬸᬭᬶᬯᬸᬭᬶ᭞
ᬦᬺᬧᬰᬵᬮ᭄ᬬᬮᬾᬦ᭄ᬤ᭄ᬭᬸᬧᬤᬩᬵᬳ᭄ᬮᬶᬓᬵᬕ᭄ᬭᬭᬶᬢᭂᬗᭂᬦ᭄ᬲᬸᬗᬸᬢ᭄ᬕᬢᬶᬦᬶᬭ᭞
ᬦᬺᬧᬯᬶᬦ᭄ᬤᬮᬵᬯᬦᬦᬸᬯᬶᬦ᭄ᬤᬲᬂᬧ᭄ᬭᬪᬸᬯᬶᬭᬵᬝᬦᬵᬣᬭᬶᬓᬶᬯ᭞
ᬦᬺᬧᬲᭀᬫᬤᬢ᭄ᬢᬭᬶᬳᬋᬧ᭄ᬦᬶᬭᬂᬬᬤᬸᬲᬳᬵᬲᬸᬗᬸᬢ᭄ᬕᬢᬶᬦᬶᬭ᭛

ᬭᬶᬢᭂᬮᬲ᭄ᬦ᭄ᬬᬦᬾᬦᬓᬧᬕᭂᬄᬧ᭄ᬭᬢᬶᬗ᭄ᬓᬳᬶᬕᭂᬮᬃᬦᬶᬭᬂᬬᬤᬸᬓᬩᬾᬄ᭞
ᬲᬶᬭᬲᬂᬫᬳᬷᬲᬸᬢᬢᭂᬮᬲ᭄ᬢᬸᬫᬶᬗ᭄ᬳᬮᬢᬶᬕᬃᬯ᭄ᬯᬲᬳ᭄ᬬᬫᬲᬶᬕ᭞
ᬅᬫᬸᬲᬸᬲ᭄ᬢᬗᬦ᭄ᬢᬦᬭᬶᬫᬗ᭄ᬕᭂᬢᭂᬫ᭄ᬢᭂᬓᬧᬶᬓᬂᬓᬫᬵᬦᬯᬶᬪᬯᬦ᭄᭞
ᬅᬳᬋᬧ᭄ᬫᬓᭀᬮᬶᬳᬭᬶᬲᬂᬦᬭᬾᬦ᭄ᬤ᭄ᬭᬳᬭᬶᬫᬹᬃᬢ᭄ᬢᬶᬢᬦ᭄ᬳᬦᬯᬦᬾᬄ᭛

ᬯᬶᬦᬭᬄᬲᬶᬭᬾᬢᬬᬦᬭᬾᬦ᭄ᬤ᭄ᬭᬓᬺᬱ᭄ᬡᬩᬮᬤᬾᬯᬤᬾᬦᬶᬗᬸᬢᬸᬲᬦ᭄᭞
ᬬᬢᬶᬓᬵᬦ᭄‌ᬯᬶᬯᬮ᭄ᬫᬦᬳᬶᬭᬵᬯᬶᬰᬾᬱᬭᬶᬲᬶᬭᬂ‌ᬯᬢᭂᬓ᭄ᬬᬤᬸᬫᬶᬚᬶᬮ᭄᭞
ᬫᬗᭂᬲᬄᬮᬦᬵᬫᬸᬮᬢᬶᬮᬡ᭄ᬟᭂᬧᬶᬂᬮᬶᬧᬸᬗᬫᭀᬖᬰᬓ᭄ᬢᬶᬳᬶᬦᬯᬶᬦ᭄᭞
ᬫ᭄ᬯᬗᬶᬓᬂᬕᬤᬵᬯᭂᬲᬶᬲᬢᬮ᭄ᬧᬶᬦᬜ᭄ᬚᭂᬭᬗᬤᭂᬕ᭄ᬢᬶᬦᬶᬗ᭄ᬳᬮᬦᬶᬭ᭛

ᬦᬺᬧᬘᬾᬤᬶᬓᬃᬡ᭄ᬦᬫᬕᬥᬾᬦ᭄ᬤ᭄ᬭᬲᬂ‌ᬯᬶᬦᬶᬥᬶᬤᬾᬫᬳᬵᬲᬸᬭᬧᬢᬶ᭞
ᬫᬶᬚᬶᬮᬾᬭᬶᬓᬂᬲᬫᬭᬫᬗ᭄ᬮᬕᬵᬦᬭᬶᬲᬶᬭᬂ‌ᬯᬢᭂᬓ᭄ᬬᬤᬸᬟᬢᭂᬂ᭞
ᬇᬭᬶᬗᭂᬦ᭄ᬢᭂᬓᬧ᭄ᬦᬶᬗᬲᬸᬭᬧ᭄ᬭᬯᬷᬭᬧᬗᬋᬧ᭄ᬦᬶᬓᬂᬧ᭄ᬭᬗᬶᬭᬶᬓᬵ᭞
ᬧᬶᬦᬓᬵᬥᬶᬓᬵᬭᬧᬭᬢᬡ᭄ᬟᬲᬂ‌ᬓ᭄ᬱᬶᬢᬶᬲᬸᬢᬵᬢᬶᬰᬓ᭄ᬢᬶᬲᬸᬬᬰ᭛

ᬭᬶᬯᬶᬚᬶᬮ᭄ᬦᬶᬭᬵᬃᬬ᭄ᬬᬫᬕᬥᬵᬧᬟᬵᬳᬍᬧᬦᬸᬗ᭄ᬕᬗᬶᬂᬕᬚᬧᬢᬶ᭞
ᬢᭂᬓᬲᬾᬯᬸᬢᬂᬮᬶᬫᬦᬕᭃᬂᬳᬦᬾᬯᬸᬭᬶᬢᭂᬮᬲ᭄ᬓᬩᬾᬄᬫᬓᬯᬘ᭞
ᬢᬸᬭᬕᬵᬧᬶᬧᬶᬢ᭄ᬧᬶᬭᬗᬶᬯᬹᬯ᭄ᬯᬗᬶᬂᬭᬣᬫᬕᭃᬗᬭᬫ᭄ᬧᬓᬢᬢᬵ᭞
ᬩᬮᬧᬵᬤᬭᬓ᭄ᬱᬓᬧᭂᬦᬸᬄ‌ᬯᬚᬦ᭄ᬬᬫᬳᬸᬮᬧ᭄ᬢᭂᬯᭂᬓ᭄ᬦ᭄ᬬᬮᬸᬫᬭᬧ᭄᭛

ᬫᬶᬮᬸᬢᬾᬓᬲᬂᬭᬢᬸᬲᬫᬵᬗ᭄ᬚᬸᬭᬸᬧ᭄ᬭᬲᬫᬢᬦ᭄ᬳᬦᬾᬓᬫᬓᬸᬢᬶᬲ᭄᭞
ᬧᬟᬢᬵᬳᬍᬧ᭄ᬳᬍᬧᬶᬲᬂᬧ᭄ᬭᬯᬷᬭᬫᬭᬣᬾᬓᬮᬾᬦᬢᬸᬭᬕ᭞
ᬧᬧᬸᬧᬸᬮ᭄ᬦᬶᬲᬜ᭄ᬚᬢᬦᬶᬓᬂᬲᬫᬗ᭄ᬓᬦᬯᬸᬢᬄᬦ᭄ᬬᬢᬦ᭄ᬧᬧᭂᬕᬢᬦ᭄᭞
ᬓᬤᬶᬯᬵᬄᬕᬸᬦᬸᬂᬲᬳᬯᬢᬸᬦ᭄ᬬᬰᬷᬖ᭄ᬭᬕᬸᬫᬸᬮᬸᬂᬢᭂᬓᬾᬂᬧᬪᬭᬢᬦ᭄᭛

ᬫᬶᬮᬸᬤᬿᬢ᭄ᬬᬬᬓ᭄ᬱᬢᭂᬓᬭᬶᬂᬦᬶᬰᬵᬘᬭᬧᬶᬰᬵᬘᬦᬵᬕᬬᬢᬸᬫᬹᬢ᭄᭞
ᬅᬧᬢᬦ᭄ᬧᬲᬗ᭄ᬔ᭄ᬬᬲᬳᬯᬵᬳᬦᬦ᭄ᬬᬧᬟᬢᬵᬳᬍᬧ᭄‌ᬍᬯᬶᬍᬯᬶᬄ᭞
ᬧᬓᬢᬧ᭄ᬓᬢᬧ᭄ᬦᬶᬢᭂᬗᭂᬭᬦ᭄ᬬᬩᬵᬂᬳᬦᬧᬸᬢᬶᬄᬓᬸᬦᬶᬂ‌ᬫ᭄ᬯᬗᬳᬶᬋᬂ᭞
ᬓᬤᬶᬫᬾᬖᬲᭀᬦ᭄ᬢᭂᬦᬶᬲᬸᬭᬸᬧ᭄ᬪᬝᬵᬭᬭᬯᬶᬭᬹᬧᬦᬶᬂᬥ᭄ᬯᬚᬓᬩᬾᬄ᭛

ᬭᬶᬢᭂᬗᬄᬢᬬᭀᬗ᭄ᬕ᭄ᬯᬦᬶᬭᬲᬂᬦᬭᬾᬦ᭄ᬤ᭄ᬭᬫᬕᬥᬵᬥᬶᬭᬵᬚᬧᬶᬦᬸᬧᬸᬮ᭄᭞
ᬇᬳᬋᬧ᭄ᬦᬶᬭᬾᬓᬶᬩᬮᬬᭀᬥᬲᬵᬫ᭄ᬧᬸᬦᬢᬢᬵᬂᬭᬣᬵᬃᬧ᭄ᬧᬢᬢᬸᬫᬂ᭞
ᬕᬸᬫᬸᬭᬸᬄᬢᬶᬓᬂᬫᬸᬭᬯᬭᭀᬜ᭄ᬚᬶᬓᬵᬳᬮᬮᬯᬦ᭄ᬕᬸᬩᬃᬧᬶᬭᬗᬶᬯᬸ᭞
ᬓᬤᬶᬢᬵᬭᬸᬳᬶᬂᬚᬮᬥᬶᬭᬶᬂᬕᬸᬦᬸᬂᬓᬭᬗᬶᬧᬶᬗ᭄ᬕᬶᬭᬤᬺᬲᬗᬭᬸᬲ᭄᭛

ᬢᬤᬦᬦ᭄ᬢᬭᬓ᭄ᬭᬫᬟᬢᭂᬂᬢᬘᬾᬤᬶᬧᬢᬶᬢᬸᬮ᭄ᬬᬲᬵᬕᬭᬧᬲᬂ᭞
ᬅᬫᬲᬸᬓ᭄ᬚᬸᬮᬸᬓ᭄ᬚᬸᬮᬸᬓᬶᬓᬂᬩᬮᬵᬓ᭄ᬭᬳᬓᬭᬂᬮᬶᬫᬦ᭄ᬬᬫᬭᬸᬳᬸᬭ᭄᭞
ᬓᬸᬤᬫᭀᬲ᭄ᬬᬦᬶᬂᬢᭂᬕᬮᬮᬸᬫ᭄ᬩᬮᬸᬫ᭄ᬩᬦᬕᭂᬮᬶᬲ᭄ᬧᬶᬭᬂᬧᬸᬮᬸᬳᬶᬯᬸ᭞
ᬅᬫᬟᭂᬫ᭄ᬟᬭᬢ᭄ᬳ᭄ᬬᬸᬫᬸᬮᬢᬶᬂᬧ᭄ᬭᬢᬶᬗ᭄ᬓᬳᬶᬕᭂᬮᬃᬦᬶᬓᬂᬩᬮᬓᬩᬾᬄ᭛

ᬧᬕᭂᬮᬃᬦᬶᬭᬂ‌ᬦᬺᬧᬢᬶᬓᬃᬡ᭄ᬦᬤᬸᬃᬕ᭄ᬕᬫᬮᬯᬦ᭄ᬲᬫᬵᬦ᭄ᬢᬦᬺᬧᬢᬶ᭞
ᬓᬤᬶᬧᬃᬯ᭄ᬯᬢᬵᬮᬲᬢᬳᭂᬦ᭄‌ᬯᬦᬵᬓᬺᬧᬗᬤᭂᬕ᭄‌ᬍᬬᭂᬧ᭄‌ᬯᬶᬦᬸᬮᬢᬦ᭄᭞
ᬇᬭᬶᬓᬂᬚᬸᬮᬸᬓ᭄ᬚᬸᬮᬸᬓᬩᬵᬧ᭄‌ᬬᬲᬢ᭄ᬯᬦᬶᬓᬮᬾᬦᬶᬓᬂᬓᬸᬤᬮᬶᬫᬦ᭄᭞
ᬲᬗᬯᬗ᭄ᬕᬭᬵᬚᬲᬶᬭᬫᭀᬂᬲᬶᬭᬶᬂᬕᬮᬓᬶᬭᬵᬳ᭄ᬬᬸᬦᭀᬮᬶᬳᬫᬸᬲᬸᬄ᭛

ᬇᬓᬦᬂᬧ᭄ᬭᬯᬷᬭᬩᬮᬤᬿᬢ᭄ᬬᬬᬵᬓᬭᬮᬯᬓ᭄ᬢ᭄ᬭᬭᬓ᭄ᬢᬯᬤᬦ᭞
ᬦᬬᬰᬵᬮ᭄ᬬᬤᬸᬃᬡ᭄ᬦᬬᬢᬭᬓ᭄ᬱᬲᬾᬦᬯᬶᬱᬫᬫ᭄ᬯᬗᬧ᭄ᬭᬢᬶᬳᬢ᭞
ᬧᬟᬰᬓ᭄ᬢᬶᬯᬷᬭᬢᬳᬸᬢᬵᬮᬕᬾᬂᬲᬫᬭᬗᬹᬦᬶᬭᬶᬂᬮᬕᬶᬮᬕᬶ᭞
ᬓᬯᭂᬤᬷᬲᬸᬭᬵᬮᬬᬮᬦᬵᬫᬶᬓᬵᬭᬲᬶᬭᬲᬂ‌ᬯᬢᭂᬓ᭄ᬳ᭄ᬬᬗᬮᬭ᭛

ᬳᬦᬬᬓ᭄ᬱᬰᬹᬭᬢᬶᬦᬳᬵᬗᬭᬦ᭄ᬬᬩᬳᬸᬓᬷᬃᬢ᭄ᬢᬶᬲᬵᬥᬦᬯᬰ᭞
ᬲᬸᬩᬮᬧ᭄ᬭᬚᬫ᭄ᬩᬲᬸᬯᬦᬧ᭄ᬭᬥᬵᬦᬋᬡᬪᬶᬢ᭄ᬲᬸᬩᬤ᭄ᬥᬕᬸᬡᬯᬵᬦ᭄᭞
ᬯᬶᬕᬓᬃᬡ᭄ᬦᬲᬵᬫᬩᬳᬸᬓᬃᬡ᭄ᬦᬓᬵᬭᬸᬳᬭᬸᬳᬦ᭄ᬓᬩᬾᬄ‌ᬯᬶᬚᬯᬶᬚᬄ᭞
ᬓᬤᬶᬢᬵᬯᭂᬋ‌ᬵᬲᬳᬦᬲᬂ‌ᬯᬢᭂᬓ᭄ᬤ᭄ᬭᬯᬶᬦᬪᬸᬓ᭄ᬫᬭᭀᬭᬯᬳᬸᬫᬸᬂ᭛

ᬢᬸᬳᬦᬶᬂᬦᬶᬰᬵᬘᬭᬩᬮᬵᬗᬶᬭᬶᬂ‌ᬭᬶᬲᬶᬭᬲᬂᬦᬭᬾᬦ᭄ᬤ᭄ᬭᬓᬢᬶᬕ᭞
ᬰᬭᬪᬧ᭄ᬭᬚᬗ᭄ᬕᬫᬳᬶᬱᬵᬗ᭄ᬕᬲᬂᬫᬳᬶᬱᬯᬓ᭄ᬢ᭄ᬭᬲᬶᬗ᭄ᬳᬯᬤᬦ᭞
ᬲᬶᬳᬶᬭᬡ᭄ᬬᬦᬵᬫᬓᬧᬶᬮᬓ᭄ᬱᬮᬾᬦ᭄ᬫᬸᬔᬯᬭᬵᬳᬯᬓ᭄ᬢ᭄ᬭᬯᬶᬓᬝ᭞
ᬲᬶᬲᬸᬫᭀᬮᬶᬮᬫ᭄ᬩᬸᬬᬧᬋᬂᬫᬶᬚᬶᬮ᭄ᬧᬟᬫᬦᬸᬗ᭄ᬕᬗᬶᬂᬮᬶᬫᬦᬕᭃᬂ᭛

ᬩᬮᬦᬵᬕᬫᬸᬔ᭄ᬬᬦᬶᬓᬲᬶᬧ᭄ᬭᬲᬶᬓ᭄ᬢᬲᬶᬲᬸᬥᬵᬗ᭄ᬕᬦᬾᬓᬩᬶᬦᬶᬱ᭞
ᬫᬓᬦᬵᬣᬗᬤ᭄ᬭᬯᬮᬶᬓᬧ᭄ᬭᬲᬶᬤ᭄ᬥᬬᬫᬸᬲᬸᬄᬲᬗᬃᬚ᭄ᬚᬸᬦᬢᭂᬫᭂᬦ᭄᭞
ᬬᬢᬶᬓᬧ᭄ᬭᬪᬓ᭄ᬢᬶᬭᬶᬫᬳᬷᬲᬸᬢᬵᬦᭂᬳᭂᬭᬫᬶᬦ᭄ᬢᬓᬵᬬᬰᬭᬡ᭞
ᬭᬶᬓᭂᬤᭃᬦ᭄ᬬᬫᭀᬮᬶᬳᬭᬶᬲᬂᬲᬸᬭᬾᬦ᭄ᬤ᭄ᬭᬢᬦᬬᬲ᭄ᬯᬰᬢ᭄ᬭᬸᬮᬶᬗᬶᬓᬵ᭛

ᬫᬶᬮᬸᬢᬂᬧᬶᬰᬵᬘᬩᬮᬤᬸᬭ᭄‌ᬯᬺᬢᬵᬔ᭄ᬬᬯᬶᬕᬢᬵᬓ᭄ᬱᬓᬓ᭄ᬱᬯᬶᬭᬫ᭞
ᬯᬶᬱᬳᬵᬧ᭄ᬭᬲᬳ᭄ᬬᬓᬮᬯᬦ᭄‌ᬯᬶᬯᬃᬡ᭄ᬦᬯᬶᬧᬢᬢ᭄ᬭᬶᬓᬵᬬᬯᬶᬦᬬ᭞
ᬲᬶᬚᬶᬢᬵᬗ᭄ᬕᬪᬗ᭄ᬕᬓᬰᬶᬭᬖ᭄ᬦᬩᬸᬤ᭄ᬥᬶᬲᬶᬯᬶᬯᬃᬚ᭄ᬚᬓᬃᬫ᭄ᬫᬯᬶᬭᬣ᭞
ᬲᬶᬳᬬᬵᬗ᭄ᬕᬲᬢ᭄ᬯᬲᬶᬓᬸᬮᬓ᭄ᬱᬬᬵᬤᬸᬮᬸᬭᬦᬸᬗ᭄ᬕᬗᬶᬂᬫᬺᬕᬯᬦ᭛

ᬓᬮᬬᬵᬯᬦᬾᬦ᭄ᬤ᭄ᬭᬲᬸᬢᬫᬸᬗ᭄ᬕᬸᬮᭀᬃᬓᬤᬶᬮᬶᬫᬸᬢ᭄ᬧᭂᬢᭂᬂᬢᬶᬦᬶᬗᬮᬦ᭄᭞
ᬭᬸᬫᬳᬩ᭄ᬲᬫᬃᬲᬫᬭᬤᭀᬄᬫᬭᭀᬓ᭄ᬭᬢᬸᬲᬫᬵᬦ᭄ᬢᬭᭀᬢᬓᬸᬮᬚ᭞
ᬳᬸᬫᬋᬧ᭄‌ᬭᬶᬲᬂ‌ᬦᬺᬧᬢᬶᬯᬶᬦ᭄ᬤᬭᬵᬚᬧᬦᬶᬳᬸᬂᬕᬢᬶᬦ᭄ᬬᬢᬶᬦᬶᬢᬄ᭞
ᬅᬮᬯᬲ᭄ᬫᬢᬗ᭄ᬢᬗᬦᬢᭂᬫ᭄ᬯᬬᬸᬤ᭄ᬥᬧᬮᬕᬵᬮᬯᬦ᭄ᬬᬭᬲᬶᬓᬵ᭛

ᬩᬮᬤᬿᬢ᭄ᬬᬭᭀᬯᬗᬶᬓᬰᬓ᭄ᬢᬶᬲᬂᬓᬭᬮᬯᬓ᭄ᬢ᭄ᬭᬭᬓ᭄ᬢᬯᬤᬦ᭞
ᬦᬬᬰᬵᬮ᭄ᬬᬫᬸᬔ᭄ᬬᬦᬶᬓᬢᬵᬳᬸᬭᬶᬂᬭᬡᬕᬚᬵᬰ᭄ᬯᬯᬵᬳᬦᬓᬩᬾᬄ᭞
ᬲᬳᬬᬓ᭄ᬱᬲᬵᬥᬦᬯᬦᬧ᭄ᬭᬚᬫ᭄ᬩᬲᬸᬯᬦᬧ᭄ᬭᬥᬵᬦᬯᬶᬦᬦᬶ᭞
ᬲᬳᬭᬵᬓ᭄ᬱᬲᬵᬤᬶᬦᬶᬓᬦᬧ᭄ᬭᬚᬗ᭄ᬕᬫᬳᬶᬱᬵᬗ᭄ᬕᬲᬶᬗ᭄ᬳᬯᬤᬦ᭛

ᬯᬭᬦᬵᬕᬰᬓ᭄ᬢᬶᬲᬶᬲᬸᬥᬵᬗ᭄ᬕᬦᬵᬧ᭄ᬭᬢᬶᬳᬢᬵᬤᭂᬫᭃᬗᬯᬓᬶᬓᬵ᭞
ᬢᭂᬗᭂᬭᬦ᭄‌ᬯᭂᬮᬂᬯᭂᬮᬗᬯᭀᬃᬳᬶᬚᭀᬩᬮᬦᬶᬓᬵᬗ᭄ᬤᭂᬍᬲ᭄ᬮᬭᬶᬦᬶᬓᬵ᭞
ᬢᬳᬸᬢᬵᬕᬯᬾᬲᬯᬩᬶᬱᬵᬗ᭄ᬮᬸᬯᬸᬓ᭄ᬮᬯᬦᬸᬮᬄᬦᬶᬓᬵᬦᬫᬶᬟᬸᬟᬓ᭄᭞
ᬦ᭄ᬤᬕᬸᬮᬹᬦ᭄ᬬᬦᬧ᭄ᬭᬗᬯᬶᬍᬢ᭄ᬮᬦᬵᬫᬶᬱᬦᬶᬰᬢ᭄ᬭᬸᬢᬸᬮ᭄ᬬᬲᬶᬭᬭᬵ᭛

ᬇᬓᬦᬂᬧᬶᬰᬵᬘᬩᬮᬫᬸᬔ᭄ᬬᬓᬵᬓ᭄ᬱᬯᬶᬭᬫᬢ᭄ᬭᬶᬓᬵᬬᬯᬶᬧᬢ᭞
ᬓᬮᬯᬦ᭄ᬲᬶᬲᬢ᭄ᬯᬲᬶᬓᬸᬮᬓ᭄ᬱᬬᬵᬢᬶᬢᬳᬶᬧᬸᬗ᭄ᬓᬸᬭᬦ᭄ᬕᬢᬶᬦᬶᬓᬵ᭞
ᬧᬦᬶᬳᬸᬂᬓᬶᬯᬵᬢᭂᬳᭂᬭᬶᬓᬵᬓᬩᬾᬄᬦ᭄ᬬᬳᬸᬫᬋᬧ᭄ᬫᬗᬸᬮ᭄ᬯᬦᬕᭂᬮᬭ᭄᭞
ᬦᬺᬧᬯᬶᬦ᭄ᬤᬮᬵᬯᬦᬦᬸᬯᬶᬦ᭄ᬤᬪᬹᬧᬢᬶᬲᬶᬭᬾᬓᬫᬸᬔ᭄ᬬᬓᬳᬋᬧ᭄᭛

ᬩᬮᬦᬶᬂᬩᬮᬧ᭄ᬯᬬᬢᬢᬦ᭄ᬧᬲᬗ᭄ᬔ᭄ᬬᬧᬶᬭᬓᭀᬝᬶᬓᭀᬝᬶᬦᬶᬬᬸᬢ᭞
ᬘᬢᬸᬭᬗ᭄ᬕᬦᬶᬂᬩᬮᬲᬫᬗ᭄ᬓᬦᬾᬓᬧᬶᬭᬲᬗ᭄ᬔ᭄ᬬᬲᬗ᭄ᬔ᭄ᬬᬦᬶᬓᬳᭂᬦ᭄᭞
ᬳᬸᬫᭂᬦᭂᬂᬧᬟᬵᬫᬧᬤᭂᬗᬦ᭄ᬫᬗᬦ᭄ᬢᬶᬢᬶᬦᭂᬓᬵᬦ᭄ᬧᬟᬵᬦᬳᬦᬳᬵ᭞
ᬓᬤᬶᬲᬵᬕᬭᬲ᭄ᬣᬶᬢᬶᬢᬢᬦ᭄ᬳᬦᬵᬗᬶᬦᬶᬓᬢᬸᬮ᭄ᬬᬦᬶᬂᬩᬮᬓᬩᬾᬄ᭛

ᬢᬸᬘᬧᬂᬲᬶᬳᬸᬂᬓᬶᬤᬸᬮᬧᬹᬃᬯ᭄ᬯᬢᬸᬮ᭄ᬬᬚᬮᬤᬵᬗ᭄ᬳᭂᬫᬸᬳᬸᬤᬦᬋᬲ᭄᭞
ᬮᬸᬫᬭᬧ᭄ᬓᬺᬢᬵᬮᬦᬶᬓᬯᬃᬡ᭄ᬦᬯᬶᬤ᭄ᬬᬸᬢᬯᬶᬍᬢ᭄ᬮᬯᬦ᭄ᬮᬬᬸᬮᬬᬸ᭞
ᬲᬭᬧᬸᬂᬦ᭄ᬬᬲᬂ‌ᬦᬺᬧᬳᬶᬭᬡ᭄ᬬᬦᬵᬪᬓᬮᬯᬦ᭄ᬓᬮᬶᬗ᭄ᬕᬦᬺᬧᬢᬶ᭞
ᬲᬲᬫᬵᬦ᭄ᬢᬪᬺᬢ᭄ᬬᬘᬢᬸᬭᬗ᭄ᬕᬮᬓ᭄ᬱᬦᬶᬬᬸᬢᬂᬕᬚᬾᬦ᭄ᬤ᭄ᬭᬢᬸᬭᬕ᭛

ᬇᬭᬶᬓᬵᬢᬤᬿᬢ᭄ᬬᬧᬶᬦᬢᬶᬄᬧ᭄ᬭᬯᬷᬭᬩᬮᬫᬦ᭄ᬢ᭄ᬭᬶᬫᬸᬔ᭄ᬬᬬᬓᬩᬾᬄ᭞
ᬫᬗᬭᬦ᭄ᬲᬸᬲᬾᬦᬯᬶᬱᬫᬫ᭄ᬯᬗᬧ᭄ᬭᬢᬶᬳᬢᬵᬥᬶᬓᬵᬩᬮᬯᬦ᭞
ᬲᬳᬯᬵᬳᬦᬦ᭄ᬬᬕᬚᬲᬾᬯᬸᬲᭀᬯᬗᬶᬓᬮᬾᬦ᭄ᬭᬣᬵᬰ᭄ᬯᬦᬶᬬᬸᬢ᭞
ᬲᬳᬧᬵᬤᬭᬓ᭄ᬱᬓᬦᬶᬓᬵᬲᬳᬲ᭄ᬭᬰᬢᬓᭀᬝᬶᬢᬦ᭄ᬧᬢᬕᬶᬳᬦ᭄᭛

ᬧᬶᬦᬓᬾᬲᬶᬬᬓ᭄ᬱᬩᬮᬲᬂᬧ᭄ᬭᬥᬵᬦᬋᬡᬪᬶᬢ᭄ᬕᬸᬡᬵᬲᬫᬲᬫ᭞
ᬬᬢᬶᬓᬵᬳᬍᬧ᭄ᬳᬍᬧᬦᬶᬂᬧ᭄ᬭᬯᬷᬭᬫᬓᬮᬸᬂᬓᬭᬄᬓᬯᬬᬓᬄ᭞
ᬢᬸᬭᬕᬦ᭄ᬬᬮᬾᬦ᭄ᬕᬚᬭᬣᬦ᭄ᬬᬋᬗ᭄ᬕᬦᬶᬓᬫᬵᬲ᭄ᬫᬡᬶᬓ᭄ᬦ᭄ᬬᬓᬸᬫᭂᬟᬧ᭄᭞
ᬮᬸᬫᬭᬧ᭄ᬓᬢᭀᬦᬦᬶᬓᬯᬃᬡ᭄ᬦᬯᬶᬦ᭄ᬢᬗᬗᬮᬶᬄᬧᬋᬂᬮᬭᬧᬶᬓᬵ᭛

ᬓᬮᬯᬦ᭄ᬢᬦᬵᬕᬫᬗᬭᬦ᭄ᬧ᭄ᬭᬲᬶᬓ᭄ᬢᬧᬶᬦᬓᬵᬤᬶᬲᬗ᭄ᬓᭂᬧᬢᬶᬢᬄ᭞
ᬫ᭄ᬯᬗᬶᬓᬂᬧᬶᬰᬵᬘᬩᬮᬧᬶᬡ᭄ᬟᬲᬵᬬᬸᬢᬢᭂᬓᬾᬂᬲ᭄ᬯᬯᬵᬳᬦᬦᬶᬓᬵ᭞
ᬧᬕᭂᬮᬃᬦᬶᬲᬜ᭄ᬚᬢᬦᬶᬓᬵᬧᬶᬧᬶᬢ᭄ᬓᬤᬶᬢᬓᬵᬦᬦᬾᬓᬧᬶᬢᬸᬲᭃᬓ᭄᭞
ᬓᬸᬫᭂᬮᬩ᭄ᬥ᭄ᬯᬚᬦ᭄ᬬᬓᬤᬶᬢᬵᬗ᭄ᬓᬸᬭᬵᬲᭂᬫᬶᬓᬢᭀᬦᬶᬓᬂᬮᬬᬸᬮᬬᬸ᭛

ᬳᬸᬫᬋ‌ᬧ᭄ᬢᬓᬸᬮ᭄ᬯᬦᬢᬶᬢᬄᬓᬩᬾᬄᬦ᭄ᬬᬦᬸᬫᬋᬧ᭄‌ᬭᬶᬩᬵᬳ᭄ᬮᬶᬓᬧᬢᬶ᭞
ᬫ᭄ᬯᬗᬶᬲᬂ‌ᬦᬺᬧᬤ᭄ᬭᬸᬧᬤᬰᬵᬮ᭄ᬬᬲᬂᬓᬯᭂᬤᬶᬭᬶᬂᬭᬡᬾᬂᬮᬕᬶᬮᬕᬶ᭞
ᬧᬲᬫᬹᬳᬦᬶᬂᬭᬢᬸᬯᬢᭂᬓ᭄ᬫᬳᬷᬲᬸᬢᬢᬾᬓᬾᬂᬲᬫᬵᬦ᭄ᬢᬦᬺᬧᬢᬶ᭞
ᬮᬶᬫᬬᭀᬚᬦᬦ᭄ᬬᬧᬕᭂᬮᬃᬦᬶᬲᬜ᭄ᬚᬢᬦᬶᬭᬵᬫᬟᬾᬂᬚᬮᬥᬶᬲᭃᬓ᭄᭛

ᬢᬶᬕᬬᭀᬚᬦᬦ᭄ᬬᬧᬕᭂᬮᬃᬦᬶᬲᬜ᭄ᬚᬢᬦᬶᬭᬂ‌ᬯᬢᭂᬓ᭄ᬬᬤᬸᬓᬸᬮ᭞
ᬲᬫᬸᬤᬵᬬᬮᬵᬯᬦᬶᬓᬲᬂᬦᬭᬾᬦ᭄ᬤ᭄ᬭᬧᬶᬦᬶᬦᬂᬓᬩᬾᬄᬲᬳᬩᬮ᭞
ᬓᬓᬲᬸᬢ᭄ᬓᬮᬗ᭄ᬓᬸᬗᬦᬶᬓᬵᬢᭂᬓᬧ᭄ᬦᬶᬩᬮᬲᬂ‌ᬯᬲᬸᬦ᭄ᬥᬭᬲᬸᬢ᭞
ᬧᬟᬦᬶᬰ᭄ᬘᬬᬾᬮᬯᬦᬶᬓᬶᬦ᭄ᬧᬟᬯ᭄ᬭᬸᬳᬦᭂᬗᭂᬃᬥ᭄ᬯᬚᬵᬕ᭄ᬭᬯᭂᬓᬲᬦ᭄᭛

᭛‌ᬅᬰ᭄ᬯᬮᬮᬶᬢ᭛᭝᭘᭖᭟
000|0‐0|‐00|0‐0|‐00|0‐0|‐00|00̲ = ᭒᭓

ᬇᬲᭂᬟᭂᬗᬶᬓᬂ‌ᬯᬢᭂᬓ᭄ᬦᬭᬓᬯᬵᬲ᭄ᬧᬤᬾᬋᬧᬢᬶᬓᬂ‌ᬯᬢᭂᬓ᭄ᬬᬤᬸᬩᬮ᭞
ᬅᬗᬸᬦᬗᬸᬦᬗ᭄ᬕᬭᬗ᭄ᬕᬗᬦᭂᬓᬵᬦᬶᬢᬦ᭄ᬧᬫᬮᬶᬯᬶᬱ᭄ᬝᬶᬰᬹᬭᬲᬳᬲ᭞
ᬲᬯᬸᬭᬶᬧᬦᬄᬦ᭄ᬬᬕᬡ᭄ᬟᬶᬦᬶᬓᬲᭃᬓ᭄ᬧᬲᭃᬃᬦ᭄ᬬᬮᬸᬫᭂᬧᬲ᭄ᬮᬯᬦ᭄ᬕᬸᬢᬸᬕᬸᬢᬸᬓ᭄᭞
ᬇᬓᬗᬟᬟᬧ᭄ᬫᬋᬓ᭄‌ᬫ᭄ᬯᬗᬕᬮᬄᬧᬋᬂᬧᬟᬋᬩᬄᬢᬸᬫᬦ᭄ᬤᬗᬲᬸᬲᬸᬦ᭄᭛

ᬢᭂᬓᬢᭂᬓᬲᬾᬯᬸᬢᬂᬢᬸᬭᬕᬲᬂᬫᬦᬸᬗ᭄ᬕᬗᬳᬸᬮᬧ᭄ᬢᬸᬳᬸᬓ᭄ᬦ᭄ᬬᬤᬸᬫᬶᬮᬄ᭞
ᬧ᭄ᬭᬲᬫᬢᬸᬫᬦ᭄ᬤᬗᬗ᭄ᬕ᭄ᬬᬢᬦᬸᬚᬄᬩᬮᬦᬺᬧᬢᬶᬩᬵᬳ᭄ᬮᬶᬓᬾᬓᬓᬤᬸᬦᬸᬂ᭞
ᬫᬶᬮᬸᬢᬸᬫᬶᬢᬄᬢᬶᬓᬂᬭᬣᬳᬦᬾᬯᬸᬭᬶᬦ᭄ᬬᬕᬸᬫᬸᬮᬸᬂᬕᬸᬫᬸᬦ᭄ᬢᬸᬭᬶᬮᬕ᭞
ᬩᬮᬦᬶᬳᬶᬭᬡ᭄ᬬᬦᬵᬪᬬᬓᬩᬾᬄᬮᬦᬵᬲᬶᬮᬶᬳᬋᬧ᭄‌ᬭᬶᬩᬵᬳ᭄ᬮᬶᬓᬩᬮ᭛

ᬳᬸᬫᬩᭂᬢᬶᬓᬂᬥ᭄ᬯᬚᬦᬺᬧᬢᬶᬩᬵᬳ᭄ᬮᬶᬓᬵᬗᬭᬳᬓᭂᬦ᭄‌ᬭᬶᬓᬂᬩᬮᬦᬶᬭ᭞
ᬲᬫᬲᬫᬢᬂᬫᬚᬦ᭄ᬢ᭄ᬭᬫᬫᬦᬄᬮᬯᬦ᭄ᬢᬗᬧᬧᬦ᭄ᬫᬲᭃᬫ᭄ᬯᬗᬕᬮᬄ᭞
ᬲᬗᬓᬸᬤᬢᭀᬫᬭᬾᬦᬕᭂᬫᬶᬓᬵᬗᬦᬸᬗ᭄ᬕᬗᬶᬮᬶᬫᬦ᭄ᬮᬶᬧᬸᬂᬦ᭄ᬬᬮᬸᬫᬭᬧ᭄᭞
ᬧᬋᬗᬧᬧᬕ᭄ᬧᬫᬹᬓ᭄ᬦᬶᬓᬲᬫᬗ᭄ᬓᬦᬂᬧ᭄ᬭᬗᬭᬸᬋᬓ᭄‌ᬯᬯᬂᬲᬶᬮᬶᬳᬭᬸᬕ᭄᭛

ᬇᬓᬗᬓᬸᬤᬵᬗ᭄ᬤᭂᬫᬓ᭄ᬧ᭄ᬭᬗᬶᬓᬲᬶᬗ᭄ᬮᬭᭀᬮᬶᬳᬓᬮᬶᬲ᭄ᬮᬸᬧᬸᬢ᭄ᬓᬶᬦᬸᬭᬸᬩᬸᬢ᭄᭞
ᬲᬗᬭᬣᬲᬵᬳᬲᬵᬫᬦᬳᬦᬹᬩ᭄ᬧᬦᬄᬦ᭄ᬬᬫᬗᭂᬦᬾᬫᬫᬵᬢ᭄ᬬᬦᬶᬯᬦᬾᬄ᭞
ᬧᬟᬧᬟᬰᬹᬭᬫᬧ᭄ᬭᬗᬯᬶᬍᬢ᭄ᬓᬘᬶᬤ᭄ᬭᬫᬢᬶᬮᬾᬦ᭄ᬧᬶᬦᭃᬓᬦᬢᭂᬳᭂᬭ᭄᭞
ᬓᬸᬤᬓᭂᬦᬫᬵᬢᬶᬬᬾᬦᬢᬸᬲᬢᬸᬲ᭄ᬮᬯᬦ᭄ᬭᬣᬧᭂᬚᬄᬗ᭄‌ᬅᬦᬸᬗ᭄ᬕᬗᬶᬭᬶᬬ᭛

ᬫᬓᬶᬦᬲᬸᬲᬸᬦ᭄ᬢᬶᬓᬂᬩᬮᬭᬶᬩᬵᬳ᭄ᬮᬶᬓᬦ᭄ᬲᬶᬦᬸᬲᬸᬦᬦ᭄ᬫᬸᬯᬄᬮᬯᬦᬩᬵᬧ᭄᭞
ᬧᬢᭂᬫᬸᬦᬶᬓᬵᬗ᭄ᬮᬕᬧ᭄ᬭᬲᬫᬫᬮ᭄ᬯᬗᬮ᭄ᬯᬗᬶᬫᬸᬯᬄᬫᬢᬫ᭄ᬩᭂᬳᬶᬯᬸᬭᬶ᭞
ᬢᬸᬳᬸᬧᬟᬯᬵᬦᬶᬢᬦ᭄ᬤᬤᬶᬲᬸᬭᬸᬤ᭄ᬫᬫᬹᬓᬫᬸᬭᬸᬕᬸᬮ᭄‌ᬯᬶᬦᬹᬓ᭄‌ᬯᬶᬦᬍᬲᬦ᭄᭞
ᬳᬦᬢᬬᬓᬩ᭄ᬭᬡᬦ᭄ᬫᬢᬶᬤᬸᬤᬹᬢᬶᬓᬂᬧᬶᬦᬫᭂᬕᭂᬢ᭄ᬳᬸᬯᬸᬲ᭄ᬓᬧᬸᬕᬸᬢᬦ᭄᭛

ᬩᬮᬦᬶᬭᬘᬾᬤᬶᬦᬵᬣᬳᬸᬫᬋᬧ᭄ᬫᬭᬾᬤ᭄ᬭᬸᬧᬤᬦᬵᬣᬲᬵᬳᬲᬫᬲᭃ᭞
ᬅᬗᬸᬦᬗᬸᬦᬶᬂᬮᬕᬵᬤ᭄ᬪᬸᬢᬧᬫᬹᬓ᭄ᬦᬶᬓᬵᬢᬶᬰᬬᬭᬶᬂᬓᬰᬹᬭᬦᬧᬕᭂᬄ᭞
ᬕᬸᬭᬕᬟᬢᬦ᭄ᬧᬦᬗ᭄ᬕᭂᬮᬕᬮᬓ᭄ᬧᬋᬂᬓᬸᬤᬭᬣᬦ᭄ᬬᬓᬧ᭄ᬯᬓᬸᬫᬸᬘᬸᬧ᭄᭞
ᬘᬧᬮᬢᭂᬓᬵᬗ᭄ᬕᬮᬄ‌ᬭᬶᬗᬤᭂᬕᬦ᭄ᬢᭂᬓᬵᬫ᭄ᬭᬗᬦᭂᬲᭂᬩ᭄ᬲᬭᭀᬱᬢᬦᬋᬲ᭄᭛

ᬩᬶᬦᬮᬶᬓᬓᭂᬦ᭄ᬢᬶᬦᬗ᭄ᬓᬶᬲᬫᬍᬲ᭄ᬫᬦᬗ᭄ᬓᬶᬲᬢᬳᭂᬦ᭄‌ᬯᬶᬦᬹᬓ᭄ᬲᬶᬦᬸᬲᬸᬦᬦ᭄᭞
ᬫᬓᬓᭂᬋᬧᬸᬓ᭄ᬢᬶᬓᭂᬮ᭄ᬟᬟᬧᬶᬓᬂᬢᬶᬩᬵᬫᬢᬶᬫᬢᬶᬫ᭄ᬩᬸᬦᬶᬂᬭᬡᬲᬪᬵ᭞
ᬧᬟᬧᬟᬰᬹᬭᬓᬧ᭄ᬯᬫᬓᬮᬸᬂᬫᬲᬶᬗ᭄ᬳᭂᬮᬓᬭᬄᬢᭂᬮᬲ᭄ᬓᬭᬳᬢᬦ᭄᭞
ᬇᬦᬢᬸᬲᬢᬸᬲ᭄ᬢᬶᬓᬂᬩᬮᬧᬤᬵᬢᬶᬯᬷᬭᬓᬯᭂᬦᬂᬓᬢᭀᬦᬕᬸᬮᬶᬗᬦ᭄᭛

ᬰᬭᬦᬶᬰᬶᬢᬵᬤᬸᬮᬸᬃ‌ᬯᬢᬸᬮᬯᬦ᭄ᬢᬤᬸᬓ᭄ᬤᬸᬓᬳᬯᬦ᭄ᬮᬗᬶᬢ᭄ᬫᬮᬬᬦᬦ᭄᭞
ᬓᬕᬶᬮᬕᬶᬮᬂᬕᬮᬄ‌ᬯᬚᬦᬶᬓᬵᬗ᭄ᬮᬭᬧ᭄ᬮᬭᬧᬭᭀᬓ᭄ᬲᬶᬮᬶᬄᬧᬮᬸᬯᬦᬾᬄ᭞
ᬟᬟᬧᬓᬢᬧ᭄ᬓᬢᬧ᭄ᬓᬕᬸᬭᬶᬮᬧ᭄ᬢᭂᬯᭂᬓ᭄ᬦ᭄ᬬᬫᬗᭂᬦᬾᬓᬗᬫ᭄ᬭᬗᬦᬘᬄ᭞
ᬇᬓᬗᬧᬸᬮᬶᬄᬧᬸᬮᬶᬄᬫᬧᬸᬮᬶᬳᬦ᭄ᬲᬶᬮᬶᬄᬲᭂᬲᭂᬩᬮᬄᬧᭂᬚᬄᬢᬦᬸᬫᬸᬭᬸᬤ᭄᭛

ᬰᬯᬦᬶᬓᬦᬂᬢᬸᬭᬗ᭄ᬕᬓᬕᬸᬮᬶᬫ᭄ᬧᬗᬶᬂᬧᬪᬭᬢᬦ᭄ᬮᬯᬦ᭄ᬭᬣᬋᬫᬸᬓ᭄᭞
ᬧᬶᬭᬧᬶᬭᬢᬂᬧ᭄ᬭᬯᬷᬭᬫᬢᬶᬮᬾᬦ᭄ᬲᭂᬟᭂᬂᬓᬓᬸᬯᬸᬗᬦ᭄ᬫᬗᭀᬳᬦᬸᬫᭂᬓᭂᬄ᭞
ᬢᬸᬳᬸᬢᬸᬳᬸᬢᬦ᭄ᬳᬦᬂᬧᬓᬤᬗᬦ᭄ᬢᭂᬓᬧ᭄ᬦᬶᬭᬲᬗᬫ᭄ᬭᬶᬳᬶᬂᬭᬡᬲᬪᬵ᭞
ᬧᬶᬚᭂᬭᬗᬸᬲᬶᬃᬧ᭄ᬭᬗᬫ᭄ᬭᬶᬳᬯᬓᬫ᭄ᬩᭂᬓᬫ᭄ᬭᬶᬳᬬᬰᬵᬢᬧᬾᬂᬧᬪᬭᬢᬦ᭄᭛

ᬩᬮᬦᬶᬭᬲᭀᬫᬤᬢ᭄ᬢᬲᬳᬲᭀᬫᬲᭃᬩᬮᬦᬭᬾᬦ᭄ᬤ᭄ᬭᬓᬃᬡ᭄ᬦᬧᬶᬦᬧᬕ᭄᭞
ᬮᬸᬫᭂᬧᬲᬓᭂᬦ᭄ᬧᬦᬄᬦ᭄ᬬᬳᬦᬢᬵᬫᬢᬂᬲᬳᬚᬢᬂᬢᭂᬓᬵᬫ᭄ᬭᬗᬦᬶᬢᬶᬭ᭄᭞
ᬧᬶᬦᬧᬕᬓᭂᬦ᭄ᬧᬫᬹᬓ᭄ᬦ᭄ᬬᬦᬶᬦᬭᬸᬕ᭄‌ᬭᬶᬦᭀᬓ᭄ᬲᬶᬮᬶᬳᬭᬸᬕ᭄ᬮᬕᬦ᭄ᬬᬯᭂᬓᬲᬦ᭄᭞
ᬅᬚᭂᬫᬸᬭᬭᭀᬓ᭄ᬢᬶᬓᬂᬮᬕᬲᬶᬮᬶᬄᬮ᭄ᬯᬗᬤ᭄ᬪᬸᬢ‌ᬅᬦᬾᬓᬫᬵᬢᬶᬫᬢᬸᬦᬄ᭛

ᬭᬶᬓᬳᬚᬶᬯᬶᬦ᭄ᬤᬮᬵᬯᬦᬦᬸᬯᬶᬦ᭄ᬤᬓᬷᬃᬡ᭄ᬦᬕᬸᬫᬸᬮᬸᬂᬓᬢᭀᬦᬶᬳᬶᬭᬶᬗᬦ᭄᭞
ᬓᬸᬫᬸᬘᬸᬧᬦᬦ᭄ᬤᬗᬷᬓᬗᬶᬳᬋᬧ᭄ᬦ᭄ᬬᬯᬤ᭄ᬯᬬᬯᬦᬾᬰ᭄ᬯᬭᬵᬢ᭄ᬫᬚᬓᬩᬾᬄ᭞
ᬅᬕᬸᬮᬕᬸᬮᬗ᭄ᬕᬮᬄᬫᬫᬸᬭᬸᬕᬸᬮ᭄ᬫᬩᬵᬂ‌ᬯᬚᬕᬮᬄᬦ᭄ᬬᬫᭀᬮᬶᬳᬫᬢᬶ᭞
ᬇᬓᬗᬗᬮᬧ᭄ᬘᭂᬗᭂᬮ᭄ᬘᬸᬭᬶᬓᬶᬓᬵᬫᬶᬭᬄᬧᬶᬭᬧᬶᬭᬂᬧᬸᬮᬸᬄ‌ᬯ᭄ᬯᬗᬗᬮᬧ᭄᭛

ᬳᬦᬓᭂᬦᬤᬸᬓ᭄‌ᬯᬦᬾᬄᬓᭂᬦᬧᬦᬄᬓᬕᬡ᭄ᬟᬶᬓᬕᬮᬄ‌ᬯᬦᬾᬄ‌ᬯᬳᬸᬢᬶᬩᬵ᭞
ᬳᬦᬲᬶᬦᭂᬲᭂᬩ᭄ᬧᬶᬦᭃᬓᬦᬶᬦᬭᬸᬕ᭄ᬮᬯᬦ᭄ᬢᬶᬓᬕᬮᬄᬦ᭄ᬬᬢᬦ᭄ᬓᬧᬸᬮᬶᬳᬦ᭄᭞
ᬧᬧᬦᬧᬕᬸᬢ᭄ᬤᬸᬤᬹᬢᬗᬦᬸᬤᬸᬓ᭄ᬲᬸᬤᬸᬓ᭄ᬦ᭄ᬬᬓᬧᭂᬮᬸᬓ᭄ᬧᬸᬧᬸᬕ᭄ᬫᬗᭂᬦᬦᬶ᭞
ᬫᬓᬓᬸᬭᬸᬘᬸᬓ᭄ᬘᬸᬘᬸᬓ᭄ᬦᬶᬕᬮᬳᬶᬂᬧ᭄ᬭᬯᬷᬭᬓᬸᬫᬸᬘᬸᬧ᭄ᬢᬸᬫᬦ᭄ᬤᬗᬦᬸᬘᬸᬓ᭄᭛

ᬯᬳᬸᬢᬸᬫᭂᬟᬸᬦ᭄‌ᬯᬦᬾᬄᬓᬶᬦᬸᬭᬸᬩᬸᬢ᭄ᬫᬧᬓ᭄ᬱᬫᬸᬭᬸᬤᬵᬢᬓᬸᬢ᭄ᬓᬶᬦᬸᬭᬸᬢᬸᬕ᭄᭞
ᬮᬮᬸᬓᬤᬸᬳᬸᬂᬫᬦᬄᬦ᭄ᬬᬬᬓᬢᬸᬡ᭄ᬟᬸᬗᬾᬧᬸᬫᬸᬮᬢᬶᬂᬮᬯᬦ᭄ᬲᭂᬟᭂᬗᬫᬹᬓ᭄᭞
ᬮᬸᬧᬓᬸᬫᭂᬢᬶᬕ᭄ᬳᬢᬶᬦ᭄ᬬᬓᬢᬸᬢᬸᬕ᭄ᬟᬟᬦ᭄ᬬᬓᬢᬭᬗ᭄ᬕᬸᬮᬾᬗᬲᬗᬟᬸᬄ᭞
ᬉᬟᬸᬳᬶᬩᬸᬮᬶᬂᬦᬶᬓᬵᬦ᭄ᬓᬮᬶᬯᬢᬦ᭄ᬧᬦᬄ‌ᬯᭂᬓᬲᬦᬗ᭄ᬟᬸᬳᬸᬂᬓᭂᬦᬤᬶᬦᬸᬓ᭄᭛

ᬅᬘᬶᬗᬗᬶᬓᬂᬢᬸᬫᬶᬗ᭄ᬳᬮᬶᬮᬯᬦ᭄ᬬᬲᬵᬳᬲᬢᬸᬫᬦ᭄ᬤᬗᬫ᭄ᬭᬗᬦᬘᬄ᭞
ᬫᬸᬮᬢᬶᬯᬸᬭᬷᬧᬮᬬ᭄ᬯᬦᬦᬶᬓᬵᬦ᭄ᬓᬯᬸᬦ᭄ᬢ᭄ᬯᬦᬢᬓᬸᬢ᭄‌ᬬ᭄ᬯᬢᬦ᭄‌ᬯ᭄ᬭᬶᬗᬸᬮᬳ᭞
ᬓᬧᬋᬧᭂᬓᬦ᭄ᬧ᭄ᬯᬬᬵᬗ᭄ᬮᬮᬸᬫᬦᬄᬦ᭄ᬬᬫᬵᬢ᭄ᬬᬓᬭᬡᬦ᭄ᬬᬬᬦ᭄ᬫᬺᬫᬯᭂᬤᬶ᭞
ᬭᬶᬯᬸᬮᬢᬶᬓᬵᬦ᭄‌ᬯᬸᬭᬸᬂᬮᬯᬦᬶᬓᬵᬦᬸᬭᬸᬂᬘᬓᭂᬢᬕᬲ᭄ᬬᬓᭀᬚᬭᬗᬩᬸᬓ᭄᭛

ᬳᬦᬦᬭᬯᬶᬲ᭄‌ᬬᬢᬵᬓᬮᬶᬲᬦᭀᬦ᭄ᬮᬯᬦ᭄ᬓᬤᬶᬧᬶᬦᬶᬲ᭄ᬳᬢᬶᬦ᭄ᬬᬭᬸᬫᬭᬲ᭄᭞
ᬮᬕᬶᬫᬭᬶᬗᬲ᭄ᬓᬯᭂᬲ᭄ᬓᬯᭂᬦᭂᬲᬦ᭄ᬫᬦᭀᬦ᭄ᬢᭂᬗᭂᬭᬦᬶᬂᬫᬸᬲᬸᬄᬦ᭄ᬬᬦᬸᬫᬲᭃ᭞
ᬭᬸᬫᬭᬲᬋᬲ᭄ᬳᬦᬦ᭄ᬫᬗᭂᬲᭂᬲᬦ᭄ᬮᬦᬵᬗ᭄ᬕᭂᬕᭂᬲᬫᭀᬭᬶᬗᬗ᭄ᬳᬯᬶᬦᬤᭀᬄ᭞
ᬓᬭᬡᬦᬶᬓᬵᬦᬢᬶᬲ᭄ᬢᬦᬶᬦᬭᬶᬲ᭄ᬳᬭᬶᬲ᭄ᬭᬯᬶᬲᬶᬓᬵᬭᬤᬶᬦ᭄ᬤᬶᬦᬸᬤᬸᬢᬦ᭄᭛

ᬳᬦᬢᬶᬓᬦᬵᬩᬧᬂᬩᬧᬗᬩᬵᬂᬧᬧᬦ᭄ᬬᬢᬶᬦᬳᬵᬧᬢᬦ᭄‌ᬯᬦᬶᬤᬳᬢ᭄᭞
ᬟᬟᬧᬶᬓᬳᭂᬦ᭄ᬓᬶᬦᭀᬦᬓᭂᬦᬶᬓᬵᬦ᭄ᬧᬮᬬ᭄ᬯᬓᭂᬦᬤᬾᬦᬶᬧᬗ᭄ᬳᬯᬶᬦᬶᬓᬵ᭞
ᬅᬧᬶᬢᬜᬢᬾᬭᬗᬶᬦ᭄ᬬᬓᬢᭂᬓᬵᬦᬸᬮᬄᬧᬢᬶᬧᭂᬗᭃᬂᬫᬳᬵᬗᬸᬫᬦᬸᬫᬦ᭄᭞
ᬤᬮᬶᬳᬦᬶᬓᬵᬫᬮᬬ᭄ᬯᬦᬶᬟᬟᬧ᭄ᬫᬮᬬ᭄ᬯᬓᬶᬧᬶᬢᬾᬗᬲᬫ᭄ᬭᬶᬳᬦᬶᬓᬸᬲ᭄᭛

ᬫᬧᬸᬮᬶᬳᬶᬓᬂᬧ᭄ᬭᬯᬷᬭᬫᬧᬸᬧᬸᬢ᭄ᬧᬸᬧᬸᬢ᭄ᬧ᭄ᬭᬗᬶᬓᬓᬧ᭄ᬯᬫᭀᬮᬶᬳᬫᬟᭂᬫ᭄᭞
ᬲᬓᬢᭂᬫᬸᬤᬾᬦᬶᬓᬵᬩᬩᬭᬦᬵᬯᬺᬕᭀᬭᬶᬕᬮᬸᬮᬸᬦ᭄‌ᬯᬶᬦᬹᬓ᭄ᬲᬶᬦᬸᬲᬸᬧᬦ᭄᭞
ᬓᬸᬟᬸᬯᬓᬶᬓᬵᬫᬶᬭᬄᬧᬟᬓᬲᬂᬲᬗᬦ᭄ᬕᬚᬶᬳᬯᬃᬡ᭄ᬦᬭᬸᬫ᭄ᬩᬳᬫᬶᬭᬄ᭞
ᬯᬶᬕᬧᬕᬯᬾᬦ᭄ᬬᬭᬡ᭄ᬟᬫᬕᬯᬾᬯᬸᬮᬜ᭄ᬚᬭᬕᬯᬾᬭᬭᬾᬳᬸᬯᬸᬳᬸᬯᬸᬄ᭛

ᬲᭂᬟᭂᬗᬭᬸᬋᬓ᭄ᬧ᭄ᬭᬗᬶᬂᬩᬮᬧᬤᬵᬢᬶᬮᬾᬦ᭄ᬓᬸᬤᬲᬶᬮᬶᬄᬲᭂᬲᭂᬩ᭄ᬧᬟᬯᬦᬶ᭞
ᬭᬣᬫᬮᬯᬦ᭄ᬭᬣᬵᬭᬣᬭᬣᬦ᭄ᬧᬟᬵᬗ᭄ᬮ᭄ᬯᬗᬶᬓᬲᬾᬯᬸᬲᭀᬯᬗᬢᬸᬕᬸᬭ᭄᭞
ᬫᭂᬍᬢᬸᬓᬶᬓᬂ‌ᬍᬩᬹᬲᬳᬲᬫᬷᬭᬡᬵᬤᬺᬲᬤᬸᬮᬸᬃᬳᬮᬶᬲ᭄ᬬᬸᬲᬫᬸᬲᬸᬲ᭄᭞
ᬓᬭᬡᬦᬶᬓᬂᬢᭂᬕᬮ᭄ᬧᬪᬭᬢᬦ᭄ᬧᭂᬢᭂᬂᬚᭂᬫᬸᬭᬶᬓᬂᬧ᭄ᬭᬯᬷᬭᬫᬮᬕ᭛

᭛ᬪ᭄ᬭᬫᬭᬯᬶᬮᬲᬶᬢ᭛᭝᭘᭗᭟
‐‐‐|‐00|000|00̲ = ᭑᭑

ᬫᬗ᭄ᬓᬶᬦ᭄ᬫᬗ᭄ᬕᭂᬄᬧᭂᬢᭂᬗᬶᬓᬗᬮᬕ᭞
ᬢᬦ᭄‌ᬯ᭄ᬭᬶᬂᬭᭀᬯᬂᬲᬳᬦᬳᬦᬦᬶᬓᬵ᭞
ᬢᭂᬗ᭄ᬭᬦ᭄‌ᬦ᭄ᬤᬵᬢᬦ᭄ᬳᬦᬚᬸᬕᬓᬢᭂᬗᭂᬭ᭄᭞
ᬕᭂᬡ᭄ᬟᬶᬂᬭᭀᬜ᭄ᬚᬶᬧ᭄ᬭᬲᬫᬫᬯᬸᬭᬳᬦ᭄᭛

ᬲᬓ᭄ᬯᬾᬄᬲᬂᬦᬵᬣᬲᬸᬫᬳᬩᬶᬳᬋᬧ᭄᭞
ᬫᬗ᭄ᬓᬵᬲᬵᬫᬦ᭄ᬢ᭄ᬭᬶᬦᬶᬭᬲᬳᬮᬶᬫᬦ᭄᭞
ᬮᬵᬯᬦ᭄ᬫᬸᬗ᭄ᬕ᭄ᬯᬶᬂᬭᬣᬫᬫᬯᬮᬭᬲ᭄᭞
ᬅᬓ᭄ᬯᬾᬄᬢᬾᬓᬂᬕᬚᬭᬣᬫᬗᬶᬭᬶᬂ᭛

ᬬᬾᬓᬵᬦ᭄ᬢᬦ᭄ᬤᬂᬫᬫᬦᬳᬦᬓᬶᬢᬶ᭞
ᬫᬵᬬᬵᬓᬵᬭᬦ᭄ᬢᬶᬦᬸᬚᬸᬦᬶᬭᬓᭂᬦ᭞
ᬫ᭄ᬯᬂᬓᭀᬦ᭄ᬢᬵᬢᭀᬫᬭᬦᬶᬭᬮᬸᬫᭂᬧᬲ᭄᭞
ᬲᬫ᭄ᬬᬵᬦᬸᬫ᭄ᬩᬓ᭄ᬲᬸᬮᬶᬕᬶᬫᬫᬶᬲᬦᬶ᭛

ᬯᬾᬢ᭄ᬦᬶᬂᬓ᭄ᬯᬾᬄᬦ᭄ᬬᬂᬓᭂᬦᬓᬤᬶᬭᬶᬦᬸᬚᬓ᭄᭞
ᬫ᭄ᬯᬂ‌ᬯᬗ᭄ᬓᬬ᭄‌ᬦᬶᬂᬕᬚᬢᬸᬭᬕᬧᭂᬚᬄ᭞
ᬲᬸᬫ᭄ᬬᬸᬓ᭄ᬭᬵᬄᬦ᭄ᬬᬵᬤᬺᬲ᭄ᬲᬸᬫᬶᬭᬢᬦᬶᬭᬫ᭄᭞
ᬳᬶᬫ᭄ᬧᭂᬃ‌ᬯᬃᬱᬵᬗᬧᬶᬢᬸᬫᬯᬯᬳᬦ᭄᭛

ᬫᬫ᭄ᬧᭂᬄᬢᬂ‌ᬯᬵᬮᬸᬓᬫᬭᬶᬓᬸᬫᬸᬓᬸᬲ᭄᭞
ᬫᬵᬯᬵᬲ᭄ᬢᬾᬓᬂᬭᬡᬲᬪᬯᭂᬓᬲᬦ᭄᭞
ᬲᬓ᭄ᬯᬾᬄᬲᬂᬫᬵᬢᬶᬬᬢᬯᬶᬦᬸᬮᬢᬦ᭄᭞
ᬮᬵᬯᬦ᭄ᬢᬂᬲᬵᬕᬭᬭᬸᬥᬶᬭᬰᬭᬦ᭄᭛

ᬩ᭄ᬬᬓ᭄ᬢᬵᬯᬵᬲ᭄ᬢᬂᬧᬮᬕᬦᬢᬶᬰᬬ᭞
ᬪᬵᬯᬦ᭄ᬬᬵᬮᬄᬫᬍᬲᬗᬮᬳᬓᭂᬦ᭄᭞
ᬅᬦ᭄ᬲᬂ‌ᬯᬷᬭᬵᬮ᭄ᬯᬗᬶᬓᬓᬲᬓᬶᬢᬦ᭄᭞
ᬫᬸᬦ᭄ᬤᬸᬃᬲᬵᬫ᭄ᬧᬸᬦ᭄ᬓᬍᬧᬲᬶᬦᬸᬲᬸᬗᬦ᭄᭛

ᬅᬓ᭄ᬯᬾᬄᬰᬹᬭᬾᬂᬕᬚᬭᬣᬓᬯᭂᬦᬂ᭞
ᬫ᭄ᬯᬂ‌ᬯᬤ᭄ᬯᬵᬲᬵᬭᬣᬶᬦᬶᬓᬫᬧᬸᬧᬸᬮ᭄᭞
ᬋᬫ᭄ᬧᬓ᭄ᬢᬂᬲ᭄ᬬᬦ᭄ᬤᬦᬢᬸᬭᬕᬧᭂᬚᬄ᭞
ᬫ᭄ᬯᬂᬳᬲ᭄ᬢᬷᬭᭀᬯᬗᬶᬓᬫᬕᬸᬮᬶᬗᬦ᭄᭛

ᬢᬢ᭄ᬓᬵᬮᬦ᭄ᬬᬦ᭄‌ᬯᬳᬸᬫᬧᬳᬶᬤᭂᬗᬦ᭄᭞
ᬅᬡ᭄ᬟᭂᬄᬦᬶᬂᬤᬿᬢ᭄ᬬᬩᬮᬧᬟᬫᬲᭃ᭞
ᬮᬵᬯᬦ᭄ᬢᭂᬗ᭄ᬭᬦ᭄ᬬᬲᬳᬓᬸᬤᬮᬶᬫᬦ᭄᭞
ᬮ᭄ᬯᬶᬃᬦ᭄ᬬᬦ᭄ᬢᬦ᭄ᬧᬗ᭄ᬕᬍᬗᬗᬶᬯᬸᬗᬫᬹᬓ᭄᭛

ᬧ᭄ᬭᬂᬩ᭄ᬯᬢ᭄ᬤᬿᬢ᭄ᬬᬵᬕᬸᬮᬕᬸᬮ᭄ᬮᬕᬶᬓᭂᬦ᭞
ᬫᬗ᭄ᬕᬵᬫᬵᬢ᭄ᬬᬵᬗᬸᬲᬶᬭᬫᬧᬸᬮᬶᬳᬦ᭄᭞
ᬫᬸᬦ᭄ᬤᬸᬃᬢᬾᬓᬂᬬᬤᬸᬩᬮᬭᬶᬳᬋᬧ᭄᭞
ᬫᬸᬗ᭄ᬲᬶᬗ᭄ᬓᬵᬦᬾᬦᬺᬧᬢᬶᬢᬸᬳᬦᬶᬓᬵ᭛

ᬲᬂᬲᭀᬫᬵᬤᬢ᭄ᬢᬓᬳᬮᬓᬤᬸᬦᬸᬂ᭞
ᬓᭀᬦ᭄ᬤᬸᬃ‌ᬯᬤ᭄ᬯᬵᬦᬶᬭᬬᬢᬶᬓᬢᬶᬦᬹᬢ᭄᭞
ᬋᬫ᭄ᬧᬓ᭄ᬢᬾᬓᬂᬭᬣᬳᬦᬓᬩᬮᬶᬓ᭄᭞
ᬤᬦ᭄ᬢᬷᬦ᭄ᬬᬾᬦᬦ᭄ᬢᬶᬯᬸᬭᬶᬦᬶᬗᬮᬬᬹ᭛

ᬲᬂᬦᬵᬣᬵᬗ᭄ᬳᬾᬃᬫᬗᬤᭂᬕᬗᬶᬮᬶᬮᬦ᭄᭞
ᬮᬷᬮᬵᬭᬶᬂᬲ᭄ᬬᬦ᭄ᬤᬦᬫᬫᬯᬮᬭᬲ᭄᭞
ᬢᬦ᭄ᬤᬂᬦᬶᬂᬰᬢ᭄ᬭᬸᬭᬶᬲᬶᬭᬓᬸᬫᬸᬘᬸᬧ᭄᭞
ᬦ᭄ᬤᬵᬢᬦ᭄ᬓᬾᬯ᭄ᬭᬦ᭄ᬢ᭄ᬯᬲᬶᬭᬓᬶᬦᬸᬘᬸᬧᬦ᭄᭛

ᬬᬾᬓᬵᬦ᭄ᬰᬷᬖ᭄ᬭᬵᬗᬬᬢᬶᬮᬭᬲᬶᬭ᭞
ᬲᬸᬫ᭄ᬬᬸᬓ᭄ᬢᬫ᭄ᬧᬸᬄᬦᬶᬰᬭᬯᬭᬦᬶᬭ᭞
ᬢᬦ᭄‌ᬯ᭄ᬬᬃᬣᭀᬮᬶᬄ‌ᬭᬶᬧᬸᬫᬢᬶᬓᬧᬶᬲᬦ᭄᭞
ᬫᬓ᭄ᬯᬾᬄᬢᬮ᭄ᬯᬂᬦᬶᬫᬸᬲᬸᬳᬶᬭᬧᭂᬚᬄ᭛

ᬫᬗ᭄ᬲᭃᬢᬾᬓᬂᬩᬮᬫᬗᬸᬲᬶᬭᬫᬹᬓ᭄᭞
ᬲᬓ᭄ᬯᬾᬄᬦᬶᬂ‌ᬯᬷᬭᬫᬮᬶᬫᬦᬸᬫᬲᭃ᭞
ᬲᬂᬬᭀᬥᬵᬲ᭄ᬬᬦ᭄ᬤᬦᬧᬟᬮᬸᬫᬸᬭᬸᬕ᭄᭞
ᬮᬾᬦ᭄ᬢᬂᬫᬸᬗ᭄ᬕ᭄ᬯᬷᬕᬚᬢᬸᬭᬕᬫᬲᭃ᭛

ᬓᭀᬦ᭄ᬤᬸᬃᬓᭀᬫ᭄ᬩᬓ᭄ᬢᬶᬓᬗᬲᬸᬭᬩᬮ᭞
ᬫ᭄ᬯᬂ‌ᬯᬤ᭄ᬯᬵᬲᬂᬫᬕᬥᬧᬢᬶᬫᬸᬭᬸᬤ᭄᭞
ᬅᬓ᭄ᬯᬾᬄᬮ᭄ᬯᬂᬦᬶᬂᬕᬚᬢᬸᬭᬕᬧᭂᬚᬄ᭞
ᬓᬷᬃᬡ᭄ᬦᬦ᭄ᬓᬵᬢᬶᬗ᭄ᬕᬮᬶᬓᬓᬲᬸᬮᬬᬄ᭛

ᬓᬧ᭄ᬯᬂᬬᬓ᭄ᬱᬵᬥᬶᬓᬫᬫᬯᬮᬭᬲ᭄᭞
ᬲᬂᬰᬃᬫ᭄ᬫᬫ᭄ᬯᬂᬲᬸᬩᬮᬲᬸᬲᬫᬦ᭞
ᬫᬗ᭄ᬲᭃᬲᬂᬥᬃᬫ᭄ᬫᬚᬶᬢᬲᬳᬩᬮ᭞
ᬬᬾᬓᬵᬭᬫ᭄ᬧᬓ᭄ᬧᬋᬗᬧᬸᬮᬶᬳᬫᬹᬓ᭄᭛

ᬫᬶᬮ᭄ᬯᬷᬓᬂᬤᬿᬢ᭄ᬬᬫᬮᬶᬫᬦᬸᬫᬲᭃ᭞
ᬫᬦ᭄ᬢ᭄ᬭᬷᬲᬂᬤᬸᬃᬡ᭄ᬦᬬᬧᬋᬗᬧᬸᬮᬶᬄ᭞
ᬲᬾᬭᬶᬂᬲᬂᬫᬵᬦᬯᬶᬱᬫᬲᬳᬲ᭞
ᬯᬤ᭄ᬯᬵᬦ᭄ᬬᬵᬯᬵᬳᬦᬢᬸᬭᬕᬮᬶᬫᬦ᭄᭛

ᬲᬓ᭄ᬯᬾᬄᬦᬶᬂᬭᬵᬓ᭄ᬱᬲᬫᬸᬯᬳᬧᬸᬮᬶᬄ᭞
ᬫᬗ᭄ᬲᭃᬫ᭄ᬯᬂᬭᭀᬯᬗᬶᬓᬲᬳᬮᬶᬫᬦ᭄᭞
ᬮᬾᬦ᭄ᬢᬾᬓᬂᬲᬾᬦᬯᬶᬱᬫᬫᬫᬯ᭞
ᬓᬵᬮᬶᬄ‌ᬫ᭄ᬯᬂ‌ᬯᬓ᭄ᬢ᭄ᬭᬯᬶᬓᬝᬧᬶᬦᬢᬶᬄ᭛

ᬦᬵᬳᬦ᭄‌ᬮ᭄ᬯᬶᬃᬦᬶᬂᬦᬭᬓᬩᬮᬫᬲᭃ᭞
ᬓᬧ᭄ᬯᬵᬫ᭄ᬭᬂᬲᬵᬳᬲᬳᬦᬫᬦᬸᬳᬸᬓ᭄᭞
ᬫᬗ᭄ᬤᬸᬓ᭄ᬫᬗ᭄ᬟᬡ᭄ᬟᬳᬦᬫᬫᬸᬕᬭᬶ᭞
ᬓᭀᬦ᭄ᬢᬵᬗᭀᬦ᭄ᬢᬾᬭᬶᬬᬧᬫᬢᬶᬫᬸᬲᬸᬄ᭛

ᬯᬤ᭄ᬯᬵᬲᬂᬲᭀᬫᬓᬳᬮᬓᬮᬸᬮᬸᬦ᭄᭞
ᬓᬾᬤ᭄ᬭᬦ᭄ᬓᬾᬯ᭄ᬭᬦ᭄ᬓᭂᬮᬶᬓᭂᬮᬶᬦᬶᬦᬸᬲᬶ᭞
ᬢᬦ᭄ᬤ᭄ᬯᬵᬢᬶᬗ᭄ᬕᬮ᭄ᬕᬚᬢᬸᬭᬕᬭᬣ᭞
ᬯᬷᬭᬓ᭄ᬯᬾᬄᬫᬵᬢᬶᬢᬸᬯᬶᬓᬧᬸᬕᬸᬢᬦ᭄᭛

ᬫᬗ᭄ᬓᬶᬦ᭄ᬲᬂᬦᬵᬣᬲᬶᬭᬓᬶᬦᬸᬘᬸᬧᬦ᭄᭞
ᬢᬜ᭄ᬚ᭄ᬭᬶᬄᬧᬶᬦ᭄ᬭᬶᬄᬫᬫᬍᬲᬶᬫᬫᬦᬄ᭞
ᬢᬦ᭄ᬤ᭄ᬯᬵᬓ᭄ᬯᬾᬄᬮ᭄ᬯᬂᬦᬶᬓᬗᬲᬸᬭᬩᬮ᭞
ᬤᬾᬲᬂᬦᬵᬣᬵᬫᭂᬦᬸᬳᬶᬰᬭᬯᬭ᭛

ᬧᬢ᭄ᬫᬦ᭄ᬢ᭄ᬭ᭄ᬬᬵᬗ᭄ᬟᭂᬡ᭄ᬟᬦᬭᬧᬢᬶᬓᭂᬦ᭞
ᬮᬵᬯᬦ᭄ᬭᬵᬫᬦ᭄ᬬᬩᬮᬢᭂᬮᬸᬗᬶᬯᬸ᭞
ᬫᬗ᭄ᬓᬶᬦ᭄ᬫᬗ᭄ᬤᬸᬓ᭄ᬢᬶᬓᬧᬋᬗᬸᬫᬲᭃ᭞
ᬓᬵᬮᬶᬄ‌ᬫ᭄ᬯᬂᬫᬵᬦᬯᬶᬱᬫᬫᬫᬸᬋᬓ᭄᭛

᭛ᬯᬗ᭄ᬰᬧᬢ᭄ᬭᬧᬢᬶᬢ᭛᭝᭘᭘᭟
‐00|‐0‐|000|‐00|000|00̲ = ᭑᭗

ᬲᬂ‌ᬦᬺᬧᬲᭀᬫᬤᬢ᭄ᬢᬫᬫᬦᬄᬫᬫᬋᬧᭂᬓᬶᬫᬸᬲᬸᬄ᭞
ᬢᭂᬗ᭄ᬕᭂᬓᬶᬤᬸᬃᬡ᭄ᬦᬬᬾᬦᬭᬳᬭᬄᬦᬶᬭᬧᬶᬦᬢᬶᬢᬶᬲᬦ᭄᭞
ᬳ᭄ᬭᬹᬦᬶᬭᬗᬃᬤ᭄ᬥᬘᬦ᭄ᬤ᭄ᬭᬮᬸᬫᭂᬧᬲ᭄ᬫᬸᬭᬸᬩᬗᬭᬩᬭᬩ᭄᭞
ᬪᬶᬦ᭄ᬦᬢᬶᬩᬵᬢᬢᭂᬡ᭄ᬟᬲᬶᬲᬶᬤᬸᬃᬡ᭄ᬦᬬᬲᬳᬮᬯᬬᬦ᭄᭛

ᬓ᭄ᬭᭀᬥᬢᬶᬓᬵᬦ᭄ᬲᬶᬫᬵᬦᬯᬶᬱᬫᬵᬗ᭄ᬮᭂᬧᬲᬶᬰᬭᬯᬭ᭞
ᬰᬃᬫ᭄ᬫᬧᬋᬂᬮᬯᬦ᭄ᬲᬸᬩᬮᬲᬶᬗ᭄ᬳᬯᬤᬦᬫᬫᬦᬄ᭞
ᬓᬧ᭄ᬯᬧᬟᬵᬫᬦᬄᬫᬭᬳᬭᬄᬟᬟᬧᬢᬓᬸᬭᬗᬦ᭄᭞
ᬳ᭄ᬭᬹᬦ᭄ᬬᬲᬯᬂᬲᬸᬮᬸᬂᬲᬸᬮᬸᬗᬦᭀᬦ᭄ᬤᬫᬭᬗᬭᬩᬭᬩ᭄᭛

ᬲᬂᬬᬤᬸᬯᬷᬭᬲᬢ᭄ᬬᬓᬯᬶᬤᬾᬳᬲᬶᬭᬢᬫᬢᬸᬮᬸᬂ᭞
ᬰᭀᬪᬦᬲᬵᬤᬦᬵᬦ᭄ᬢᬓᬲᬸᬦᬷᬢᬶᬦᬶᬰᬞᬕᬸᬫᬸᬮᬸᬂ᭞
ᬳ᭄ᬭᬹᬦᬶᬭᬢᬸᬮ᭄ᬬᬯᬃᬱᬢᬸᬫᬶᬩᬵᬗᭂᬦᬦᬶᬲᬸᬭᬭᬶᬧᬸ᭞
ᬰᬩ᭄ᬤᬦᬶᬢᬫ᭄ᬩᬗᬶᬂᬮᬭᬲᬧᬶᬡ᭄ᬟᬕᭂᬋᬳᬲᬳᬸᬭᬦ᭄᭛

ᬰᬷᬖ᭄ᬭᬧᭂᬚᬄᬲᬶᬫᬵᬦᬯᬶᬱᬫᬫ᭄ᬯᬗᬶᬓᬲᬶᬲᬸᬩᬮ᭞
ᬫᬃᬫ᭄ᬫᬢᬶᬩᬵᬲᬓᬾᬭᬣᬲᬶᬲᬶᬗ᭄ᬳᬯᬤᬦᬢᬶᬦᬸᬳᬸᬓ᭄᭞
ᬫᬗ᭄ᬓᬶᬦᬮᬄᬢᬶᬓᬂᬫᬸᬲᬸᬳᬩᬵᬧ᭄ᬮ᭄ᬯᬗᬶᬓᬧᬶᬭᬗᬶᬯᬸ᭞
ᬮᬾᬦᬶᬓᬦᬂᬢᬸᬭᬗ᭄ᬕᬕᬚᬢᬸᬮ᭄ᬬᬕᬸᬦᬸᬗᬦᬓᬳᭃᬫ᭄᭛

ᬧᬗ᭄ᬮᬸᬭᬸᬕᬶᬂ‌ᬯᬢᭂᬓ᭄ᬬᬤᬸᬓᬸᬮᬧ᭄ᬭᬲᬫᬲᬳᬭᬣ᭞
ᬲᬂᬤ᭄ᬭᬸᬧᬤᬵᬢ᭄ᬫᬚᬧ᭄ᬯᬭᬶᬓᬶᬯᬦ᭄ᬓᬶᬘᬓᬭᬶᬢᭂᬗᭂᬦᬦ᭄᭞
ᬲᬂ‌ᬦᬺᬧᬯᬶᬦ᭄ᬤᬮᬵᬯᬦᬦᬸᬯᬶᬦ᭄ᬤᬲᬳᬩᬮᬫᬫᬹᬓ᭄᭞
ᬓᬧ᭄ᬯᬧᬟᬵᬫᬦᬄᬲᬶᬭᬫᬳᬵᬗ᭄ᬳᬸᬤᬦᬶᬰᬭᬯᬭ᭛

ᬫᬗ᭄ᬓᬶᬦᬮᬄᬋᬩᬄᬲᬳᬦᬦᬶᬂᬫᬕᬥᬩᬮᬮᬭᬸᬢ᭄᭞
ᬓ᭄ᬯᬾᬄᬦᬶᬭᬲᬂ‌ᬯᬢᭂᬓ᭄ᬭᬢᬸᬲᬫᬵᬗ᭄ᬚᬸᬭᬸᬓᬧᬢᭂᬗᬳᬦ᭄᭞
ᬤᬵᬦᬯᬤᬿᬢ᭄ᬬᬭᬵᬓ᭄ᬱᬲᬲᬫᬵᬧᬸᬮᬶᬳᬲᭂᬓᬸᬗᬫᬹᬓ᭄᭞
ᬢᭀᬫᬭᬪᬶᬦ᭄ᬤᬶᬯᬵᬮᬧᬶᬦᬓᬵᬬᬸᬥᬦᬶᬓᬮᬸᬫᭂᬧᬲ᭄᭛

ᬫᬗ᭄ᬮᬬᬗᬶᬂᬦᬪᬲ᭄ᬢᬮᬯᬦᬾᬄᬢᬗᬲᬸᬭᬲᬸᬫᬳᬩ᭄᭞
ᬓᬷᬃᬡ᭄ᬦᬧᬟᬵᬗ᭄ᬳᬸᬤᬦ᭄ᬳᬸᬤᬦᬶᬲᬜ᭄ᬚᬢᬢᭂᬳᭂᬭᬲᬸᬭᬓ᭄᭞
ᬤᬸᬃᬩᬮᬢᬂ‌ᬯᬢᭂᬓ᭄ᬬᬤᬸᬩᬮᬵᬯᬺᬕᬮᬭᬓᬧᬸᬲᬸᬲ᭄᭞
ᬮᬾᬦᬶᬓᬦᬂᬧᭂᬚᬄᬧᬶᬭᬗᬢᬸᬲ᭄‌ᬫ᭄ᬯᬗᬶᬓᬦᬗᬮᬭ᭛

ᬲᬂ‌ᬦᬺᬧᬯᬶᬦ᭄ᬤᬫᬮ᭄ᬯᬗᬦᬦᬵᬩᬮᬦᬶᬭᬓᬢᭂᬢᭂᬄ᭞
ᬪᬺᬢ᭄ᬬᬧᬢᬶᬄᬦᬶᬭᬵᬲᬗᬦᬸᬯᬶᬦ᭄ᬤᬫᬢᬶᬓᬧᬸᬕᬸᬢᬦ᭄᭞
ᬰᬷᬃᬡ᭄ᬦᬯᬶᬦᬵᬄᬕᬸᬦᬸᬂᬕᬶᬦᬸᬮᬸᬗᬦ᭄ᬢᬶᬓᬗᬶᬓᬶᬯᬢᬶᬦᬹᬩ᭄᭞
ᬲᬂᬤ᭄ᬭᬸᬧᬤᬵᬢ᭄ᬫᬚᬾᬓᬶᬯᬮᬯᬦ᭄ᬩᬮᬦᬶᬭᬓᬮᬸᬮᬸᬦ᭄᭛

ᬲᬢ᭄ᬬᬓᬲᬂ‌ᬯᬶᬤᬾᬳᬦᬶᬰᬞᬵᬧᬕᭂᬳᬧᬸᬮᬶᬳᬫᬹᬓ᭄᭞
ᬥᬷᬭᬲᬶᬭᬵᬫᬦᬄᬧᬦᬳᬶᬭᬾᬓᬫᬗᭂᬦᬦᬶᬫᬸᬲᬸᬄ᭞
ᬲᬂᬓᬶᬘᬓᬵᬕᬤᬵᬯᭂᬲᬶᬢᬸᬫᬦ᭄ᬤᬗᬢᭂᬳᭂᬭᬫᬸᬧᬸᬄ᭞
ᬮ᭄ᬯᬶᬃᬓᬤᬶᬲᬶᬗ᭄ᬳᬓᬵᬢᬭᬫᬫᬢ᭄ᬬᬦᬶᬕᬚᬳᬕᬮᬓ᭄᭛

ᬲᬂᬤ᭄ᬭᬸᬧᬤᬵᬢ᭄ᬫᬚᬵᬗ᭄ᬮᭂᬧᬲᬓᭂᬦ᭄ᬲᬶᬭᬰᬭᬦᬶᬰᬶᬢ᭞
ᬲᬂ‌ᬦᬺᬧᬯᬶᬦ᭄ᬤᬮᬵᬯᬦᬦᬸᬯᬶᬦ᭄ᬤᬢᬧᬋᬗᬫᬦᬄ᭞
ᬳᬾᬢᬸᬦᬶᬓᬂᬫᬸᬲᬸᬄᬓᬳᬮᬰᬷᬃᬡ᭄ᬦᬲᬳᬩᬮᬮᬭᬸᬢ᭄᭞
ᬤᬸᬃᬩᬮᬢᬦ᭄ᬳᬦᬵᬧᬸᬮᬶᬳᬧᬦ᭄ᬧᬟᬓᬸᬫᭂᬢᭂᬭᬋᬲ᭄᭛

ᬬᬾᬓᬮᬭᬸᬢ᭄ᬋᬩᬄᬓᬲᬸᬮᬬᬄᬢᬶᬓᬗᬲᬸᬭᬩᬮ᭞
ᬢᬦ᭄‌ᬤ᭄ᬯᬓᬮᬄᬫᬢᬶᬫ᭄ᬩᬸᬦᬢᬶᬮᬃᬰᬓᬝᬓᬯᬬᬓᬄ᭞
ᬓᬤ᭄ᬕᬕᬤᬵᬧᬦᬄᬲᬳᬕᬮᬄᬦ᭄ᬬᬬᬢᬓᬢᬶᬳᬮᬂ᭞
ᬳᬾᬢᬸᬦᬶᬤᬸᬃᬕ᭄ᬕᬫᬾᬢᭂᬕᬮᬬᭀᬫᬬᬫᬬᬯᭂᬓᬲᬦ᭄᭛

ᬰᬾᬱᬦᬶᬓᬂᬳᬦᬾᬂᬮᬗᬶᬢᬶᬓᬵᬦ᭄ᬭᬶᬓᬮᬸᬮᬸᬦᬦᬤᭀᬄ᭞
ᬫᬸᬗ᭄ᬲᬶᬭᬫᬶᬡ᭄ᬟᬭᬶᬂᬚᬮᬥᬭᬲ᭄ᬯᬭᬦᬶᬓᬕᬸᬫᬸᬭᬸᬄ᭞
ᬓᬦ᭄ᬤᭂᬮᬶᬓᬂᬧᭂᬢᭂᬂᬓᬭᬡᬦᬶᬂᬤᬶᬦᬓᬭᬫᬓᬸᬘᭂᬫ᭄᭞
ᬓ᭄ᬭᬹᬭᬦᬶᬓᬵᬗᬸᬳᬸᬄ‌ᬭᬶᬭᬶᬲᬕᬦ᭄ᬢ᭄ᬬᬰᬭᬯᬭᬢᬶᬩᬵ᭛

ᬲᬂᬬᬤᬸᬯᬷᬭᬲᬓ᭄ᬱᬡᬲᬶᬭᬵᬦᭂᬭᬗᬶᬰᬭᬯᬭ᭞
ᬩᬵᬬᬸᬫᬳᬵᬧ᭄ᬭᬘᬡ᭄ᬟᬧᬫᬦᬄᬦᬶᬭᬫᬯᬚᬓᬶᬮᬢ᭄᭞
ᬓᬩ᭄ᬯᬗᬶᬓᬂᬫᬸᬲᬸᬄᬓᬯᬮᬶᬓᬸᬢ᭄ᬭᬣᬦᬶᬓᬓᬯᬮᬶᬓ᭄᭞
ᬮᬾᬦᬶᬓᬦᬂᬢᬶᬩᬵᬫᬢᬶᬓᬢᬶᬡ᭄ᬟᬶᬳᬦᬶᬕᬚᬳᬶᬓᬵ᭛

ᬓᬵᬮᬦᬶᬓᬂ‌ᬯᬢᭂᬓ᭄ᬦᬭᬓᬬᭀᬥᬕᬡᬓᬲᬓᬶᬢᬦ᭄᭞
ᬬᬓ᭄ᬱᬧᬶᬰᬵᬘᬫᬵᬢᬶᬲᬓᬲᬾᬯᬸᬧᬶᬲᬦᬕᬸᬮᬶᬗᬦ᭄᭞
ᬭᬵᬓ᭄ᬱᬲᬢᬦ᭄ᬧᬲᬗ᭄ᬔ᭄ᬬᬓᬯᭂᬦᬂᬓᬲᬸᬮᬬᬳᬕᭂᬮᬭ᭄᭞
ᬤᬿᬢ᭄ᬬᬧᬶᬭᬾᬗᬢᬸᬲ᭄ᬧᭂᬚᬳᬫᬹᬓ᭄ᬧᬟᬬᬧᬶᬦᬸᬕᬸᬢᬦ᭄᭛

ᬲᬂ‌ᬦᬺᬧᬘᬾᬤᬶᬓᬃᬡ᭄ᬦᬫᬧᬸᬮᬶᬄᬲᬳᬩᬮᬲᬸᬫᬳᬩ᭄᭞
ᬢᭂᬓ᭄ᬯᬦᬶᬓᬂ‌ᬯᬢᭂᬓ᭄ᬭᬢᬸᬧᬟᬵᬗᬶᬭᬶᬗᬶᬲᬶᬭᬦᬫᬹᬓ᭄᭞
ᬓᬧ᭄ᬯᬫᬲᭃᬧᬋᬂᬲᬳᬩᬮᬵᬫᬧᬕᬶᬬᬤᬸᬓᬸᬮ᭞
ᬮ᭄ᬯᬶᬃᬳᬶᬦᬢᭂᬧ᭄ᬢᬶᬓᬂᬕᬕᬦᬤᬾᬦᬶᬯᬭᬬᬗᬶᬭᬲᭃᬓ᭄᭛

ᬓᬡ᭄ᬟᭂᬕᬶᬓᬂ‌ᬯᬢᭂᬓ᭄ᬬᬤᬸᬩᬮᬵᬧᬶᬢᬸᬯᬶᬢᭂᬮᬲᬗᬾᬮ᭄᭞
ᬢᬦ᭄ᬧᬫᬍᬲ᭄ᬕᬶᬦᬡ᭄ᬟᬶᬕᬶᬦᬮᬄᬧ᭄ᬯᬲᬶᬦᬸᬲᬸᬦᬦᬫᬹᬓ᭄᭞
ᬲᬵᬓ᭄ᬦᬶᬕᬚᬵᬰ᭄ᬯᬢᬸᬗ᭄ᬕᬗᬦᬶᬓᬵᬧᭂᬚᬳᬶᬦᬢᬸᬲᬢᬸᬲ᭄᭞
ᬰᬾᬱᬦᬶᬓᬂᬧᬭᬢ᭄ᬭᬓᬳᬮᬵᬗᭂᬮᬶᬳᬸᬫᬸᬭᬸᬤᬮᭀᬦ᭄᭛

ᬓᬃᬡ᭄ᬦᬲᬶᬭᬵᬗ᭄ᬳᬸᬤᬦ᭄ᬳᬸᬤᬦᬓᭂᬦ᭄ᬰᬭᬯᬭᬦᬶᬰᬶᬢ᭞
ᬫ᭄ᬯᬂ‌ᬦᬺᬧᬘᬾᬤᬶᬲᭃᬓ᭄ᬧᬦᬳᬶᬭᬵᬫᭂᬦᬸᬳᬶᬧᬪᬭᬢᬦ᭄᭞
ᬲᬵᬳᬲᬢᬦ᭄ᬢᬳᭂᬦ᭄ᬢ᭄ᬯᬲᬗᬸᬲᬶᬃᬲᬳᬩᬮᬕᬸᬫᬸᬮᬸᬂ᭞
ᬢᬦ᭄‌ᬯᬶᬖᬢᬾᬂᬧᬢᭂᬫ᭄ᬧᬸᬳᬶᬧᬦᬄᬬᬤᬸᬓᬸᬮᬭᬶᬲᬶᬭ᭛

ᬢᬦ᭄ᬲᬮᬬᬂᬓᬸᬤᬦᬺᬧᬢᬶᬘᬾᬤᬶᬭᬣᬦᬶᬭᬦᬕᭃᬂ᭞
ᬲᬵᬭᬣᬶᬲᬵᬭᬲᬧ᭄ᬢᬢᬶᬓᬦᬂᬓᬸᬤᬦᬶᬭᬣᬦᬶᬭ᭞
ᬳᬾᬢᬸᬦᬶᬭᬂ‌ᬭ᭄ᬯᬫᬵᬤᬺᬲᬗᬸᬲᬶᬃᬲᬳᬭᬣᬓᬸᬫᬸᬘᬸᬧ᭄᭞
ᬲᬵᬬᬓᬲᬂ‌ᬭ᭄ᬯᬢᬦ᭄ᬧᭂᬕᬢᬦᬷᬃᬡ᭄ᬦᬓᭂᬦᬶᬬᬤᬸᬓᬸᬮ᭛

ᬲᬂᬬᬯᬦᬾᬦ᭄ᬤ᭄ᬭᬧᬸᬢ᭄ᬭᬢᬸᬫᬸᬮᬸᬂᬓᬸᬫᬸᬘᬸᬧᬶᬳᬶᬭᬶᬗᬦ᭄᭞
ᬓ᭄ᬯᬾᬄᬦᬶᬓᬲᬵᬢᬸᬲᬾᬯᬸᬧᬫᬦᬄᬦᬶᬭᬫᬢᬶᬢᬶᬧᬢᬧ᭄᭞
ᬓᬧ᭄ᬯᬗᬸᬲᬷᬭᬶᬲᬂ‌ᬦᬺᬧᬯᬶᬭᬵᬝᬓᬶᬘᬓᬲᬳᬲ᭞
ᬢᬦ᭄ᬧᬦᬳᬵᬪᬬᬾᬂᬭᬡᬫᬗᭂᬫ᭄ᬩᬸᬮᬶᬩᬮᬦᬶᬭᬲᭃᬓ᭄᭛

ᬤᬸᬃᬕ᭄ᬕᬫᬢᬂᬢᭂᬕᬮ᭄ᬢᭂᬓᬧᬶᬓᬂᬧᭂᬚᬳᬮᬕᬫᬢᬧ᭄᭞
ᬫ᭄ᬯᬂᬭᬣᬲᭃᬓ᭄ᬮᬯᬦ᭄ᬓᬸᬤᬮᬶᬫᬦ᭄ᬬᬫᬢᬶᬫᬕᬸᬮᬶᬗᬦ᭄᭞
ᬲᬜ᭄ᬚᬢᬦᬶᬂᬩᬮᬵᬕᭂᬮᬭᬭᭀᬓ᭄ᬲᬳᬰᬯᬫᬓᬢᬧ᭄᭞
ᬮ᭄ᬯᬵᬦᬶᬢᭂᬕᬮ᭄ᬦᬶᬓᬵᬲᭂᬫᬸᬕᬸᬦᬸᬂᬓᬸᬦᬧᬯᬶᬦᬸᬮᬢᬦ᭄᭛

ᬦᬶᬲ᭄ᬢᬦᬶᬓᬵᬦᬬᬦ᭄ᬢᬦᬶᬦᬶᬯᭂᬄᬢᭂᬓᬧᬶᬓᬗᬮᬕ᭞
ᬥᬷᬭᬦᬶᬲᬂᬧ᭄ᬭᬯᬷᬭᬚᬸᬕᬦᬶᬢ᭄ᬬᬧᬟᬯᬶᬚᬳᬫᬹᬓ᭄᭞
ᬯᬗ᭄ᬓᬬᬢᬧ᭄ᬢᬶᬦᬶᬦ᭄ᬤᬓᬦᬶᬲᬂᬫᬮᬕᬲᬶᬮᬶᬳᬸᬲᬷ᭞
ᬭᭀᬤ᭄ᬭᬧᬟᬵᬗ᭄ᬳᭂᬩᬓ᭄ᬫᬮᬕᬭᬶᬂᬭᬸᬥᬶᬭᬫᬘᬘᬩᬦ᭄᭛

ᬰᬷᬖ᭄ᬭᬓᬮᬶᬗ᭄ᬕᬭᬵᬚᬓᬸᬫᬸᬘᬸᬧ᭄ᬲᬳᬭᬣᬕᬸᬫᬸᬮᬸᬂ᭞
ᬦᬵᬣᬳᬶᬭᬡ᭄ᬬᬦᬵᬪᬲᬳᬪᬺᬢ᭄ᬬᬲᬶᬭᬧᬋᬗᬫᬹᬓ᭄᭞
ᬳ᭄ᬭᬹᬦᬶᬭᬢᬃᬧᭂᬕᬢ᭄ᬚᬸᬕᬲᬓᬾᬂᬮᬭᬲᬶᬭᬫᬲᬸᬮᬫ᭄᭞
ᬢᬸᬮ᭄ᬬᬲᬸᬮᬸᬂᬲᬸᬮᬸᬂᬫᬶᬚᬶᬮᬦᭀᬦ᭄ᬭᬯᬶᬯᬳᬸᬓᬸᬫᭂᬜᬭ᭄᭛

ᬪᬺᬢ᭄ᬬᬦᬭᬾᬦ᭄ᬤ᭄ᬭᬰᬵᬮ᭄ᬬᬓᬤᬸᬦᬸᬂᬧ᭄ᬭᬲᬫᬢᬦᬢᬓᬸᬢ᭄᭞
ᬢᬦ᭄‌ᬤ᭄ᬯᬫᬲᭃᬳᬫᬹᬓ᭄ᬲᬸᬫᬳᬩᬗᬺᬩᬳᬶᬕᬚᬭᬣ᭞
ᬦᬶᬃᬪᬬᬢᬦ᭄ᬧᬦᬗ᭄ᬕᭂᬮᬶᬧᬫᬹᬓ᭄ᬦᬶᬓᬦᬲᬶᬮᬶᬳᬭᬸᬕ᭄᭞
ᬢᬦ᭄ᬳᬦᬢᬦ᭄ᬲᬸᬥᬷᬭᬲᬳᬦᬦ᭄ᬬᬯᬶᬚᬯᬶᬚᬳᬫᬹᬓ᭄᭛

ᬯᬷᬭᬩᬮᬵᬳᬶᬭᬡ᭄ᬬᬧᬢᬶᬢᬃ‌ᬯᬸᬭᬸᬗᬫᬢᬶᬫᬸᬲᬸᬄ᭞
ᬫᬗ᭄ᬓᬦᬪᬺᬢ᭄ᬬᬲᬂ‌ᬦᬺᬧᬢᬶᬰᬵᬮ᭄ᬬᬫᬍᬲᬫᭂᬚᬳᬶ᭞
ᬓᬵᬤ᭄ᬪᬸᬢᬦᬶᬂᬩᬮᬵᬧ᭄ᬭᬗᬭᬸᬓᭂᬢ᭄ᬫᭂᬚᬳᬶᬧᬶᬦᭂᬚᬳᬦ᭄᭞
ᬮᬾᬦᬶᬓᬦᬂᬫᬫᭃᬓᬶᬓᬯᬍᬲ᭄ᬧ᭄ᬯᬫᬢᬶᬓᬧᬸᬕᬸᬢᬦ᭄᭛

ᬢᬦ᭄‌ᬤ᭄ᬯᬫᬸᬲᬸᬄᬦ᭄ᬬᬲᬵᬳᬲᬢᭂᬓᬵᬫ᭄ᬭᬗᬦᬸᬤᬸᬓᬦᬸᬳᬸᬓ᭄᭞
ᬳᬾᬢᬸᬦᬶᬓᬵᬦ᭄ᬧᬢᭂᬫ᭄ᬧᬸᬳᬧᬕᬸᬢ᭄ᬧ᭄ᬭᬗᬶᬓᬲᬶᬮᬶᬳᬶᬭᬸᬧ᭄᭞
ᬕᬸᬢ᭄ᬕᬸᬢᭂᬦᬗ᭄ᬕᬮᬄ‌ᬯᬚᬕᬮᬄᬦ᭄ᬬᬓᬤᬶᬕᬶᬦᬮᬸᬕ᭞
ᬩᬵᬂᬦᬶᬢᭂᬯᭂᬓ᭄ᬦᬶᬓᬵᬗᬸᬯᬸᬲᬫᭃᬓᬶᬓᬤᬶᬘᬶᬦᬭᬡ᭛

ᬧᬧ᭄ᬭᬗᬶᬓᬂᬧ᭄ᬭᬯᬷᬭᬫᬧᬧᬦ᭄ᬫᬢᭂᬫᬸᬧᬟᬧᬧᬦ᭄᭞
ᬘᬾᬓ᭄ᬦᬶᬘᬸᬭᬶᬓ᭄ᬦᬶᬗᬫ᭄ᬭᬗᬗᭂᬦᬾᬘᬸᬭᬶᬓᬶᬓᬗᬦᬸᬤᬸᬓ᭄᭞
ᬗᭃᬲ᭄ᬕᭂᬤᭂᬩᬸᬕ᭄ᬢᬶᬩᬵᬘᭂᬗᭂᬮᬶᬓᬂᬓᬢᬸᬚᬸᬕᬸᬮᬸᬦᬶᬓ᭞
ᬍᬲ᭄ᬫᬸᬭᬶᬗᬲ᭄ᬫᬮᬸᬬ᭄‌ᬓᬗᬯᭂᬤᬷᬂᬧᬢᬶᬤᬮᬶᬳᬦᬲᬭ᭄᭛

ᬢᬾᬕ᭄ᬥ᭄ᬯᬦᬶᬦᬶᬂᬧᬧᬦ᭄ᬓᭂᬦᬕᬸᬢᬸᬓ᭄ᬳᬦᬢᬶᬓᭂᬮᬋᬫᬸᬓ᭄᭞
ᬢᬾᬕ᭄ᬓᭂᬋᬢᭀᬕ᭄ᬕᭂᬟᭀᬕ᭄‌ᬯᬮᬸᬮᬗᬮ᭄ᬯᬢᬍᬬᭂᬲᬶᬦᬸᬤᬸᬓ᭄᭞
ᬩᭀᬕ᭄ᬓᬕᬸᬮᬶᬂᬢᬶᬩᬵᬢᬗᬯᭂᬤᬷᬂᬕᬮᬳᬯᬶᬍᬢᬦᬹᬩ᭄᭞
ᬅᭃᬄᬮᬶᬗᬶᬓᬂᬫᬗᭀᬳᬦᬶᬦᬭᬸᬕ᭄ᬟᬟᬦᬶᬓᬢᬭᬯᬂ᭛

ᬆᬄᬧ᭄ᬯᬳᬸᬚᬃᬦᬶᬓᬂᬓᭂᬦᬢᬸᬳᬸᬓ᭄ᬟᬟᬦᬶᬓᬢᬶᬦᬸᬚᬄ᭞
ᬆᬄᬧᬯᬸᬯᬸᬄ‌ᬯᬸᬯᬸᬲ᭄ᬦ᭄ᬬᬦᬯᬸᬯᬸᬄ‌ᬯᬦᬶᬦᬶᬓᬗᬮᬕ᭞
ᬫᬄᬘᭂᬗᭂᬮᬫ᭄ᬯᬮᬶᬂᬦᬶᬓᬭᬶᬗᬫ᭄ᬭᬶᬳᬫᭂᬟᬗᬸᬫᬬᬢ᭄᭞
ᬫᬄᬢᬲᬳᬸᬢ᭄ᬕᬶᬮᬸᬢ᭄‌ᬯᬸᬯᬸᬲᬶᬓᬵᬦᬶᬓᭂᬧᬘᬶᬗᬘᬶᬗᬄ᭛

ᬪᬺᬢ᭄ᬬᬳᬶᬭᬡ᭄ᬬᬦᬵᬪᬓᬧᬸᬲᬸᬲ᭄ᬫᬓᭂᬢᭂᬭᬮᬸᬮᬸᬦᬦ᭄᭞
ᬢᬦ᭄ᬳᬦᬢᬦ᭄ᬧᬲᬵᬭᬓᬕᬸᬮᬸᬂᬕᬸᬮᬸᬗᬢᬳᭂᬭᬫᬹᬓ᭄᭞
ᬲᬵᬫᬚᬮᬾᬦ᭄ᬢᬸᬭᬗ᭄ᬕᬳᬸᬫᬸᬗᬗ᭄ᬳ᭄ᬭᬶᬓᬫᭂᬧᭂᬓᬶᬓᬧᭃ᭞
ᬕᭂᬦ᭄ᬢᭂᬭᬶᬓᭂᬡ᭄ᬟᬗᬶᬂᬲᭂᬟᭂᬗᬭᭀᬓ᭄ᬧ᭄ᬭᬗᬶᬓᬓᬓᭂᬋᬢᬸᬕ᭄᭛

ᬏᬦᬓᬶᬭᬗ᭄ᬓᬶᬢᬶᬂᬧ᭄ᬭᬗᬯᬶᬍᬢ᭄ᬧ᭄ᬭᬚᬸᬭᬶᬢᬤᬸᬯᬦᬶ᭞
ᬢᬗ᭄ᬓᭂᬧᬶᬧᬵᬤᬭᬓ᭄ᬱᬓᬦᬶᬓᬂᬕᬚᬭᬣᬫᬭᬸᬓᭂᬢ᭄᭞
ᬢᬦ᭄ᬤᬗᬶᬓᬂᬫᬦᬸᬗ᭄ᬕᬗᬶᬭᬶᬓᬵᬢᬫᬗᬸᬘᬸᬧᬶᬫᬸᬲᬸᬄ᭞
ᬢᭀᬫᬭᬲᬜ᭄ᬚᬢᬦ᭄ᬬᬮᬸᬫᭂᬧᬲ᭄ᬧᬋᬗᬲᬸᬲᬸᬦᬦᬹᬩ᭄᭛

ᬫᬗ᭄ᬓᬢᬶᬓᬂᬭᬣᬵᬢᭂᬳᭂᬭᬭᬫ᭄ᬧᬓᬦᬸᬲᬸᬦᬶᬓᬸᬤ᭞
ᬢᬦ᭄‌ᬯᬶᬨᬮᬧ᭄ᬭᬬᭀᬕᬲᬗᬦᬸᬗ᭄ᬕᬗᬦᬸᬳᬸᬓᬫᬦᬄ᭞
ᬮᬾᬦ᭄ᬢᬗᬲᬜ᭄ᬚᬢᬂᬓᬺᬢᬮᬩᬶᬦ᭄ᬥᬶᬯᬮᬫᬧᬸᬮᬶᬳᬦ᭄᭞
ᬲᬂᬳᬦᬭᬶᬂᬮᬶᬫᬦ᭄ᬧᬟᬯᬶᬤᬕ᭄ᬥᬢᬦᬫᬮᬶᬪᬬ᭛

ᬓᬵᬮᬦᬶᬓᬂᬧ᭄ᬭᬗᭀᬲ᭄ᬬᬦᬲᬸᬯᬾᬫᬢᬸᬕᬸᬭᬶᬳᬶᬭᬶᬗᬦ᭄᭞
ᬫᬡ᭄ᬟᭂᬕᬶᬓᬂᬧᬶᬰᬵᬘᬩᬮᬬᬓ᭄ᬱᬲᬳᬕᬚᬭᬣ᭞
ᬤᬿᬢ᭄ᬬᬦᬶᬰᬵᬘᬭᬵᬗ᭄ᬳᬮᬳᬮᬵᬕᬸᬮᬕᬸᬮᬤᬸᬓᬶᬳᬮ᭄᭞
ᬳᬾᬢᬸᬦᬶᬯᬤ᭄ᬯᬲᬂ‌ᬦᬺᬧᬢᬶᬰᬵᬮ᭄ᬬᬓᬳᬮᬯᭂᬓᬲᬦ᭄᭛

ᬫᬵᬯᬺᬕᬶᬯᬸᬦ᭄ᬢᬢᬯ᭄ᬭᬶᬩᬮᬫᬤ᭄ᬭᬧᬢᬶᬓᬓᭂᬢᭂᬭᬦ᭄᭞
ᬩᭂᬦ᭄ᬢᬭᬮᬄᬩᬸᬩᬃᬩᬶᬦᬸᬭᬸᬓᬧ᭄ᬯᬋᬩᬳᬋᬲᬤᭀᬄ᭞
ᬲᬂᬤ᭄ᬭᬸᬧᬤᬵᬤᬶᬭᬵᬚᬫᬓᬸᬓᬸᬤ᭄ᬩᬮᬦᬶᬭᬓᬤᬸᬦᬸᬂ᭞
ᬩᬵᬳ᭄ᬮᬶᬓᬫᬵᬭᬶᬩᬳ᭄ᬮᬶᬘᬢᬸᬭᬗ᭄ᬕᬦᬶᬭᬫᬘᬢᬸᬭ᭛

ᬰᬷᬖ᭄ᬭᬳᬶᬭᬡ᭄ᬬᬦᬵᬪᬫᬗᬬᬢ᭄ᬮᬭᬲᬗᬭᬳᬭᬄ᭞
ᬗ᭄ᬳᬶᬂ‌ᬦᬺᬧᬰᬵᬮ᭄ᬬᬓᬧ᭄ᬯᬤᬶᬦᬸᬦᬸᬂᬲᬳᬩᬮᬮᬸᬫᬸᬭᬸᬕ᭄᭞
ᬢᬦ᭄ᬳᬦᬢᬦ᭄ᬢᬸᬫᬹᬢ᭄ᬲᬳᬦᬲᬂᬭᬢᬸᬫᬋᬓᬶᬲᬶᬭ᭞
ᬓᬧ᭄ᬯᬧᬋᬂᬧᬶᬲᬦ᭄ᬲᬶᬭᬦᬫᬵᬄᬕᬸᬦᬸᬗᬯᬶᬚᬳᬫᬹᬓ᭄᭛

ᬖᬹᬃᬡ᭄ᬦᬶᬢᬢᬂᬲᬸᬭᬓ᭄ᬲᬳᬮᬯᬦ᭄ᬫᬸᬭᬯᬧᬟᬳᬸᬫᬸᬂ᭞
ᬧᬗᬺᬕᬸᬗᬶᬂᬕᬚᬗ᭄ᬳ᭄ᬭᬶᬓᬶᬢᬸᬭᬗ᭄ᬕᬦᬶᬭᬣᬦᬶᬗᬮᬄ᭞
ᬖᭀᬃᬳᬸᬦᬶᬦᬶᬂᬕᬸᬩᬃᬳᬸᬫᬸᬗᬕᭂᬦ᭄ᬢᬸᬭᬦᬓᭂᬋᬢᬸᬕᬦ᭄᭞
ᬢᬸᬮ᭄ᬬᬕᭂᬋᬄᬲ᭄ᬯᬭᬦ᭄ᬬᬕᬸᬫᬸᬭᬸᬄᬓᬤᬶᬕᭂᬮᬧᬢᬭᬸᬂ᭛

ᬥᬷᬭᬦᬭᬾᬦ᭄ᬤ᭄ᬭᬰᬵᬮ᭄ᬬᬫᬗᬤᭂᬕ᭄ᬫᬬᬢᬶᬮᬭᬲᬕᭃᬂ᭞
ᬳ᭄ᬭᬹᬦᬶᬭᬓᬵᬢᬭᭀᬚ᭄ᬯᬮᬫᬦᬷᬃᬡ᭄ᬦᬭᬶᬧᬸᬓᬸᬮᬩᬮ᭞
ᬫᬗ᭄ᬓᬶᬦᬦᬾᬓᬢᬫ᭄ᬧᬸᬳᬶᬧᬦᬄᬦᬶᬭᬫᬍᬲᬶᬫᬸᬲᬸᬄ᭞
ᬭᬵᬓ᭄ᬱᬲᬤᬿᬢ᭄ᬬᬤᬵᬦᬯᬧᬶᬰᬵᬘᬫᬢᬶᬢᭂᬓᬧᬶᬭ᭛

ᬩᬵᬳ᭄ᬮᬶᬓᬦᬵᬣᬮᬾᬦ᭄ᬤ᭄ᬭᬸᬧᬤᬭᬵᬚᬲᬶᬭᬲᬶᬦᬳᬲ᭞
ᬢᬦ᭄ᬳᬶᬦᭂᬩᬂᬳᭂᬩᬂᬢᬶᬦᭂᬧᭂᬢᬦ᭄ᬩᬮᬦᬶᬭᬓᬩᬮᬶᬓ᭄᭞
ᬢᬦ᭄ᬳᬦᬢᬵᬧᬸᬮᬶᬄᬓᬧᬮᬸᬧᬸᬬ᭄‌ᬕᬸᬧᬸᬕᬸᬧᬸᬋᬦᬋᬲ᭄᭞
ᬢᬦ᭄‌ᬯᬸᬯᬸᬲᭂᬦ᭄ᬢᬶᬓᬂᬧᭂᬚᬳᬦᬾᬓᬲᬳᬓᬸᬤᬮᬶᬫᬦ᭄᭛

ᬫᬗ᭄ᬓᬶᬦᬮᬄᬢᬲᬂᬭᬢᬸᬯᬢᭂᬓ᭄ᬬᬤᬸᬩᬸᬩᬭᬶᬳᬋᬧ᭄᭞
ᬪᬺᬢ᭄ᬬᬦᬶᬭᬵᬦᬦᬵᬮᬶᬦᭂᬧᬲᬦ᭄ᬰᬭᬯᬭᬦᬶᬰᬶᬢ᭞
ᬲᬶᬂᬫᬧᬸᬮᬶᬄᬧᭂᬚᬄᬓᬭᬶᬓᬬᬦ᭄ᬫᬢᬶᬧᬶᬦᬋᬩᬸᬢᬦ᭄᭞
ᬳᬾᬢᬸᬦᬶᬓᬵᬮᬸᬬᬸᬓ᭄‌ᬍᬍᬳᬗᬾᬮᬲᬸᬓᭂᬭᬮᬭᬤᬦ᭄᭛

ᬲᬂᬓᬶᬘᬓᬵᬗᬤᭂᬕ᭄ᬲᬳᬕᬤᬵᬯᭂᬲᬶᬕᬶᬦᭂᬕᭂᬦᬶᬭ᭞
ᬓ᭄ᬭᭀᬥᬢᬸᬫᬦ᭄ᬤᬗᬗ᭄ᬳᬮᬳᬮᬵᬗᬸᬩᬢᬩᬶᬢᬫᬸᬧᬸᬄ᭞
ᬅᬮ᭄ᬯᬗᬦᬾᬓᬢᬂᬬᬯᬦᬦᬵᬣᬲᬸᬢᬩᬮᬯᬶᬦᬹᬓ᭄᭞
ᬲᬵᬓ᭄ᬰᬓᬝᬦ᭄ᬬᬲᬷᬃᬡ᭄ᬦᬕᬚᬯᬵᬳᬦᬦᬶᬓᬧᬶᬦᬸᬧᬸᬄ᭛

ᬲᬂᬬᬯᬦᬾᬦ᭄ᬤ᭄ᬭᬧᬸᬢ᭄ᬭᬫᬧᬸᬮᬶᬄᬭᬸᬫᭂᬩᬸᬢᬶᬓᬶᬘᬓ᭞
ᬮ᭄ᬯᬶᬃᬓᬭᬭᬗ᭄ᬕᬲᬵᬦᬓᬧᬸᬧᬸᬮ᭄ᬲᬫᬲᬫᬫᬗᬲᬸᬢ᭄᭞
ᬢᭀᬫᬭᬓᭀᬦ᭄ᬢᬲᬵᬬᬓᬦᬶᬓᬵᬧᬭᬶᬫᬶᬢᬮᬸᬫᭂᬧᬲ᭄᭞
ᬮ᭄ᬯᬶᬃᬲᬸᬓᭂᬢᬶᬂᬳᬮᬶᬲ᭄ᬬᬸᬲᬸᬫᬶᬤᭂᬃᬓᬸᬫᭂᬢᭂᬭᬧᬸᬢᭂᬭᬦ᭄᭛

ᬓ᭄ᬭᭀᬥᬢᬲᬂ‌ᬯᬶᬭᬵᬝᬧᬢᬶᬫᬸᬗ᭄ᬕ᭄ᬯᬶᬮᬶᬫᬦᬶᬭᬫᬲᭃ᭞
ᬳ᭄ᬭᬹᬦᬶᬭᬢᬸᬮ᭄ᬬᬯᬃᬱᬢᬸᬫᬶᬩᬾᬂᬬᬯᬦᬧᬢᬶᬲᬸᬢ᭞
ᬢᬫ᭄ᬧᬸᬳᬶᬓᬂᬕᬤᬵᬯᭂᬲᬶᬢᭂᬓᬧ᭄ᬓᬶᬘᬓᬧᬋᬗᬫᬹᬓ᭄᭞
ᬫᭀᬮᬶᬳᬫᬢ᭄ᬬᬦᬷᬬᬯᬦᬦᬵᬣᬲᬸᬢᬲᬳᬩᬮ᭛

ᬰᬾᬱᬦᬶᬓᬂᬧᭂᬚᬄ‌ᬬᬢᬫᬲᭂᬗ᭄ᬳᬶᬢᬧᬸᬮᬶᬳᬫᬦᬄ᭞
ᬮᬾᬦ᭄ᬳᬦᬫᬗ᭄ᬤᬸᬓᬶᬂᬦᬶᬰᬶᬢᬰᬓ᭄ᬢᬶᬫᬫᭂᬦᭂᬭᬶᬫᬸᬲᬸᬄ᭞
ᬫ᭄ᬯᬂᬳᬦᬢᬵᬕᬤᬵᬯᭂᬲᬶᬫᬸᬧᬸᬄᬓᬶᬘᬓᬧᬟᬫᬫᬹᬓ᭄᭞
ᬓᬧ᭄ᬯᬲᬶᬮᬶᬄᬧᬸᬧᬸᬄᬧᬟᬢᬫᬵᬬᬸᬥᬫᬕᬤᬕᬤᬵᬦ᭄᭛

ᬲᬂᬤ᭄ᬭᬸᬧᬤᬵᬢ᭄ᬫᬚᬾᬓᬳᬶᬦᬶᬭᬸᬧ᭄ᬢᬲᬶᬭᬓᬶᬦᬸᬘᬸᬧᬦ᭄᭞
ᬗ᭄ᬓᬵᬦᬺᬧᬰᬵᬮ᭄ᬬᬮᬾᬦ᭄ᬭᬢᬸᬲᬫᬵᬦ᭄ᬢᬧᬋᬗᬫᬸᬮᬶᬳᬶ᭞
ᬢᭀᬯᬶᬲᬶᬭᬾᬓᬲᬂᬤ᭄ᬭᬸᬧᬤᬭᬵᬚᬢᬸᬫᬸᬮᬸᬬᬢᬸᬮᬸᬂ᭞
ᬫ᭄ᬯᬂᬩᬮᬭᬶᬂᬭᬣᬵᬰ᭄ᬯᬓᬸᬫᬸᬘᬸᬧ᭄ᬲᬳᬮᬶᬫᬦᬕᬮᬓ᭄᭛

ᬲᬂ‌ᬦᬺᬧᬰᬵᬮ᭄ᬬᬫᬗ᭄ᬮᭂᬧᬲᬓᭂᬦ᭄ᬧᬦᬳᬶᬭᬫᬲᬸᬮᬫ᭄᭞
ᬓ᭄ᬭᭀᬭᬲᬓᬾᬂᬲᬫᬵᬥᬶᬰᬭᬧᬹᬃᬡ᭄ᬦᬬᬢᬶᬓᬓᬸᬫᬸᬢᬸᬕ᭄᭞
ᬫ᭄ᬯᬂᬤ᭄ᬭᬸᬧᬤᬵᬤᬶᬭᬵᬚᬫᬗᬬᬢ᭄ᬮᬭᬲᬶᬭᬦᬫᬦᬄ᭞
ᬳ᭄ᬭᬹᬲᬳᬩᬵᬬᬸᬩᬚ᭄ᬭᬕᬸᬫᬸᬭᬸᬄ‌ᬬᬢᬧᬫᬦᬳᬶᬭ᭛

ᬢᬦ᭄‌ᬤ᭄ᬯᬢᬶᬓᬵᬂᬧᬶᬰᬵᬘᬓᬮᬸᬮᬸᬦ᭄ᬓᬯᭂᬦᬗᬶᬓᬧᭂᬚᬄ᭞
ᬮᬾᬦᬶᬓᬦᬂᬫᬶᬦᬦ᭄ᬢ᭄ᬭᬦᬯᭂᬤᬷᬂᬧᬰᬸᬧᬢᬶᬯᬘᬦ᭞
ᬬᬓ᭄ᬱᬧᭂᬚᬄᬧᬶᬭᬾᬂᬧᬸᬮᬸᬳᬦᬾᬓᬚᬸᬭᬸᬦᬶᬓᬧᭂᬚᬄ᭞
ᬫᬸᬓ᭄ᬱᬫᬶᬦᬦ᭄ᬢ᭄ᬭᬦᬲ᭄ᬢ᭄ᬭᬫᬮᬬᬹᬢᬢᬸᬭᬳᬶᬓᬓᬯᭂᬲ᭄᭛

ᬲᬂ‌ᬦᬺᬧᬘᬾᬤᬶᬢᬃ‌ᬯᭂᬦᬗᬋᬲ᭄ᬭ᭄ᬬᬮᬳᬶᬓᬗᬶᬓᬶᬯ᭞
ᬓᬃᬡ᭄ᬦᬲᬶᬭᬵᬗ᭄ᬕᭂᬕᭂᬃᬭ᭄ᬬᬮᬳᬶᬓᬂᬧᬦᭂᬗᭂᬦᬶᬭᬕᭂᬮᬭ᭄᭞
ᬓᬾᬯᬮᬥᬷᬭᬓᬧ᭄ᬯᬲᬶᬭᬓᬃᬯ᭄ᬯᬫᬧᬕᭂᬳᬶᬢᭂᬗᬄ᭞
ᬰᬹᬭᬫᬳᬵᬭᬣᬵᬗᬸᬲᬶᬭᬫᬹᬓ᭄‌ᬭᬶᬬᬤᬸᬓᬸᬮᬲᬶᬭ᭛

ᬮ᭄ᬯᬶᬃᬳᬶᬦᬢᭂᬧ᭄ᬢᬶᬓᬂᬕᬕᬦᬤᬾᬦᬶᬰᬭᬯᬭᬲᭂᬲᭃᬓ᭄᭞
ᬯᬸᬦ᭄ᬢᬸᬧᭂᬢᭂᬂᬢᬶᬓᬂᬧᬪᬭᬢᬦ᭄ᬫᬬᬫᬬᬯᭂᬓᬲᬦ᭄᭞
ᬤᬸᬃᬩᬮᬢᬂ‌ᬯᬢᭂᬓ᭄ᬬᬤᬸᬩᬮᬵᬮ᭄ᬯᬗᬗᬢᬸᬲᬶᬧᭂᬚᬄ᭞
ᬰᬓ᭄ᬢᬶᬦᬶᬭᬂ‌ᬭ᭄ᬯᬓᬵᬢᬭᬲᬯᬂᬤᬳᬦᬫᬗᬭᬫᬦ᭄᭛

ᬢᭀᬯᬶᬦᬭᬾᬦ᭄ᬤ᭄ᬭᬲᬂᬫᬕᬥᬦᬵᬣᬫᬦᬸᬲᬸᬦᬶᬧᬫᬹᬓ᭄᭞
ᬓᬧ᭄ᬯᬲᬫᬵᬦ᭄ᬢᬭᬵᬚᬦᬺᬧᬫᬗ᭄ᬚᬸᬭᬸᬧᬟᬢᬸᬫᬶᬢᬶᬄ᭞
ᬳᬾᬢᬸᬦᬶᬲᬂ‌ᬭ᭄ᬯᬫᬗ᭄ᬓᬶᬦᬲᬶᬕᬵᬗᬮᬳᬓᭂᬦᬶᬢᭂᬗᬄ᭞
ᬲᬶᬂᬓᬳᬋᬧ᭄ᬢᭂᬓᬧ᭄ᬦᬶᬭᬯᬶᬰᬷᬃᬡ᭄ᬦᬲᬳᬕᬚᬭᬣ᭛

ᬓᭀᬦ᭄ᬤᬸᬭᬮᬄᬋᬩᬄᬬᬤᬸᬩᬮᬵᬫ᭄ᬭᬶᬳᬕᭂᬮᬶᬲᬮᬬᬹ᭞
ᬮ᭄ᬯᬶᬃᬧᬶᬦᬲᬂᬧ᭄ᬯᬲᬜ᭄ᬚᬢᬦᬶᬓᬂᬫᬢᬶᬫᬓᬘᬭᬗᬄ᭞
ᬤᬾᬦᬶᬯᭂᬤᬶᬦ᭄ᬬᬭᬶᬂᬧᬢᬶᬦᬶᬫᬶᬢ᭄ᬢᬦᬶᬓᬧᬢᬶᬧᬸᬭᬸᬕ᭄᭞
ᬢ᭄ᬬᬵᬕᬦᬶᬓᬵᬦ᭄ᬧᬗᬸᬦ᭄ᬤᬸᬭᬶᬚᬸᬭᬂᬓᬢᭂᬫᬸᬲᬶᬮᬶᬳᬶᬤᭂᬓ᭄᭛

ᬲᬢ᭄ᬬᬓᬲᬂ‌ᬯᬶᬤᬾᬳᬓᬮᬸᬮᬸᬦ᭄‌ᬯᬶᬦᭂᬕᬶᬮᬦᬶᬩᬮ᭞
ᬲᬂᬦᬶᬰᬞᬧ᭄ᬯᬓᬵᬲᬺᬓᬶᬭᬶᬓᬂᬕᬚᬭᬣᬫᬮᬬᬹ᭞
ᬳᬾᬢᬸᬦᬶᬭᬦ᭄ᬢᬸᬫᬹᬢ᭄ᬫᬸᬭᬸᬤᬫᬾᬢ᭄ᬓᬶᬭᬓᬶᬭᬯᭂᬓᬲᬦ᭄᭞
ᬫ᭄ᬯᬂᬬᬤᬸᬯᬷᬭᬭᭀᬯᬗᬶᬭᬫᬸᬦ᭄ᬤᬸᬭᬓᬶᬓᬶᬩᬶᬦᬸᬲᬷ᭛

ᬲᬾᬯᬸᬧᬶᬲᬦ᭄‌ᬍᬧᬲ᭄ᬦᬶᬯᬭᬬᬂᬤᬶᬦᬓᬭᬢᬦᬬ᭞
ᬫ᭄ᬯᬂᬰᬭᬲᬗ᭄ᬖᬲᬂ‌ᬦᬺᬧᬢᬶᬘᬾᬤᬶᬲᬓᬲᬗᬗᬢᬸᬲ᭄᭞
ᬢᬦ᭄‌ᬯᬸᬯᬸᬲᭂᬦ᭄ᬧᬦᬄᬧᬭᬯᬢᭂᬓ᭄ᬭᬢᬸᬫᬓᬘᬭᬘᬩ᭄᭞
ᬮᬾᬦᬶᬓᬗᬫ᭄ᬭᬗᬗ᭄ᬤᬸᬓᬦᬸᬳᬸᬓ᭄ᬧᬫᬚᬳᬚᬶᬯᬶᬚᬄ᭛

ᬩᭂᬦ᭄ᬢᬭᬶᬓᬂ‌ᬯᬢᭂᬓ᭄ᬬᬤᬸᬩᬮᬭ᭄ᬯᬗᬶᬯᬸᬧᭂᬚᬳᬫᬹᬓ᭄᭞
ᬮᬾᬦᬶᬓᬢᬂᬕᬚᬵᬰ᭄ᬯᬓᬯᭂᬦᬂᬫᬸᬯᬳᬦᬦᬲᬓᬶᬢ᭄᭞
ᬲᬶᬂᬫᬧᬸᬮᬶᬄᬧᭂᬚᬄᬬᬢᬶᬓᬳᬾᬢᬸᬦᬶᬓᬕᬶᬭᬶᬕᬶᬭᬶᬦ᭄᭞
ᬢᬦ᭄ᬫᬯᭂᬤᬷᬓᬓᬵᬮᬧᬦᬤᬾᬦ᭄ᬬᬳᬋᬧᬳᬸᬭᬶᬧ᭛

ᬰᬷᬖ᭄ᬭᬥᬦᬜ᭄ᬚᬬᬵᬚᬭᬶᬦᬭᬾᬦ᭄ᬤ᭄ᬭᬲᬸᬢᬬᬤᬸᬓᬸᬮ᭞
ᬦ᭄ᬤᬄᬲᬳᬦᬦ᭄ᬢᬯᬷᬭᬢᬗᬸᬲᬶᬃᬬᬰᬲᬨᬮᬢᬶᬭᬸᬦ᭄᭞
ᬳᬬ᭄ᬯᬢᬢᬦ᭄ᬧᬓᬵᬃᬬ᭄ᬬᬭᬶᬕᬢᬵᬧᬭᬳᬶᬢᬭᬶᬗᬬᬸᬦ᭄᭞
ᬬᬾᬓᬸᬮᬯᬦ᭄ᬗᬭᬦ᭄ᬬᬦᬺᬧᬘᬾᬤᬶᬤᬶᬦᬓᬭᬲᬸᬢ᭛

ᬪᭀᬄᬢᬢ᭄ᬢᬫᬸᬓ᭄ᬢᬶᬪᬸᬓ᭄ᬢᬶᬨᬮᬪᬸᬓ᭄ᬢᬶᬢᭂᬯᬲᬶᬗᬮᬕ᭞
ᬧ᭄ᬭᬶᬄᬩᭂᬦᭂᬭᬶᬂᬲ᭄ᬯᬫᬵᬃᬕ᭄ᬕᬦᬶᬗᬦᭂᬫ᭄ᬯᬧᬤᬲᬸᬔᬫᬕᭃᬂ᭞
ᬗ᭄ᬓᬵᬦ᭄ᬫᬭᬶᬓᬵᬲᬯᬂᬢᭂᬦᬸᬗᬶᬗᬧ᭄ᬭᬗᬮᬳᬫᭂᬦᬗ᭞
ᬗ᭄ᬳᬶᬂᬲᬶᬓᬰᬹᬭᬦᬸᬢ᭄ᬢᬫᬗᬭᬦ᭄ᬬᬤᬤᬳᬶᬗᬳᬸᬭᬶᬧ᭄᭛

ᬳᬾᬫᬦᬶᬤᬾᬦ᭄ᬢᬢᬶᬗ᭄ᬕᬮᬓᭂᬦᬂᬬᬰᬫᬗᬸᬲᬶᬭᬮᬾᬦ᭄᭞
ᬳᬵᬢ᭄ᬦᬶᬗᬚᬷᬯᬓᬵᬭᬡᬦᬶᬗᬫ᭄ᬭᬶᬳᬦᬸᬲᬸᬧᬳᬤᬾ᭞
ᬬᬦ᭄ᬩ᭄ᬯᬢᬶᬓᬂᬳᬸᬭᬶᬧ᭄ᬤᬤᬶᬳᬶᬮᬂ‌ᬬᬓᬶᬦᬢᭂᬗᭂᬢᬓᭂᬦ᭄᭞
ᬬᬦ᭄ᬳᬶᬦᬭᬦ᭄ᬳᬭᬦ᭄‌ᬯ᭄ᬭᬸᬳᬢᭂᬕᬸᬄᬚᬸᬕᬭᬶᬲᬗᬳᬭᬦ᭄᭛

ᬥᬃᬫ᭄ᬫᬯᬶᬰᬾᬱᬭᬶᬂᬓᬤᬶᬓᬶᬢᬯ᭄ᬭᬸᬳᬢᬧᬫᬢᭂᬕᬸᬄ᭞
ᬅᬦ᭄ᬢᬦᬸᬫᬸᬗ᭄ᬓᬸᬭᬾᬢᭂᬓᬦᬶᬓᬂ‌ᬭᬶᬧᬸᬧᬋᬗᬸᬫᬲᭃ᭞
ᬓᬷᬃᬢ᭄ᬢᬶᬦᬶᬲᬂᬧ᭄ᬭᬯᬷᬭᬢᬶᬓᬬᬵᬲ᭄ᬢᬸᬢᬶᬦᬶᬫᬸᬲᬸᬳᬶᬭ᭞
ᬢᬦ᭄‌ᬯᬶᬨᬮᬧ᭄ᬯᬫᬫ᭄ᬭᬶᬳᬬᬰᬾᬂᬚᬕᬢᬶᬦᬢᬶᬰᬬ᭛

ᬤᭀᬦ᭄ᬢᬫᬶᬚᬶᬮ᭄ᬫᬭᬾᬂᬲᬫᬭᬓᬵᬃᬬ᭄ᬬᬫᬕᬯᬬᬬᬰ᭞
ᬤᭀᬦᬶᬓᬦᬂ‌ᬯᬭᬵᬲ᭄ᬢ᭄ᬭᬕᬶᬦᭂᬕᭃᬦ᭄ᬢᬧᬗᬮᬳᬫᬸᬲᬸᬄ᭞
ᬯ᭄ᬬᬃᬣᬦᬶᬓᬂᬳᬶᬟᭂᬧ᭄ᬢᬭᬶᬲᭂᬟᭂᬂᬦ᭄ᬬᬫᬍᬫᭂᬳᬮᬕ᭞
ᬬᬾᬓᬦᬯᬵᬲ᭄ᬢᬶᬯᬲ᭄ᬓᬶᬢᬤᬶᬦᬸᬃᬬ᭄ᬬᬰᬦᬶᬓᬗᬸᬫᬸᬮᬢ᭄᭛

᭛ᬲ᭄ᬭᬕ᭄ᬥᬭᬵ᭛᭝᭘᭙᭟
‐‐‐|‐0‐|‐00|000|0‐‐|0‐‐|0‐0̲ = ᭒᭑

ᬦᬵᬦ᭄ᬮᬶᬂᬲᬂᬧᬵᬃᬣᬫᬮ᭄ᬯᬷᬲᬳᬦᬳᬦᬦᬶᬓᬵᬲᬂ‌ᬯᬢᭂᬓ᭄‌ᬯᬷᬭᬬᭀᬥ᭞
ᬏᬦᬓ᭄ᬢᬂᬧ᭄ᬭᬂᬲᬶᬮᬶᬄᬮ᭄ᬯᬂᬭᬢᬸᬧᬸᬮᬸᬗᬦᬩᬵᬧ᭄ᬫᬵᬢᬶᬤᬾᬦᬶᬂ‌ᬯᬭᬵᬲ᭄ᬢ᭄ᬭ᭞
ᬲᬂᬓᬃᬡ᭄ᬦᬫ᭄ᬯᬂᬲᬶᬭᬂᬘᬾᬤᬶᬢᬦᬭᬶᬲᬸᬫᬯᬸᬃᬳ᭄ᬭᬹᬦᬶᬭᬵᬓ᭄ᬯᬾᬄᬢᬸᬫᭂᬫ᭄ᬧᬸᬄ᭞
ᬦᬵᬦᬵᬯᬗ᭄ᬓᬬ᭄‌ᬦᬶᬓᬂ‌ᬯᬷᬭᬫᬫᬧᬕᬶᬲᬶᬭᬲ᭄ᬬᬸᬄᬢᭂᬓᬾᬂᬓᬸᬜ᭄ᬚᬭᬵᬰ᭄ᬯ᭛

ᬫᬗ᭄ᬓᬵᬲᬂᬧᬵᬃᬣᬕᬸᬫ᭄ᬭᬶᬢ᭄ᬭᬣᬦᬶᬭᬕᬸᬫᬸᬮᬸᬂ‌ᬫ᭄ᬯᬂᬲᬶᬭᬂᬦᬵᬣᬭᬸᬓ᭄ᬫ᭞
ᬮᬵᬯᬦ᭄ᬲᬂᬰ᭄ᬭᬷᬦᬭᬾᬦ᭄ᬤ᭄ᬭᬤ᭄ᬭᬸᬫᬦᬺᬧᬩᬲᬸᬤᬾᬯᬵᬲ᭄ᬯᬗᬫ᭄ᬭᬶᬄᬧᬟᬵᬕ᭄ᬬᬵ᭞
ᬲᬂᬲᬵᬫ᭄ᬩᬫ᭄ᬯᬂᬕᬤᬵᬤᬺᬲ᭄ᬮᬓᬸᬦᬶᬭᬣᬦᬶᬭᬦ᭄ᬢᬦ᭄ᬢᬳᭂᬦ᭄ᬢ᭄ᬯᬲ᭄ᬢᬸᬫᬦ᭄ᬤᬂ᭞
ᬲᬵᬓ᭄ᬱᬵᬢ᭄ᬲᬶᬗ᭄ᬳᬵᬓᬺᬢᬶᬗ᭄ᬓᬵᬫᬸᬮᬢᬶᬭᬯᬶᬲᬸᬢᬫ᭄ᬯᬂᬫᬳᬵᬭᬵᬚᬘᬾᬤᬶ᭛

ᬕᬸᬢ᭄ᬕᬹᬢᭂᬦ᭄ᬲᬂ‌ᬯᬢᭂᬓ᭄ᬭᭀᬢᬕᬡᬫᬧᬕᬓᭂᬦ᭄ᬧᬗ᭄ᬳᬋᬧ᭄ᬘᬾᬤᬶᬭᬵᬚ᭞
ᬓᬵᬡ᭄ᬟᭂᬕ᭄‌ᬯᬤ᭄ᬯᬵᬦᬶᬭᬂᬲᬹᬃᬬ᭄ᬬᬢᬦᬬᬧᬶᬦᬕᬸᬢ᭄ᬓᭀᬦ᭄ᬤᬸᬭᬾᬧᭂᬄᬓᬗᬾᬮᬦ᭄᭞
ᬫᬗ᭄ᬓᬶᬦ᭄ᬩᭂᬦ᭄ᬢᬃᬢᬦᬗ᭄ᬕᭂᬄᬧ᭄ᬯᬧᬶᬦᬦᬳᬶᬦᬶᬭᬸᬧ᭄ᬰᬷᬃᬡ᭄ᬦᬓᭀᬮᬵᬳᬮᬵᬯᬺᬕ᭄᭞
ᬫᬵᬢ᭄ᬬᬵᬢᬶᬡ᭄ᬟᬶᬄᬢᭂᬓᬧ᭄ᬦᬶᬂᬰᬭᬯᬭᬭᬸᬫᬸᬚᬓ᭄ᬳ᭄ᬭᬹᬦᬶᬭᬂᬧᬵᬡ᭄ᬟᬸᬧᬸᬢ᭄ᬭ᭛

ᬲᬂᬲᬵᬫ᭄ᬩᬳ᭄ᬭᬹᬦᬶᬭᬵᬦᬾᬓᬮᬸᬫᭂᬧᬲᬲᬸᬮᬫ᭄‌ᬫ᭄ᬯᬂᬧᬦᬄᬲᬂᬕᬤᬵᬦᬹᬩ᭄᭞
ᬫᬗ᭄ᬓᬵᬲᬓ᭄ᬯᬾᬄᬦᬶᬭᬂᬬᬵᬤᬯᬓᬸᬮᬫᬫᬦᬄ‌ᬭᬶᬂᬫᬳᬵᬲ᭄ᬢ᭄ᬭᬵᬢᬶᬢᬷᬓ᭄ᬱ᭄ᬦ᭞
ᬫ᭄ᬯᬂᬲᬵᬫᬵᬦ᭄ᬢᬵᬗ᭄ᬤᬸᬮᬸᬃᬧᬗᬺᬕᬸᬗᬶᬕᬚᬳᬶᬓᬵᬦ᭄ᬫᬢ᭄ᬢᬫᬾᬤᬦ᭄ᬬᬫᬵᬤᬺᬲ᭄᭞
ᬯᬤ᭄ᬯᬵᬧᬾᬓᬵᬲᬸᬭᬓ᭄ᬧᬗ᭄ᬳ᭄ᬭᬶᬓᬶᬓᬸᬤᬦᬶᬓᬲᬂ‌ᬯᬷᬭᬫᬗ᭄ᬲᭃᬢᭂᬓᬵᬫ᭄ᬭᬂ᭛

ᬬᬾᬓᬵᬮᬄᬰᬷᬃᬡ᭄ᬦᬓᭀᬫ᭄ᬩᬓ᭄ᬕᬶᬦᬸᬮᬸᬗᬦᬶᬦᬶᬭᬸᬧ᭄ᬲᬂ‌ᬯᬢᭂᬓ᭄ᬪᬹᬫᬶᬧᬸᬢ᭄ᬭ᭞
ᬫᬵᬢ᭄ᬬᬵᬢᬶᬡ᭄ᬟᬶᬄᬫᬢᬧ᭄‌ᬫ᭄ᬯᬂᬕᬚᬭᬣᬫᬢᬸᬫᬂᬤᬸᬃᬕ᭄ᬕᬫᬾᬂᬬᭀᬥᬪᬹᬫᬶ᭞
ᬮᬾᬦ᭄ᬧᬾᬓᬵᬢᬶᬗ᭄ᬕᬮᬶᬂᬲᬜ᭄ᬚᬢᬫᬓᬘᬭᬗᬄ‌ᬮ᭄ᬯᬶᬃᬢᬺᬦᬵᬓᬺᬧ᭄ᬓᬋᬲᬺᬲ᭄᭞
ᬫᬃᬫ᭄ᬫᬦ᭄ᬬᬦ᭄‌ᬮ᭄ᬯᬶᬃᬦᬶᬲᬂ‌ᬯᬷᬭᬫᬮᬕᬲᬶᬦᬧᬶᬄᬤᬾᬦᬶᬓᬂᬭᬵᬄᬫᬗᭂᬫ᭄ᬩᭂᬂ᭛

ᬫᬗ᭄ᬲᭃᬲᬂᬓᬃᬡ᭄ᬦᬲᬶᬗ᭄ᬳᬵᬓᬺᬢᬶᬫᬫᬧᬕᬓᭂᬦ᭄‌ᬯᬹᬓ᭄ᬫᬳᬵᬭᬵᬚᬭᬸᬓ᭄ᬫ᭞
ᬮᬵᬯᬦ᭄ᬲᬂᬘᬾᬤᬶᬕᬸᬫ᭄ᬭᬶᬢ᭄ᬭᬣᬦᬶᬭᬦᬸᬫᬲᭃᬫᬗ᭄ᬤᬸᬦᬸᬂᬧᬵᬡ᭄ᬟᬸᬧᬸᬢ᭄ᬭ᭞
ᬓᬧ᭄ᬯᬵᬫᭂᬡ᭄ᬝᬂᬮᬭᬲ᭄ᬳ᭄ᬭᬹᬦᬶᬭᬧᬟᬮᬸᬫᭂᬧᬲ᭄ᬓᬵᬢᬭᬵᬦᬾᬓᬭᬹᬧ᭞
ᬫᭀᬮᬄᬫᭀᬮᬶᬄ‌ᬬᬫᬵᬮᬶᬄᬫᬸᬯᬳᬗᬸᬲᬶᬭᬸᬮᬶᬄ‌ᬭᬶᬂ‌ᬯᬢᭂᬓ᭄ᬬᬵᬤᬯᬵᬯᬺᬕ᭄᭛

ᬗ᭄ᬓᬵᬲᬂᬧᬵᬃᬣᬵᬫᬦᬄᬳ᭄ᬭᬹᬦᬶᬭᬦᬫᬭᬯᬰᬾᬂᬰᬢ᭄ᬭᬸᬲᬓ᭄ᬭᭀᬥᬭᬶᬂᬧ᭄ᬭᬂ᭞
ᬋᬫ᭄ᬧᬓ᭄ᬬᭀᬥᬾᬭᬶᬓᬂᬘᬾᬤᬶᬓᬳᬮᬧᬶᬦᬦᬄᬲ᭄ᬬᬸᬄᬢᭂᬓᬾᬂ‌ᬯᬵᬳᬦᬦ᭄ᬬ᭞
ᬓ᭄ᬭᭀᬥᬵᬫ᭄ᬩᭂᬓ᭄ᬘᬾᬤᬶᬭᬵᬚᬵᬫᬍᬲᬫᬦᬳᬓᭂᬦ᭄ᬩᬵᬡᬲᬗ᭄ᬳᬵᬭᬭᬵᬚᬵ᭞
ᬫᬸᬦ᭄ᬢᬩ᭄‌ᬮ᭄ᬯᬶᬃᬩᬳ᭄ᬦᬶᬢᬾᬚᬦ᭄ᬬᬫᬧᬦᬲᬳᬸᬮᬧ᭄‌ᬭᬶᬂᬮᬗᬶᬢ᭄ᬫᬺᬢ᭄ᬬᬸᬢᬸᬮ᭄ᬬ᭛

ᬓ᭄ᬭᭀᬭᬗ᭄ᬳ᭄ᬭᬹᬦᬵᬕᬤᬗ᭄ᬱ᭄ᬝ᭄ᬭᬵᬧᬶᬦᬦᬳᬓᭂᬦᬶᬭᬂᬧᬵᬃᬣᬲᬵᬫ᭄ᬧᬸᬦ᭄ᬓᬺᬢᬵᬃᬣ᭞
ᬳᬶᬫ᭄ᬧᭂᬃᬦ᭄ᬬᭀᬰ᭄ᬯᬵᬲᬦᬶᬂᬧᬵᬰᬚᬸᬕᬯᬶᬚᬶᬮᬶᬓᬂᬩᬳ᭄ᬦᬶᬲᬗ᭄ᬓᬾᬮᬶᬟᬄᬦ᭄ᬬ᭞
ᬯᬵᬕ᭄ᬬᬸᬢ᭄ᬧᬵᬢᬧ᭄ᬭᬳᬵᬭᬵᬢᬶᬰᬬᬤᬸᬮᬸᬭᬶᬓᬂᬰᬩ᭄ᬤᬖᭀᬭᬵᬤᬺᬲᭀᬲ᭄ᬬᬦ᭄᭞
ᬥ᭄ᬯᬲ᭄ᬢᬂᬲᬗ᭄ᬳᬵᬭᬭᬵᬚᬵᬢᭂᬓᬧᬶᬓᬦᬕᭂᬲᭂᬂᬰᬷᬃᬡ᭄ᬦᬪᬲ᭄ᬫ᭄ᬬᬮ᭄ᬧᬲᬵᬭ᭛

ᬆᬲ᭄ᬘᬵᬃᬬ᭄ᬬᬵᬫ᭄ᬩᭂᬓ᭄ᬦᬶᬭᬂᬘᬾᬤᬶᬫᬸᬮᬢᬶᬳᬶᬮᬗᬶᬂᬩᬵᬡᬲᬗ᭄ᬳᬵᬭᬭᬵᬚ᭞
ᬳᬾᬢᬸᬦ᭄ᬬᬂᬭᬸᬤ᭄ᬭᬩᬵᬡᭀᬢ᭄ᬢᬫᬮᬶᬦᭂᬧᬲᬓᭂᬦ᭄ᬤᬾᬦᬶᬭᬵᬢ᭄ᬬᬦ᭄ᬢᬭᬶᬂᬓ᭄ᬯᬾᬄ᭞
ᬦᬶᬢ᭄ᬬᬵᬲᬗ᭄ᬔ᭄ᬬᬵᬦᬸᬲᬗ᭄ᬓᬾᬮᬭᬲᬶᬭᬦᬸᬫᬶᬮᬷᬮ᭄ᬯᬶᬃ‌ᬯᬳᬶᬂᬫᬵᬖᬫᬵᬲ᭞
ᬬᬾᬓᬵᬦ᭄ᬲᬵᬃᬲᭃᬓ᭄ᬧᭂᬦᬸᬄ‌ᬭᬶᬂᬲᬫᬭᬓᬳᬶᬩᭂᬓᬦ᭄‌ᬫ᭄ᬯᬂᬢᬗᬵᬓᬵᬰᬤᬾᬰ᭛

ᬧ᭄ᬭᭀᬤ᭄ᬪᬹᬢᬓ᭄ᬭᬹᬭᬦᬵᬭᬵᬬᬡᬧᬫᬍᬲᬶᬭᬂᬧᬵᬡ᭄ᬟᬸᬧᬸᬢ᭄ᬭᬵᬧ᭄ᬭᬫᬾᬬ᭞
ᬓᬧ᭄ᬯᬵᬯᬦ᭄ᬢᬄᬲᬶᬮᬶᬄᬢᬹᬩ᭄ᬫᬓᬓᭂᬋᬘᭂᬓᬭᭀᬓ᭄‌ᬫ᭄ᬯᬂᬧᬦᬄᬘᬾᬤᬶᬭᬵᬚ᭞
ᬲᬗ᭄ᬓᬾᬤᬺᬱ᭄ᬡ᭄ᬬᬵᬦᬶᬯᬵᬃᬬ᭄ᬬᬵᬫᭂᬦᬸᬳᬶᬧᬪᬭᬢᬦ᭄‌ᬯᬸᬦ᭄ᬢ᭄ᬯᬶᬗᬵᬓᬵᬰᬤᬾᬦ᭄ᬬ᭞
ᬆᬧᬦ᭄ᬢᬫ᭄ᬩᬶᬲ᭄ᬧᭂᬢᭂᬂᬢᬂᬤᬶᬯᬲᬓᬲᬧᬸᬢᬦ᭄‌ᬯᬶᬫ᭄ᬩᬲᬂᬳ᭄ᬬᬂᬧᬢᬗ᭄ᬕ᭛

ᬳ᭄ᬭᬹᬲᬂᬘᬾᬤ᭄ᬬᬵᬗᭂᬦᬾᬩᬵᬳᬸᬲᬸᬭᬧᬢᬶᬲᬸᬢᬦ᭄ᬤᬦ᭄ᬲᬶᬲᬶᬧ᭄ᬢᬫ᭄ᬧᬸᬳᬶᬂᬳ᭄ᬭᬹ᭞
ᬳ᭄ᬭᬹᬲᬂᬧᬵᬃᬣᬵᬗᭂᬦᬾᬘᬾᬤᬶᬧᬢᬶᬓᬢᬸᬮᬸᬬᬦ᭄ᬢᬂᬭᬣᬵᬲᬵᬓ᭄ᬲᬲᬓ᭄ᬦ᭄ᬬ᭞
ᬦ᭄ᬤᬵᬢᬦ᭄‌ᬯ᭄ᬭᬸᬄᬲᬂ‌ᬭ᭄ᬯᬬᬦ᭄ᬓᬧ᭄ᬯᬓᬓᬦᬶᬦᬦᬮᬄᬤᬃᬧ᭄ᬧᬤᬾᬦᬶᬂᬓᬥᬷᬭᬦ᭄᭞
ᬕᭃᬂᬕᭃᬗᭂᬦ᭄ᬢᭀᬦ᭄ᬧ᭄ᬭᬪᬵᬯᬧ᭄ᬭᬲᬫᬓᬯᬶᬕᬭᬦ᭄ᬤᬾᬦᬶᬕᭃᬂᬦᬶᬂᬓᬰᬓ᭄ᬢᬶᬦ᭄᭛

ᬢᬦ᭄ᬫᬫ᭄ᬧᭂᬄᬢᬫ᭄ᬧᬸᬳᬶᬂᬩᬵᬡᬦᬶᬓᬭᬭᬶᬲᬶᬭᬵᬤ᭄ᬯᬦ᭄ᬤ᭄ᬯᬬᬸᬤ᭄ᬥᬾᬂᬭᬡᬵᬗ᭄ᬕ᭞
ᬳᬶᬫ᭄ᬧᭂᬃᬳᬶᬫ᭄ᬧᭂᬃᬓᬢᭀᬦ᭄ᬰᬓ᭄ᬢᬶᬦᬶᬭᬧᬟᬯᬶᬤᬕ᭄ᬥᬾᬂᬥᬦᬸᬭ᭄ᬯᬾᬤᬰᬵᬲ᭄ᬢ᭄ᬭ᭞
ᬰᬷᬃᬡ᭄ᬦᬵᬲᬶᬂᬫᬸᬗ᭄ᬕ᭄ᬯᬶᬲᬡ᭄ᬟᬶᬂᬦᬶᬭᬓᬳᬯᬳᬶᬮᬂᬪᬺᬢ᭄ᬬᬲᬂᬘᬾᬤᬶᬭᬵᬚ᭞
ᬅᬗ᭄ᬳᬶᬂᬳ᭄ᬭᬹᬘᬾᬤᬶᬦᬵᬣᬵᬗᭂᬦᬦᬶᬟᬟᬦᬶᬓᬶᬂᬲᬵᬭᬣᬷᬧᬵᬡ᭄ᬟᬸᬧᬸᬢ᭄ᬭ᭛

ᬫᬸᬦ᭄ᬤᬸᬃᬲᬂᬧᬵᬡ᭄ᬟᬸᬧᬸᬢ᭄ᬭᬦ᭄ᬤᬢᬸᬘᬧᬲᬶᬭᬲᬂᬭᬸᬓ᭄ᬫᬭᬵᬥᬾᬬᬫᬧ᭄ᬭᬂ᭞
ᬯ᭄ᬯᬂᬤᬃᬧ᭄ᬧᬾᬂᬧ᭄ᬭᬂᬧᬟᬵᬫᬾᬢ᭄ᬓᬶᬭᬓᬶᬭᬧᬸᬢᬸᬲᬶᬂᬧ᭄ᬭᬂᬲᬶᬮᬶᬄᬯᬹᬓ᭄ᬲᬶᬮᬶᬄᬤᬸᬓ᭄᭞
ᬫᭀᬖᬦ᭄ᬬᬵᬓ᭄ᬯᬾᬄᬢᬶᬓᬂᬲᬜ᭄ᬚᬢᬮᬶᬦᭂᬧᬲᬓᭂᬦ᭄ᬤᬾᬦᬶᬭᬵᬲᬶᬂᬓᬲᬫ᭄ᬩᬸᬢ᭄᭞
ᬲᬶᬗ᭄ᬮᬃᬲᬂᬓᬵᬮᬶᬳᬧ᭄ᬭᬂᬧᬋᬓᬧᬋᬧᭂᬓᬦ᭄ᬢᬦ᭄ᬓᬘᬶᬤ᭄ᬭᬜ᭄ᬘᬶᬦᬶᬤ᭄ᬭ᭛

ᬓᬧ᭄ᬯᬵᬦᬫ᭄ᬩᬸᬢ᭄ᬧᬦᬄᬢᬦ᭄‌ᬯᬯᬗᬫᬦᬳᬦᬹᬩ᭄ᬳ᭄ᬭᬹᬦᬶᬭᬵᬓᬺᬧ᭄‌ᬍᬧᬲ᭄ᬦ᭄ᬬ᭞
ᬧᬸᬗ᭄ᬕᭂᬮ᭄ᬢᬾᬓᬂᬮᬭᬲ᭄ᬓᬃᬯ᭄ᬯᬬᬓᬭᬡᬦᬶᬭᬦ᭄ᬧᬵᬗᬸᬦᬸᬲ᭄ᬘᬦ᭄ᬤ᭄ᬭᬳᬵᬲ᭞
ᬰᬷᬖ᭄ᬭᬵᬭᬗ᭄ᬓᬶᬢ᭄ᬲᬯᬂᬫᬾᬖᬫᬢᭂᬫᬸᬭᬶᬢᭂᬗᬄᬥᬷᬭᬢᬦ᭄ᬧᬗ᭄ᬭᬲᬵᬗᬾᬮ᭄᭞
ᬉᬚ᭄ᬯᬵᬮᬾᬓᬦ᭄ᬢᭂᬕᭂᬕ᭄‌ᬮ᭄ᬯᬶᬃᬓᬶᬮᬢᬯᬶᬍᬢᬦᬗ᭄ᬤᬾᬳᬸᬮᬧ᭄ᬦᬶᬂᬢᬸᬫᬶᬗ᭄ᬳᬮ᭄᭛

ᬲᬂᬭᬸᬓ᭄ᬫᬵᬦ᭄ᬲᬾᬧ᭄ᬓᬦᬶᬦ᭄ᬓᬧ᭄ᬭᬗᬶᬟᬟᬳᬸᬫᬶᬮᬷᬭᬵᬄᬦᬶᬭᬵᬤᬺᬲ᭄ᬢᬦᬫ᭄ᬧᭂᬢ᭄᭞
ᬫᬗ᭄ᬲᭃᬲᬂᬲᬢ᭄ᬬᬓᬵᬧᬓ᭄ᬱᬢᬸᬫᬸᬮᬸᬗᬫᬸᬭᬸᬤ᭄ᬓᬃᬡ᭄ᬦᬲᬵᬫ᭄ᬧᬸᬦ᭄ᬓᬗᬾᬮᬦ᭄᭞
ᬅᬗ᭄ᬳᬶᬂᬲᬂᬦᬵᬣᬭᬸᬓ᭄ᬫᬾᬦᬮᬧᬶᬭᬯᭂᬓᬲᬦ᭄ᬬᬢ᭄ᬦᬫᬸᬦ᭄ᬤᬸᬃᬲᬶᬭᬵᬮᭀᬦ᭄᭞
ᬖᭂᬓ᭄ᬕ᭄ᬭᬶᬢ᭄ᬖᭂᬓ᭄ᬮᬫ᭄ᬧᬳᬶᬂᬲ᭄ᬬᬦ᭄ᬤᬦᬦᬶᬭᬫᬦᬧᬓ᭄‌ᬯᬗ᭄ᬓᬬᬶᬂᬲᬵᬫᬚᬵᬰ᭄ᬯ᭛

᭛ᬯᬗ᭄ᬰᬲ᭄ᬣ᭛᭝᭙᭐᭟
0‐0|‐‐0|0‐0|‐00̲ = ᭑᭒

ᬲᬗᬸᬮ᭄ᬫᬸᬓᬵᬢ᭄ᬬᬦ᭄ᬢᬕᭂᬍᬂᬦᬶᬭᭀᬫᬲᭃ᭞
ᬮᬭᬲ᭄ᬦᬶᬭᬵᬓᬲ᭄‌ᬯᬭᬬᬂᬦᬶᬭᬵᬮᬸᬗᬶᬤ᭄᭞
ᬯᬯᬂᬢᬶᬓᬵᬲ᭄ᬬᬤ᭄ᬭᬯᬮᬷᬓᬫᬗ᭄ᬮᬕ᭞
ᬲᬶᬮᬶᬄᬧᬦᬄᬓᬧ᭄ᬯᬯᬶᬤᬕ᭄ᬥᬭᬶᬂᬧᬦᬄ᭛

ᬓᭂᬦᬵᬲᬓᬶᬢ᭄ᬲ᭄ᬬᬤ᭄ᬭᬯᬮᬷᬓᬫᬹᬃᬘ᭄ᬙᬶᬢ᭞
ᬭᬶᬓᬂ‌ᬓ᭄ᬱᬡᬵᬢᬗ᭄ᬕᬮᬸᬥᬵᬦᬶᬮᬵᬖᬯ᭞
ᬫᬍ‌ᬲ᭄ᬢᬬᬾᬂᬳ᭄ᬭᬹᬯᬶᬱᬩᬳ᭄ᬦᬶᬓᬵᬢᬭ᭞
ᬬᬢᬵᬗᭂᬦᬦ᭄ᬬᬵᬫᬶᬱᬦᬷᬲᬗᬸᬮ᭄ᬫᬸᬓ᭛

ᬫᬢᬂᬦ᭄ᬬᬦᬗ᭄ᬲᭃᬦᬶᬰᬞᬵᬧᬸᬮᬶᬄ‌ᬯᬯᬂ᭞
ᬫᬲᬜ᭄ᬚᬢᬾᬓᬂ‌ᬯᭂᬲᬶᬫᬸᬤ᭄ᬕᬭᭀᬚ᭄ᬯᬮ᭞
ᬫᬸᬲᬷᬭᬣᬲ᭄ᬬᬤ᭄ᬭᬯᬮᬷᬓᬲᬵᬳᬲ᭞
ᬫᬸᬧᬸᬄᬟᬟᬲ᭄ᬬᬤ᭄ᬭᬯᬮᬷᬓᬘᬹᬃᬡ᭄ᬦᬶᬢ᭛

ᬢᭂᬮᬲ᭄ᬧᭂᬚᬄᬲ᭄ᬬᬤ᭄ᬭᬯᬮᬷᬓᬭᬶᬂᬭᬡ᭞
ᬫᬲᭃᬫᬲᭂᬗ᭄ᬳᬶᬢ᭄ᬰᬭᬪᬵᬗᬮᬧ᭄ᬮᬭᬲ᭄᭞
ᬍᬧᬲ᭄ᬢᬦᬫ᭄ᬧᭂᬢ᭄‌ᬯᬭᬬᬂᬦ᭄ᬬᬪᬵᬲ᭄ᬯᬭ᭞
ᬰᬸᬫᬷᬃᬡ᭄ᬦᬯᬤ᭄ᬯᬵᬦᬺᬧᬢᬶᬤ᭄ᬭᬸᬫᬾᬂᬭᬡ᭛

ᬭᬶᬓᬵᬦ᭄ᬢᬸᬫᬦ᭄ᬤᬂᬢᬲᬶᬭᬂᬤ᭄ᬭᬸᬫᬵᬢ᭄ᬫᬚ᭞
ᬭᬭᬾᬧ᭄ᬭᬯᬷᬭᭀᬢ᭄ᬢᬫᬭᬶᬂᬓᬯᬗ᭄ᬰᬚᬦ᭄᭞
ᬧᬦᬄᬦᬶᬭᬵᬓ᭄ᬯᬾᬄᬮᬸᬫᭂᬧᬲ᭄‌ᬦ᭄ᬤᬢᬦ᭄ᬧᭂᬕᬢ᭄᭞
ᬦᬦᬵᬢᬯᬤ᭄ᬯᬵᬰᬭᬪᬵᬭᬤᬶᬦ᭄ᬧᭂᬚᬄ᭛

ᬫᬲᭃᬯᬯᬂᬲᬂᬰᬭᬪᬾᬤ᭄ᬭᬸᬫᬵᬢ᭄ᬫᬚ᭞
ᬭᬣᬵᬦᬶᬓᬵᬤᬺᬲ᭄ᬫᬗᭂᬟᬧ᭄ᬢᬶᬦᬶᬗ᭄ᬳᬮᬦ᭄᭞
ᬢᬢᬦ᭄ᬳᬦᭀᬮᬶᬦ᭄ᬧᬫᭂᬕᬢ᭄ᬓᬮᬸᬂᬓᬮᬸᬂ᭞
ᬮᬯᬦ᭄ᬕᬸᬮᬹᬲᬂᬲᬸᬭᬣᬵᬲᬓᬶᬢ᭄ᬓᬦᬶᬦ᭄᭛

ᬫᬲᭂᬗ᭄ᬳᬶᬢᬫ᭄ᬩᭂᬓ᭄ᬲᬸᬭᬣᬵᬗ᭄ᬳᬬᬢ᭄ᬮᬭᬲ᭄᭞
ᬰᬭᬵᬃᬤ᭄ᬥᬘᬦ᭄ᬤ᭄ᬭᬦ᭄ᬓᬍᬧᬲ᭄ᬢᭂᬓᬧ᭄ᬦᬶᬭ᭞
ᬳᬸᬯᬸᬲ᭄‌ᬍᬧᬲ᭄ᬳ᭄ᬭᬹᬦᬶᬭᬢᬸᬮ᭄ᬬᬳᬦ᭄ᬤᬭᬸ᭞
ᬢᬶᬩᬵᬗᭂᬦᬾᬲᬂᬰᬭᬪᬵᬢᭂᬳᭂᬃᬧᭂᬚᬄ᭛

᭛ᬭᬚᬦᬷ᭛᭝᭙᭑᭟
000|0‐0|‐00|0‐0|0‐0|00̲ = ᭑᭗

ᬰᬭᬪᬢᭂᬮᬲ᭄ᬧᭂᬚᬄᬢᭂᬓᬧᬶᬭᬂᬲᬸᬭᬣᬾᬂᬲᬫᬭ᭞
ᬬᬢᬶᬓᬕᭂᬍᬂᬦᬭᬾᬦ᭄ᬤ᭄ᬭᬰᬶᬰᬸᬧᬵᬮᬭᬶᬓᬂᬲᬸᬭᬣ᭞
ᬅᬫᬦᬳᬓᭂᬦ᭄ᬰᬭᬵᬕ᭄ᬦᬶᬓᬸᬫᬸᬢᬸᬕ᭄ᬫᬸᬭᬸᬩᬶᬂᬕᬕᬦ᭞
ᬓᬤᬶᬲᬶᬦᬗᬵᬗ᭄ᬳ᭄ᬬᬗᭀᬧ᭄ᬓᬧᬦᬲᬦ᭄ᬫᬳᬸᬬᬂᬳᬬᬶᬗᬦ᭄᭛

ᬭᬶᬓᬲᬸᬭᬣᬦ᭄ᬧ᭄ᬭᬬᬢ᭄ᬦᬫᬍᬲᬶᬂᬩᬭᬸᬡᬵᬲ᭄ᬢ᭄ᬭᬲᬶᬭ᭞
ᬩᬜᬸᬫᭂᬢᬸᬲᬗ᭄ᬓᬭᬶᬂᬮᬭᬲᬧᬹᬃᬯ᭄ᬯᬳᬶᬮᬷᬦ᭄ᬬᬫᬕᭃᬂ᭞
ᬫᬗᬯᬗᬯᬂᬲᬯᬂᬲᬸᬭᬦᬤᬷᬕᬸᬫᬸᬭᬸᬄᬓᬋᬗᭃ᭞
ᬅᬫᬟᭂᬫᬶᬲᬜ᭄ᬚᬢᬵᬦᬮᬳᬶᬮᬂᬫᬮᬶᬮᬂ‌ᬯᭂᬓᬲᬦ᭄᭛

ᬫᬸᬯᬳᬫᬦᬄᬢᬘᬾᬤᬶᬧᬢᬶᬭᬶᬂᬰᬭᬩᬚ᭄ᬭᬫᬬ᭞
ᬫᬧᬸᬢᬶᬳᬓᬵᬲ᭄‌ᬯᬚᬦ᭄ᬬᬓᬤᬶᬳᬷᬭᬓᬢᭀᬦ᭄ᬤᬸᬫᬶᬮᬄ᭞
ᬯᬳᬸᬫᬗᬬᬢ᭄ᬮᬭᬲ᭄ᬤ᭄ᬭᬸᬫᬲᬸᬢᬵᬃᬤ᭄ᬥᬓᬲᬾᬧ᭄ᬓᬢᬸᬚᬸ᭞
ᬢᬸᬫᬓᬶᬲᬓᭂᬦ᭄ᬥᬦᬸᬄᬦᬶᬭᬢᬶᬓᭂᬮ᭄ᬓᬓᭂᬦᬦ᭄‌ᬭᬶᬢᬗᬦ᭄᭛

ᬭᬶᬓᬦᬗᬮᬧ᭄ᬮᬶᬧᬸᬂᬲᬶᬭᬫᬲᭃᬫᬫᬸᬋᬓ᭄ᬭᬸᬫᬓᭂᬢ᭄᭞
ᬢᭂᬳᭂᬭᬗᬸᬳᬸᬄ‌ᬭᬶᬘᬾᬤᬶᬧᬢᬶᬢᭀᬄᬰᬶᬰᬸᬧᬵᬮᬮᬶᬳᬢ᭄᭞
ᬦᬶᬳᬦᬶᬓᬶᬲᭀᬧᬦᬦ᭄ᬢᬫᬸᬮᬶᬳᬾᬂᬬᬫᬮᭀᬓᬫᭂᬦᬾ᭞
ᬦᬮᬶᬗᬶᬭᬢᬦ᭄‌ᬤ᭄ᬯᬫᬗ᭄ᬤᬸᬓᬗᭂᬦᬾᬳᬸᬮᬸᬘᬾᬤᬶᬧᬢᬶ᭛

ᬫᬓᬸᬝᬦᬭᬾᬦ᭄ᬤ᭄ᬭᬘᬾᬤᬶᬓᭂᬦᬤᬾᬦ᭄ᬬᬫᬡᬶᬓ᭄ᬦ᭄ᬬᬋᬫᬸᬓ᭄᭞
ᬢᬶᬦᬯᬦᬶᬓᬂᬮᬶᬧᬸᬂ‌ᬯᬶᬦᬯᬭᬶᬂᬤᬕᬦᬶᬂᬓᬸᬦᬧ᭞
ᬫᬓᬶᬦᬯᬸᬯᬸᬄᬕᭂᬍᬂ‌ᬦᬺᬧᬢᬶᬘᬾᬤᬶᬫᬍᬲ᭄ᬫᬫᬦᬄ᭞
ᬯᬭᬬᬗᬶᬭᬵᬃᬤ᭄ᬥᬘᬦ᭄ᬤ᭄ᬭᬫᬗᭂᬦᬾᬓᬕᬸᬮᬹᬦᬶᬫᬸᬲᬸᬄ᭛

ᬇᬭᬶᬓᬧᭂᬚᬄᬤ᭄ᬭᬸᬫᬵᬢ᭄ᬫᬚᬯᬯᬂᬩᬲᬸᬤᬾᬯᬫᬲᭃ᭞
ᬢᭂᬳᭂᬭᬤᬸᬮᬸᬃᬮᬯᬦ᭄ᬧ᭄ᬭᬯᬭᬓᬶᬫ᭄ᬧᬸᬭᬸᬱᬵᬥᬶᬧᬢᬶ᭞
ᬦᬺᬧᬩᬲᬸᬤᬾᬯᬫᬗ᭄ᬮᬯᬦᬶᬲᬂᬰᬶᬱᬸᬧᬵᬮᬲᬶᬭ᭞
ᬤ᭄ᬭᬸᬫᬮᬸᬫᬕᬾᬓᬮᬶᬗ᭄ᬕᬧᬢᬶᬯᬷᬭᬲᬶᬭᬾᬂᬲᬫᬭ᭛

ᬤ᭄ᬭᬸᬫᬲᬶᬭᬲᬵᬳᬲᬵᬫᬦᬳᬓᭂᬦ᭄ᬰᬭᬩᬵᬡᬯᬭ᭞
ᬫᬓᬧᭂᬋᬲᭃᬢ᭄ᬲᬯᬂᬮᬢᬸᬮᬢᬹᬚ᭄ᬯᬮᬭᬶᬂᬕᬕᬦ᭞
ᬓᬯᬘᬓᬮᬶᬗ᭄ᬕᬦᬵᬣᬓᭂᬦᬤᬾᬦᬶᬓᬰᬷᬃᬡ᭄ᬦᬭᬸᬚᬶᬢ᭄᭞
ᬅᬦᬸᬮᬸᬬᬶᬮᬫ᭄ᬩᬸᬗᬃᬤ᭄ᬥᬓᬲᬶᬲᬶᬧ᭄ᬢᬦᭂᬫᬶᬂ‌ᬯᬭᬬᬂ᭛

ᬇᬭᬶᬓᬓᬮᬶᬗ᭄ᬕᬦᬵᬣᬲᬶᬭᬦᬫ᭄ᬭᬶᬳᬫᬹᬓ᭄ᬫᬫᬦᬄ᭞
ᬅᬫᬦᬳᬓᭂᬦ᭄ᬳᬸᬤᬦ᭄‌ᬭᬶᬭᬶᬲᬯᭀᬃᬧᬯᬦᬵᬤᬺᬲᬢᬶᬲ᭄᭞
ᬲᬳᬰᬭᬩᬵᬬᬸᬩᬚ᭄ᬭᬫᬤᬸᬮᬸᬃᬧᬟᬵᬬᬗᭂᬦᬦᬶ᭞
ᬤ᭄ᬭᬸᬫᬲᬶᬭᬓᬵᬢᬶᬲᬦ᭄ᬕᬸᬫᬶᬕᬶᬮᬵᬗᭂᬲᭂᬲᬦ᭄ᬓᬸᬫᭂᬢᭂᬭ᭄᭛

ᬦᬺᬧᬩᬲᬸᬤᬾᬯᬬᬢ᭄ᬦᬢᬸᬫᬸᬮᬸᬂᬤ᭄ᬭᬸᬫᬦᬵᬣᬲᬶᬭ᭞
ᬇᬭᬶᬓᬧᭂᬚᬄᬓᬮᬶᬗ᭄ᬕᬧᬢᬶᬤᬾᬦᬶᬭᬢᬦ᭄ᬧᬩᬶᬲ᭞
ᬤᬤᬶᬲᬶᬭᬫᬗ᭄ᬮᬕᬾᬦᬺᬧᬢᬶᬘᬾᬤᬶᬧᬶᬦᬗ᭄ᬧᬗᬶᬭ᭞
ᬢᭂᬳᭂᬭᬗᬬᬢ᭄ᬮᬭᬲ᭄ᬚᬕᬚᬕᭀᬚᬭᬶᬭᬦ᭄ᬧᬫᬦᬄ᭛

ᬰᬭᬯᬭᬲᬂᬦᬭᬾᬦ᭄ᬤ᭄ᬭᬩᬲᬸᬤᬾᬯᬲᬯᬂᬧ᭄ᬭᬮᬬ᭞
ᬓᬸᬫᬸᬲᬸᬳᬯᭀᬃᬳᬮᬶᬲ᭄ᬬᬸᬲᬫᬸᬲᬸᬲ᭄ᬩᬮᬘᬾᬤᬶᬧᬢᬶ᭞
ᬳᬦᬢᬫᬳᭀᬕ᭄ᬭᬲᬵᬬᬓᬦᬶᬭᬾᬓᬫᬸᬯᬄᬮᬸᬫᭂᬧᬲ᭄᭞
ᬓᬯᬘᬦᬭᬾᬦ᭄ᬤ᭄ᬭᬘᬾᬤᬶᬩᬶᬦᭂᬮᬄᬦ᭄ᬬᬫᬶᬩᬩ᭄‌ᬭᬶᬟᬟ᭛

ᬫᬍᬲᬫᬦᬄᬦᬭᬾᬦ᭄ᬤ᭄ᬭᬰᬶᬰᬸᬧᬵᬮᬲᬭᭀᬱᬢᭂᬫᭂᬦ᭄᭞
ᬅᬫᬦᬳᬓᭂᬦ᭄ᬫᬳᬵᬲ᭄ᬢ᭄ᬭᬫᬭᬡᬾᬓᬫᬬᬵᬦᬶᬰᬶᬢ᭞
ᬇᬦᬭᬳᬭᬄᬦᬶᬭᬾᬓᬦᬮᬭᬲ᭄ᬩᬲᬸᬤᬾᬯᬢᬶᬓᭂᬮ᭄᭞
ᬅᬫᬋᬧᭂᬓᬶᬂᬫᬸᬲᬸᬄᬫᬫᬢᬶᬢᬶᬲ᭄ᬢᬲᬶᬭᬦ᭄ᬧᬫᬦᬄ᭛

ᬦᬺᬧᬩᬲᬸᬤᬾᬯᬬᬢ᭄ᬦᬫᬗᬮᬧ᭄ᬲᬶᬭᬘᬓ᭄ᬭᬫᬲᭃ᭞
ᬧᬶᬦᬸᬢᭂᬭᬶᬭᬵᬓᬶᬮᬢ᭄‌ᬭᬶᬢᬗᬦᬸᬚ᭄ᬯᬮᬢᬾᬚᬦᬶᬓᬵ᭞
ᬮᬶᬦᭂᬧᬲᬓᭂᬦ᭄ᬢᬤᬾᬦᬶᬭᬫᬸᬭᬸᬩ᭄‌ᬭᬶᬓᬦᬂᬕᬕᬦ᭞
ᬓᭂᬦᬓᬧᬶᬲᬦ᭄ᬲᬗᬵᬃᬬ᭄ᬬᬰᬶᬰᬸᬧᬵᬮᬩᭂᬮᬄ‌ᬭᬶᬟᬟ᭛

ᬇᬭᬶᬓᬢᬘᬾᬤᬶᬭᬵᬚᬫᬢᬶᬤᬾᬩᬲᬸᬤᬾᬯᬲᬶᬭ᭞
ᬇᬓᬗᬸᬫᬸᬮᬢ᭄ᬓᬧᬹᬳᬦᬶᬍᬓᬲ᭄ᬦᬶᬭᬬᬦ᭄ᬫᬢᬸᬳ᭞
ᬅᬲᬶᬕᬢᬶᬦᬶᬗ᭄ᬳᬮᬦ᭄ᬲᬶᬭᬦᬧᬜ᭄ᬚᬭᬫᬦ᭄ᬢᬓᬢᭀᬦ᭄᭞
ᬢᭂᬳᭂᬭᬓᬶᬭᬩ᭄ᬳᬸᬯᬦ᭄ᬓᬢᬯᬦᬦ᭄‌ᬯᬭᬬᬂᬲᬸᬫᬸᬲᬸᬧ᭄᭛

᭛‌ᬇᬦ᭄ᬤ᭄ᬭᬯᬗ᭄ᬰ᭛᭝᭙᭒᭟
‐‐0|‐‐0|0‐0|‐00̲ = ᭑᭒

ᬲᬵᬫ᭄ᬧᬸᬦ᭄ᬧᭂᬚᬄᬲᬂ‌ᬦᬺᬧᬘᬾᬤᬶᬭᬶᬂᬭᬡ᭞
ᬫᬗ᭄ᬮᬄᬲᬶᬭᬾᬋᬗ᭄ᬕᬦᬶᬓᬂᬭᬣᬵᬭᬸᬳᬸᬭ᭄᭞
ᬓᬵᬭᬸᬦ᭄ᬮᬯᬦ᭄ᬲᬵᬭᬣᬶᬮᬾᬦᬶᬓᬂᬓᬸᬤ᭞
ᬅᬗ᭄ᬳᬶᬂᬢᬸᬭᬄᬦᬶᬂᬩᬮᬤᬸᬃᬩᬮᬵᬮᬬᬹ᭛

ᬓᬕ᭄ᬬᬢ᭄ᬲᬗᬃᬓ᭄ᬓᬵᬢ᭄ᬫᬚᬕᬤ᭄ᬕᬤᬵᬗᬤᭂᬕ᭄᭞
ᬦ᭄ᬢᭀᬦ᭄ᬢᬾᬓᬲᬂᬘᬾᬤᬶᬫᬢᬷᬂᬭᬡᬵᬗ᭄ᬕᬦ᭞
ᬢᬺᬱ᭄ᬡᬵᬦᬶᬭᬵᬫᬶᬢ᭄ᬭᬬᬢᬵᬫᬗᬸᬦ᭄ᬮᬭ᭞
ᬫᬃᬫ᭄ᬫᬵᬯᭂᬮᬲ᭄ᬳᬾᬢᬸᬦᬶᬓᭂᬫ᭄ᬩᭂᬗᬶᬂᬫᬢ᭛

ᬏᬗ᭄ᬕᬮ᭄ᬫᬋᬦ᭄ᬰᭀᬓᬲᬶᬭᬾᬓᬲᬓ᭄ᬱᬡ᭞
ᬕᭃᬂᬦᬶᬂᬓᬥᬷᬭᬦ᭄ᬫᬗᬯᬾᬰᬓᭂᬦ᭄‌ᬯᬯᬂ᭞
ᬫᬗ᭄ᬲᭃᬲᬶᬭᬾᬲᬂᬩᬲᬸᬤᬾᬯᬲᬵᬳᬲ᭞
ᬮᬵᬯᬦ᭄‌ᬭᬶᬲᬂᬓᬶᬫ᭄ᬧᬸᬭᬸᬱᬾᬦ᭄ᬤ᭄ᬭᬘᬸᬡ᭄ᬟᬸᬓᭂᬦ᭄᭛

ᬫᬗ᭄ᬓᬶᬦ᭄ᬫᬋᬓ᭄ᬲᬂᬭᬯᬶᬧᬸᬢ᭄ᬭᬭᬶᬂᬭᬣ᭞
ᬬᬃᬢᭀᬦ᭄ᬲᬶᬭᬂ‌ᬭ᭄ᬯᬵᬮᬭᬤᬾᬦᬶᬭᬦ᭄ᬧᭂᬚᬄ᭞
ᬰᬷᬖ᭄ᬭᬵᬗᬸᬦᬸᬲ᭄ᬓᬤ᭄ᬕᬦᬶᬭᬧ᭄ᬭᬪᬵᬲ᭄ᬯᬭ᭞
ᬲᬾᬧ᭄ᬲᬂᬤ᭄ᬭᬸᬫᬦ᭄ᬓᬧ᭄ᬭᬗᬶᬋᬗ᭄ᬕᬦᬶᬂᬭᬣ᭛

ᬮᬸᬫ᭄ᬧᬢ᭄ᬦᬶᬭᬂᬓᬃᬡ᭄ᬦᬲᬓᬾᬲ᭄ᬯᬯᬵᬳᬦ᭞
ᬫᬸᬗ᭄ᬲᬷᬲᬶᬭᬰ᭄ᬭᬷᬩᬲᬸᬤᬾᬯᬢᬦ᭄‌ᬯᬦᬾᬄ᭞
ᬅᬕ᭄ᬬᬵᬲᬶᬭᬵᬧᬓ᭄ᬱᬫᬦᬫ᭄ᬧᬶᬮᬾᬂᬭᬣ᭞
ᬓᬕ᭄ᬬᬢ᭄ᬘᬶᬦᬓ᭄ᬭᬵᬫᬍᬲᬫ᭄ᬭᬗᬶᬂᬢᭂᬯᭂᬓ᭄᭛

ᬫᬵᬢᬶᬧ᭄ᬯᬲᬂ‌ᬭ᭄ᬯᬵᬲᬶᬕᬓᬃᬡ᭄ᬦᬬᬦ᭄ᬓᬢᭀᬦ᭄᭞
ᬮᬷᬮᬵᬗᬤᭂᬕ᭄‌ᬭᬶᬂᬰᬓᬝᬵᬗ᭄ᬕᭂᬕᭃᬦ᭄ᬮᬭᬲ᭄᭞
ᬲᬂᬲᬵᬫ᭄ᬩᬲᬓ᭄ᬭᭀᬥᬢᭂᬳᭂᬃᬲᬶᬭᭀᬫᬲᭃ᭞
ᬢᬸᬚ᭄ᬯᬷᬧᬦᬄᬲᬂᬭᬯᬶᬧᬸᬢ᭄ᬭᬮᬵᬖᬯ᭛

ᬲᬂᬓᬃᬡ᭄ᬦᬰᬷᬖ᭄ᬭᬦ᭄ᬧᬗᬬᬢ᭄ᬮᬭᬲ᭄ᬦᬶᬭ᭞
ᬳ᭄ᬭᬹᬦᬵᬕᬧᬵᬰᬦ᭄ᬢᬸᬫᬶᬳᬂᬢᭂᬓᬧ᭄ᬦᬶᬭ᭞
ᬲᬵᬫ᭄ᬧᬸᬦ᭄‌ᬍᬧᬲ᭄ᬓᬵᬢᬭᬪᬷᬱᬡᭀᬫᬗᬂ᭞
ᬰᬩ᭄ᬤᬦ᭄ᬬᬢᬦ᭄ᬧᬵᬦ᭄ᬢᬭᬭᬶᬂᬦᬪᬲ᭄ᬢᬮ᭛

ᬓᬵᬮᬦ᭄ᬬᬫᬸᬗ᭄ᬕ᭄ᬯᬶᬂᬕᬕᬦᬵᬦ᭄ᬢᬭᬵᬗ᭄ᬮᬬᬂ᭞
ᬲᬂᬲᬵᬫ᭄ᬩᬲᬵᬫ᭄ᬧᬸᬦ᭄ᬮᬸᬫᭂᬧᬲ᭄ᬧᬦᬄᬦᬶᬭ᭞
ᬳ᭄ᬭᬹᬯᬿᬦᬢᬾᬬᬵᬲ᭄ᬢ᭄ᬭᬫᬳᭀᬕ᭄ᬭᬰᬓ᭄ᬢᬶᬫᬵᬦ᭄᭞
ᬬᬾᬓᬵᬫᬗᬦ᭄ᬳ᭄ᬭᬹᬦᬺᬧᬓᬃᬡ᭄ᬦᬭᬶᬂᬮᬗᬶᬢ᭄᭛

ᬲᬂᬓᬃᬡ᭄ᬦᬫᬗ᭄ᬓᬶᬦ᭄ᬲᬶᬭᬢᬦ᭄ᬢᬳᭂᬦ᭄ᬳᬢᬶ᭞
ᬓᬵᬮᭀᬕ᭄ᬭᬤᬗ᭄ᬱ᭄ᬝ᭄ᬭᬵᬮᬸᬫᭂᬧᬲ᭄ᬢᭂᬓᬧ᭄ᬦᬶᬭ᭞
ᬲᬂᬲᬵᬫ᭄ᬩᬬᬢ᭄ᬦᬵᬫᬦᬳᬶᬂᬫᬳᬵᬰᬭ᭞
ᬫᬺᬢ᭄ᬬᬸᬜ᭄ᬚᬬᬵᬲ᭄ᬢ᭄ᬭᬵᬥᬶᬧᬦᬵᬫᬓᬵᬢᬭ᭛

ᬰᬩ᭄ᬤᬦ᭄ᬬᬖᭀᬭᬾᬂᬕᬕᬦᬵᬢᬶᬖᬹᬃᬡ᭄ᬦᬶᬢ᭞
ᬳ᭄ᬭᬹᬓᬃᬡ᭄ᬦᬧᬸᬗ᭄ᬕᭂᬮ᭄ᬓᬢᬓᬶᬲ᭄ᬢᬶᬩᬾᬂ‌ᬍᬫᬄ᭞
ᬲᬓ᭄ᬭᭀᬥᬭᬵᬥᬾᬬᬲᬶᬭᬵᬫᬦᬄᬫᬸᬯᬄ᭞
ᬭᬶᬂᬘᬦ᭄ᬤ᭄ᬭᬯᬶᬫ᭄ᬩᬵᬃᬤ᭄ᬥᬰᬭᬧ᭄ᬭᬪᬵᬲ᭄ᬯᬭ᭛

ᬲᬵᬫ᭄ᬧᬸᬦ᭄‌ᬍᬧᬲ᭄ᬪᬷᬱᬡᬢᬸᬮ᭄ᬬᬳᬦ᭄ᬤᬭᬸ᭞
ᬲᬵᬫ᭄ᬩᬧ᭄ᬭᬯᬷᬭᬯ᭄ᬭᬸᬳᬶᬢᬫ᭄ᬧᬸᬳᬶᬂᬧᬦᬄ᭞
ᬫᭂᬡ᭄ᬟᭂᬓ᭄ᬲᬶᬭᬵᬦᬗ᭄ᬕᬸᬮᬓᭂᬦ᭄ᬮᬭᬲ᭄ᬦᬶᬭ᭞
ᬧᬸᬗ᭄ᬕᭂᬮ᭄ᬢᬮᬗ᭄ᬓᬧ᭄ᬦᬶᬭᬧᬃᬯ᭄ᬯᬭᬶᬂᬢᬗᬦ᭄᭛

ᬰᬷᬖ᭄ᬭᬵᬗᬮᬧ᭄ᬘᬓ᭄ᬭᬯᬯᬂᬲᬶᬭᬵᬫᬍᬲ᭄᭞
ᬧᬸᬗ᭄ᬕᭂᬮ᭄ᬥᬦᬸᬄᬲᬂᬭᬯᬶᬧᬸᬢ᭄ᬭᬤᬾᬦᬶᬭ᭞
ᬫᬗ᭄ᬲᭃᬲᬶᬭᬵᬜᬓ᭄ᬭᬫᬸᬯᬄᬦ᭄ᬤᬢᬦ᭄ᬲᬸᬭᬸᬤ᭄᭞
ᬢᭂᬗ᭄ᬕᭂᬓ᭄ᬦᬶᬭᬂᬓᬃᬡ᭄ᬦᬘᬶᬦᬓ᭄ᬭᬦᬶᬃᬪᬬ᭛

ᬓ᭄ᬭᭀᬥᬾᬓᬲᬂᬲᬵᬫ᭄ᬩᬭᬶᬓᬃᬡ᭄ᬦᬢᬦ᭄ᬓᬦᬶᬦ᭄᭞
ᬦᬵᬳᬾᬢᬸᬦᬶᬂᬫᬫ᭄ᬩᬶᬮᬶᬓᬂᬕᬤᬵᬦᬲᭃ᭞
ᬬᬾᬓᬵᬫᬸᬧᬸᬄᬲ᭄ᬬᬦ᭄ᬤᬦᬓᬃᬡ᭄ᬦᬭᬶᬂᬕᬤᬵ᭞
ᬓᬵᬭᬸᬦ᭄ᬮᬯᬦ᭄ᬲᬵᬭᬣᬶᬫᬵᬢᬶᬤᬾᬦᬶᬭ᭛

ᬲᬂᬓᬃᬡ᭄ᬦᬰᬷᬖ᭄ᬭᬦ᭄ᬢᬸᬫᭂᬟᬸᬦ᭄ᬲᬓᬾᬂᬭᬣ᭞
ᬢᬜ᭄ᬚ᭄ᬭᬶᬄᬢᭂᬳᭂᬃᬲᬫ᭄ᬩᬸᬢᬓᭂᬦ᭄ᬕᬤᬵᬦᬶᬭ᭞
ᬬᬾᬓᬵᬦ᭄ᬧᬟᬵᬤ᭄ᬯᬦ᭄ᬤ᭄ᬯᬕᬤᬵᬬᬸᬥᬾᬭᬶᬓᬵ᭞
ᬮᬵᬯᬦ᭄ᬲᬶᬭᬂᬲᬵᬫ᭄ᬩᬲᬶᬮᬶᬄᬧᬸᬧᬸᬄᬲᬶᬭ᭛

ᬓᬧ᭄ᬯᬵᬗᬶᬭᬶᬂᬘᬶᬤ᭄ᬭᬯᬶᬤᬕ᭄ᬥᬭᬶᬂᬲᬶᬓᭂᬧ᭄᭞
ᬦ᭄ᬤᬵᬢᬦ᭄ᬳᬦᬵᬲᭀᬃᬧᬟᬰᬓ᭄ᬢᬶᬲᬸᬰ᭄ᬭᬫ᭞
ᬲᬶᬤ᭄ᬥᬃᬱ᭄ᬬᬦᭀᬦ᭄ᬢᭀᬦ᭄ᬳᬦᬭᬶᬂᬦᬪᬲ᭄ᬢᬮ᭞
ᬫᬳ᭄ᬬᬵᬳᬸᬫᬸᬂᬰᬩ᭄ᬤᬦᬶᬭᬦ᭄ᬧᬗᬤ᭄ᬯᬓᭂᬦ᭄᭛

ᬲᬂᬲᬵᬫ᭄ᬩᬫᭀᬖᬦ᭄ᬓᬲᬶᬓᭂᬧ᭄ᬕᬤᬵᬦᬶᬭ᭞
ᬤᬾᬲᬂ‌ᬦᬺᬧᬵᬃᬓ᭄ᬓᬵᬢ᭄ᬫᬚᬭᬶᬂᬢᬗᬦ᭄ᬓᬶᬯᬵ᭞
ᬳᬲ᭄ᬢᬾᬢᭂᬗᭂᬦ᭄ᬲᬹᬃᬬ᭄ᬬᬲᬸᬢᬵᬫᬸᬧᬸᬄᬫᬸᬲᬸᬄ᭞
ᬗ᭄ᬓᬵᬦᬾᬂᬳᬸᬚᬸᬂᬩᬵᬳᬸᬦᬶᬭᬂ‌ᬦᬺᬧᬵᬢ᭄ᬫᬚ᭛

ᬫᬵᬃᬩᬵᬳᬸᬲᬂᬲᬵᬫ᭄ᬩᬢᭂᬗᭂᬦ᭄ᬓᭂᬦᬾᬂᬕᬤᬵ᭞
ᬳᬾᬢᬸᬦ᭄ᬬᬲᬶᬗ᭄ᬲᬮ᭄ᬢᬕᬤᬵᬦᬶᬭᬾᬢᬗᬦ᭄᭞
ᬫᬹᬃᬘ᭄ᬙᬵᬲᬶᬭᬾᬲᬓ᭄ᬱᬡᬤᬾᬦᬶᬓᬂᬮᬭ᭞
ᬗ᭄ᬓᬵᬫ᭄ᬭᬶᬄᬲᬶᬭᬵᬢᬗ᭄ᬕᬮᬸᬥᬵᬦᬶᬥᬵᬭᬓ᭛

ᬤᬾᬦᬶᬂᬓᬥᬷᬭᬦ᭄ᬫᬢᬳᭂᬦ᭄ᬲᬶᬭᬵᬢᬸᬢᬸᬭ᭄᭞
ᬬᬾᬓᬵᬦᬫᬹᬓ᭄ᬧᬺᬧ᭄‌ᬦᬺᬧᬓᬃᬡ᭄ᬦᬭᬶᬂᬓᬶᬯᬵᬦ᭄᭞
ᬭᬵᬥᬾᬬᬋᬫ᭄ᬧᬹᬢᬰᬶᬭᬄᬦᬶᬭᬵᬧᬲᬄ᭞
ᬫᬗ᭄ᬮᬄᬢᬶᬩᬾᬲᬡ᭄ᬟᬶᬗᬶᬓᬂᬲ᭄ᬯᬯᬵᬳᬦ᭛

ᬲᬂᬓᬃᬡ᭄ᬦᬲᬵᬫ᭄ᬧᬸᬦ᭄ᬧᭂᬚᬳᬶᬂᬭᬡᬵᬗ᭄ᬕᬦ᭞
ᬯᬤ᭄ᬯᬵᬦᬶᬭᬵᬯᬺᬕ᭄ᬲᬳᬯᬵᬳᬦᬵᬮᬬᬹ᭞
ᬲᬂᬲᬵᬫ᭄ᬩᬲᬵᬫ᭄ᬧᬸᬦ᭄‌ᬯᬶᬦᬯᬾᬂᬭᬣᬵᬭᬸᬳᬸᬭ᭄᭞
ᬅᬗ᭄ᬕᬵᬫᬶᬭᬄᬤᬶᬦ᭄ᬬᬸᬲᬶᬭᬵᬄᬧᬢᬗ᭄ᬕᬚ᭛

ᬓᬵᬮᬦ᭄ᬬᬫᬵᬯᬺᬕ᭄ᬢᬶᬓᬦᬂᬩᬮᬵᬮᬬᬹ᭞
ᬫᬗ᭄ᬲᭃᬚᬭᬵᬲᬦ᭄ᬥᬮᬯᬦ᭄ᬲᬫᬵᬗ᭄ᬚᬸᬭᬸ᭞
ᬅᬢ᭄ᬬᬦ᭄ᬢᬭᬶᬂᬓ᭄ᬯᬾᬄᬢᬸᬯᬶᬢᬸᬫ᭄ᬧᭂᬓᬦ᭄ᬓᬩᬾᬄ᭞
ᬳᬶᬫ᭄ᬧᭂᬃᬕᬸᬦᬸᬂᬭᬸᬕ᭄ᬲᬳᬯᬵᬄᬫᬳᬚ᭄ᬯᬮ᭛

᭛ᬫᬤᬦᬮᬮᬶᬢᬵ᭛᭝᭙᭓᭟
‐‐‐|‐00|000|‐‐‐|000|0̲ = ᭑᭖

ᬫᬗ᭄ᬓᬢ᭄ᬲᬂᬬᬵᬤᬯᬲᬳᬮᬯᬦ᭄‌ᬯᬺᬱ᭄ᬡ᭄ᬬᬵᬦ᭄ᬤᬓᬓᬩᬾᬄ᭞
ᬲᬵᬫᬦ᭄ᬢᬫ᭄ᬯᬂᬩᬮᬓᬤᬶᬢᬲᬶᬓ᭄ᬭᭀᬩ᭄ᬓᬵᬤᬺᬲᬦᬗᬶᬦ᭄᭞
ᬲᬓ᭄ᬯᬾᬄᬦᬶᬂᬲᬵᬫᬚᬭᬣᬓᬸᬤᬮ᭄ᬯᬶᬃᬤᬸᬃᬕ᭄ᬕᬫᬓᬭᬂ᭞
ᬲᬂ‌ᬯᬷᬭᬵᬗ᭄ᬓᭂᬦ᭄ᬳ᭄ᬬᬸᬧᬶᬦᬓᬭᬬᬵᬢᬧ᭄ᬭᬂᬦ᭄ᬬᬫᬫᬢᬶ᭛

ᬏᬦᬓ᭄ᬢᬂᬧ᭄ᬭᬂᬫᬢᭂᬫᬸᬭᬶᬢᭂᬗᬄᬫᬮ᭄ᬯᬂᬧᬶᬭᬗᬶᬯᬸ᭞
ᬫᬗ᭄ᬓᬶᬦ᭄ᬫᬵᬢᬶᬫ᭄ᬩᬸᬦᬓᬢᬧᬢᬶᬧ᭄ᬢᬂᬲᬵᬫᬚᬧᭂᬚᬄ᭞
ᬫᬗ᭄ᬓᬵᬢᬂᬲ᭄ᬬᬦ᭄ᬤᬦᬳᬦᬢᬭᬶᬫ᭄ᬧᭂᬓ᭄ᬮᬾᬦ᭄ᬳᬦᬋᬫᬸᬓ᭄᭞
ᬫᬾᬫ᭄ᬩᬸᬄᬦ᭄ᬬᬦ᭄ᬤᬸᬃᬕ᭄ᬕᬧᬶᬦᬓᬲᬸᬓᭂᬢ᭄ᬦ᭄ᬬᬾᬓᬂᬭᬡᬲᬪᬵ᭛

ᬅᬓ᭄ᬯᬾᬄᬲᬵᬫᬦ᭄ᬢᬫᬢᬶᬓᭂᬦᬭᬶᬂᬓᭀᬦ᭄ᬢᬵᬦ᭄ᬓᬓᬸᬯᬸᬗᬦ᭄᭞
ᬫ᭄ᬯᬂᬢᬾᬓᬂᬫᬵᬢᬶᬓᭂᬦᬧᬶᬦᬦᬄᬢ᭄ᬭᬸᬲ᭄ᬢ᭄ᬯᬲ᭄ᬦ᭄ᬬᬓᬢᬶᬩᬵ᭞
ᬆᬲ᭄ᬢᬵᬫ᭄ᬢᬂᬧᬾᬓᬩᬮᬫᬢᬸᬫᬂ‌ᬯᬗ᭄ᬓᬬ᭄ᬦ᭄ᬬᬢᬶᬦᬧᬓ᭄᭞
ᬭᭀᬤ᭄ᬭᬂ‌ᬯᬷᬭᬵᬮᬕᬧᬓᬢᭂᬓᭂᬦ᭄ᬬᬵᬓᬤ᭄ᬕᬦᬶᬰᬶᬢ᭛

ᬬᬾᬓᬵᬗ᭄ᬲᭃᬲᬂᬦᬭᬧᬢᬶᬳᬶᬭᬡ᭄ᬬᬵᬦᬵᬪᬦᬶᬧᬸᬡ᭞
ᬫᬸᬗ᭄ᬕ᭄ᬯᬶᬂᬳᬲ᭄ᬢᬷᬦ᭄ᬓᬶᬦᬯᬘᬦᬯᬃᬡ᭄ᬦᬵᬧᬸᬬ᭄‌ᬯᬶᬦᬸᬮᬢᬦ᭄᭞
ᬳ᭄ᬭᬹᬢᬦ᭄ᬧᬵᬦ᭄ᬢᬾᬭᬶᬮᬭᬲᬶᬭᬓᬧ᭄ᬯᬮ᭄ᬯᬶᬃᬮᬢᬸᬮᬢᬸ᭞
ᬥ᭄ᬯᬲ᭄ᬢᬵᬢᬗ᭄ᬬᬵᬤᬯᬩᬮᬕᭂᬲᭃᬂᬤᬾᬦᬶᬂᬧᬦᬲᬶᬓᬵ᭛

ᬫᬗ᭄ᬓᬢ᭄ᬲᬂ‌ᬯᬪ᭄ᬭᬸᬫᬧᬕᬶᬳᬶᬭᬡ᭄ᬬᬵᬤᬺᬲ᭄ᬭᬣᬦᬶᬭ᭞
ᬳ᭄ᬭᬹᬢᬷᬓ᭄ᬱ᭄ᬡᬵᬢ᭄ᬬᬦ᭄ᬢᬧᬫᬦᬳᬶᬭᬮ᭄ᬯᬶᬃ‌ᬯᬶᬦ᭄ᬢᬗᬗᬮᬶᬄ᭞
ᬓᬵᬤ᭄ᬪᬹᬢᬵᬯᭀᬃᬓᬶᬮᬢᬯᬶᬍᬢᬗ᭄ᬤᬾᬋᬲ᭄ᬦᬶᬗᬸᬫᬸᬮᬢ᭄᭞
ᬢᭂᬫ᭄ᬧᬸᬄᬦ᭄ᬬᬵᬦᬷᬃᬡ᭄ᬦᬫᬓᬸᬝᬳᬶᬭᬡ᭄ᬬᬵᬲ᭄ᬬᬸᬄᬓᬢᬭᬶᬯᬮ᭄᭛

ᬫᬹᬃᬘ᭄ᬙᬵᬎᬓ᭄ᬢᭀᬯᬶᬦᬮᬭᬳᬶᬭᬡ᭄ᬬᬵᬧᬦ᭄ᬓᬓᬦᬶᬦᬦ᭄᭞
ᬓ᭄ᬭᭀᬥᬦ᭄ᬢᬦ᭄ᬤᬂᬮᬶᬫᬦᬶᬓᬫᬸᬲᬷᬲᬂ‌ᬯᬪ᭄ᬭᬸᬓᬸᬫᬸᬘᬸᬧ᭄᭞
ᬬᬢ᭄ᬦᬰ᭄ᬭᬷᬯᬪ᭄ᬭᬸᬫᬫᬦᬄᬳᬶᬭᬡ᭄ᬬᬫ᭄ᬯᬂᬕᬚᬳᬶᬭ᭞
ᬘᬾᬓ᭄ᬘᬾᬂᬢᬫ᭄ᬧᬸᬄᬦᬶᬯᬭᬬᬗᬶᬭᬾᬳᬲ᭄ᬢᬷᬦ᭄ᬓᬶᬦᬯᬘᬦ᭄᭛

ᬫᬗ᭄ᬓᬶᬦ᭄ᬓ᭄ᬭᭀᬥᬂᬮᬶᬫᬦᬗᬸᬮᬶᬗᬤᬺᬲ᭄ᬢᬦ᭄ᬤᬗᬶᬓᬳᭂᬦ᭄᭞
ᬅᬫ᭄ᬩᭂᬓ᭄ᬦ᭄ᬬᬵᬳ᭄ᬬᬸᬦ᭄ᬫᬗᬸᬍᬗᬭᬶᬲᬂ‌ᬯᬪ᭄ᬭᬸᬦ᭄ᬧᬫᬸᬭᬸᬕᬸᬮ᭄᭞
ᬲᬂ‌ᬯᬪ᭄ᬭᬸᬯ᭄ᬭᬸᬄᬢᬸᬫᬸᬮᬸᬬᬸᬫᬸᬭᬸᬤ᭄‌ᬫ᭄ᬯᬂᬲ᭄ᬬᬦ᭄ᬤᬦᬦᬶᬭ᭞
ᬅᬳ᭄ᬬᬵᬢᬂᬰᬢ᭄ᬭᬸᬩᬮᬳᬳᬳᬵᬄᬮᬶᬂᬦ᭄ᬬᬵᬗ᭄ᬕᬸᬬᬸᬕᬸᬬᬸ᭛

ᬓ᭄ᬭᭀᬥᬵᬫ᭄ᬩᭂᬓ᭄ᬲᬂᬕᬤᬫᬫᬸᬮᬶᬳᬷᬲᬂ‌ᬯᬪ᭄ᬭᬸᬫᬮᬬᬹ᭞
ᬰᬷᬖ᭄ᬭᬵᬫᭂᬡ᭄ᬝᬂᬮᬭᬲᬶᬭᬍᬧᬲ᭄‌ᬫ᭄ᬯᬂᬳ᭄ᬭᬹᬦᬶᬭᬯᬯᬂ᭞
ᬮᬶᬫ᭄ᬧᬤ᭄ᬢᭂᬡ᭄ᬟᬲ᭄ᬦᬶᬕᬚᬳᬶᬳᬶᬭᬡ᭄ᬬᬵᬧᬃᬯ᭄ᬯᬬᬩᭂᬮᬄ᭞
ᬰᬩ᭄ᬤᬦ᭄ᬬᬦ᭄ᬧᬗᬺᬕᬸᬗᬯᬸᬭᬳᬦ᭄ᬫᬸᬦ᭄ᬤᬸᬃ‌ᬬᬯᬸᬮᬗᬸᬦ᭄᭛

ᬲᬵᬫ᭄ᬧᬸᬦ᭄ᬫᬵᬢᬶᬧ᭄ᬯᬬᬓᬤᬶᬕᬸᬦᬸᬂᬭᬸᬕ᭄ᬖᬹᬃᬡ᭄ᬦᬶᬢᬳᬸᬫᬸᬂ᭞
ᬬᬾᬓᬵᬦ᭄ᬮᬸᬫ᭄ᬧᬢ᭄ᬦᬭᬧᬢᬶᬳᬶᬭᬡ᭄ᬬᬵᬢᬗ᭄ᬕᬮᬗᬤᭂᬕ᭄᭞
ᬫᬸᬡ᭄ᬟᭀᬡ᭄ᬟᬾᬰᬹᬮᬦᬶᬰᬶᬢᬫᬸᬭᬸᬩ᭄ᬧᬗ᭄ᬤᬸᬓ᭄ᬦᬶᬭᬍᬧᬲ᭄᭞
ᬬᬢ᭄ᬦᬵᬢᬵᬲᬂᬕᬤᬫᬫᬍᬲᬶᬂᬓᭀᬦ᭄ᬢᬵᬫᬫᬶᬲᬦᬶ᭛

ᬲᬵᬫ᭄ᬧᬸᬦ᭄ᬫᬵᬢᬷᬓᬦᬺᬧᬢᬶᬳᬶᬭᬡ᭄ᬬᬢ᭄ᬭᬸᬲ᭄ᬟᬟᬦᬶᬭ᭞
ᬬᬾᬓᬵᬗ᭄ᬲᭃᬲᬂᬫᬕᬥᬧᬢᬶᬫᬸᬗ᭄ᬕ᭄ᬯᬷᬲᬵᬫᬚᬧᬢᬶ᭞
ᬅᬢ᭄ᬬᬦ᭄ᬢᬳ᭄ᬭᬹᬦᬶᬭᬓᬤᬶᬢᬯᬃᬱᬵᬤᬺᬲ᭄‌ᬍᬧᬲᬶᬓᬵ᭞
ᬮᬵᬯᬦ᭄ᬢᬂᬩᬵᬬᬸᬤᬸᬮᬸᬭᬶᬓᬯᬕ᭄ᬬᬹᬢ᭄ᬧᬵᬢᬫᬓᬶᬮᬢ᭄᭛

ᬳ᭄ᬭᬹᬲᬗ᭄ᬳᬵᬭᬵᬲ᭄ᬢ᭄ᬭᬧᬫᬍᬲᬶᬭᬂᬓᬺᬱ᭄ᬡᬵᬢ᭄ᬫᬚᬯᬯᬂ᭞
ᬫ᭄ᬯᬂᬩᬵᬬ᭄ᬯᬵᬓᬵᬲ᭄ᬓᬤᬶᬳᬶᬭᬤᬳᬢ᭄ᬤᬺᬱ᭄ᬡ᭄ᬬᬵᬫᬮᬸᬬᬓᭂᬦ᭄᭞
ᬓᬾᬤᭂᬃᬳ᭄ᬭᬹᬲᬂᬫᬕᬥᬧᬢᬶᬤᬾᬦ᭄ᬬᬵᬮᬄᬫᬗᬤᬸᬓᬵᬲ᭄᭞
ᬢᭂᬫ᭄ᬧᬸᬄᬦ᭄ᬬᬾᬲᬂᬫᬕᬥᬧᬢᬶᬓᬾᬤᭂᬃᬲᬵᬫᬚᬦᬶᬭ᭛

ᬢᬫ᭄ᬩᬶᬲ᭄ᬫᬵᬢᬷᬓᬦᬺᬧᬢᬶᬚᬭᬵᬲᬦ᭄ᬥᬦ᭄ᬓᬢᬸᬮᬸᬬᬦ᭄᭞
ᬬᬦ᭄ᬢᬦ᭄ᬥᬷᬭᬵᬢᭂᬕᬸᬳᬢᬸᬢᬸᬭᬾᬂᬭᬸᬤ᭄ᬭᬲ᭄ᬫᬺᬢᬶᬲᬶᬭ᭞
ᬬᬾᬓᬵᬢᬳ᭄ᬭᬹᬦᬶᬭᬢᬬᬫᬳᬵᬰᬓ᭄ᬢᬶᬦ᭄‌ᬍᬧᬲᬓᭂᬦ᭄᭞
ᬳᬾᬦᬓ᭄ᬤᬾᬲᬂᬦᬭᬧᬢᬶᬫᬳᬵᬥ᭄ᬬᬵᬦᬵᬗ᭄ᬮᭂᬧᬲᬓᭂᬦ᭄᭛

ᬬᬢ᭄ᬦᬯ᭄ᬭᬸᬄᬲᬂᬕᬤᬮᬶᬦᭂᬧᬲᬦ᭄ᬫᭂᬡ᭄ᬟᭂᬓ᭄ᬚᬸᬕᬲᬶᬭ᭞
ᬦ᭄ᬬᬵᬗ᭄ᬳ᭄ᬭᬹᬩᬚ᭄ᬭᭀᬚ᭄ᬯᬮᬯᬍᬲᬶᬭᬵᬢ᭄ᬬᬦ᭄ᬢᬾᬓᬢᬢᬓᬸᬢ᭄᭞
ᬭᬹᬧᬦ᭄ᬬᬦ᭄ᬧᬜ᭄ᬘᬫᬸᬔᬯᬶᬧᬸᬮᬵᬓᬵᬲ᭄‌ᬮ᭄ᬯᬶᬃᬕᬸᬦᬸᬗᬦᬓ᭄᭞
ᬋᬜ᭄ᬘᭂᬫ᭄ᬲ᭄ᬬᬸᬄᬤᬾᬦ᭄ᬬᬕᬚᬫᬕᬥᬾᬦ᭄ᬤ᭄ᬭᬵᬕᭂᬫ᭄ᬓᬧᬶᬲᬦᬦ᭄᭛

᭛ᬧᬺᬣ᭄ᬯᬷᬢᬮ᭛᭝᭙᭔᭟
0‐0|00‐|0‐0|00‐|0‐0|000̲ = ᭑᭘

ᬮᬸᬫᬸᬫ᭄ᬧᬢᬶᬓᬲᬂᬦᬭᬾᬦ᭄ᬤ᭄ᬭᬫᬕᬥᬵᬥᬶᬭᬵᬚᬢᬸᬫᬸᬮᬸᬬ᭄᭞
ᬲᬸᬫᬫ᭄ᬩᬸᬢᬶᬭᬶᬓᬂᬕᬤᬵᬯᭂᬲᬶᬫᬸᬧᬸᬄ‌ᬭᬶᬲᬂᬕᬤᬲᬶᬭ᭞
ᬲᬶᬭᬂᬕᬤᬮᬸᬧᬸᬢ᭄ᬓᬸᬦᭂᬂᬭᬣᬦᬶᬭᬾᬓᬰᬷᬃᬡ᭄ᬦᬓᬧᬸᬧᬸᬄ᭞
ᬕᬤᬵᬯᭂᬲᬶᬫᬸᬯᬄᬲᬶᬦᬫ᭄ᬩᬸᬢᬶᬭᬬᬦ᭄ᬢᭂᬟᬸᬦ᭄ᬲᬶᬭᬯᬯᬂ᭛

ᬭᬶᬓᬵᬢᬫᬕᬥᬾᬦ᭄ᬤ᭄ᬭᬤᬃᬧ᭄ᬧᬫᬫᬸᬧᬸᬄ‌ᬭᬶᬲᬂᬕᬤᬲᬶᬭ᭞
ᬮᬸᬧᬸᬢ᭄ᬧ᭄ᬯᬲᬶᬭᬲᬂᬕᬤᬾᬓᬧᬶᬦᬸᬧᬸᬄᬫᬍ‌ᬲ᭄ᬢᬬᬫᬸᬧᬸᬄ᭞
ᬧᬟᬵᬗᬶᬭᬶᬗᬶᬘᬶᬤ᭄ᬭᬲᬂ‌ᬭ᭄ᬯᬫᬲᬸᬯᬾᬲᬶᬮᬶᬄᬧᬮᬸᬲᬶᬭ᭞
ᬫᬗᬤ᭄ᬯᬓᭂᬦᬯᬹᬯᬢᭂᬓ᭄ᬭᬢᬸᬢᬸᬫᭀᬦ᭄‌ᬭᬶᬲᬂ‌ᬭ᭄ᬯᬫᬮᬕ᭛

ᬓᬘᬶᬤ᭄ᬭᬓᬧᬸᬧᬸᬄ‌ᬍᬗᭂᬦ᭄ᬫᬕᬥᬭᬵᬚᬢᬜ᭄ᬚ᭄ᬭᬶᬳᬢᬳᭂᬦ᭄᭞
ᬯᬶᬘᬶᬢ᭄ᬭᬫᬫᬍᬲ᭄ᬟᬸᬫᬡ᭄ᬟᬟᬟᬲᬂᬕᬤᬾᬓᬢᬸᬫᬸᬮᬸᬬ᭄᭞
ᬧᬢᬗ᭄ᬕᬸᬮᬶᬓᬦᬂᬕᬤᬵᬢᬶᬓᭂᬮᬧᬃᬯ᭄ᬯᬓᬃᬯ᭄ᬯᬭᬶᬢᬗᬦ᭄᭞
ᬬᬳᬾᬢᬸᬦᬶᬭᬲᬂ‌ᬭ᭄ᬯᬓᬧ᭄ᬯᬫᬗᬮᬧ᭄ᬓᬺᬢᬵᬮᬯᭂᬓᬲᬦ᭄᭛

ᬫᬧᬵᬮᬕᬫᬧᬢ᭄ᬭᬬᬸᬤ᭄ᬥᬲᬶᬭᬓᬧ᭄ᬯᬲᬶᬗ᭄ᬮᬭᬓᬮᬶᬲ᭄᭞
ᬲᬶᬮᬶᬄᬧ᭄ᬭᬗᬲᭂᬮᬸᬃ‌ᬯᬶᬤᬕ᭄ᬥᬫᬢᬓᬶᬲ᭄‌ᬭᬶᬧᬗ᭄ᬮᬕᬦᬶᬭ᭞
ᬅᬫᭀᬖᬫᬕᬥᬾᬦ᭄ᬤ᭄ᬭᬬᬦ᭄ᬓᭂᬟᬧᬶᬲᭀᬯᬬᬦ᭄ᬓᬫᬤᭂᬎᬦ᭄᭞
ᬓᬲᬾᬧ᭄ᬓᭂᬦᬕᬸᬮᬹᬦᬶᬭᬾᬂ‌ᬓ᭄ᬱᬡᬧᭂᬕᬢ᭄ᬧᭂᬚᬄᬓᬧᬶᬲᬦᬦ᭄᭛

᭛ᬤᬡ᭄ᬟᬓ᭛᭝᭙᭕᭟᭑᭝᭑
000|000|᭽‐0‐᭚×᭕᭘ = ᭑᭘᭐

ᬅᬣᬭᬶᬧᭂᬚᬳᬶᬭᬂᬚᬭᬵᬲᬦ᭄ᬥᬫᬵᬯᬺᬕ᭄‌ᬯᬢᭂᬓ᭄ᬪᭀᬫᬩᭂᬦ᭄ᬢᬃᬦᬸᬫᬵᬦᬦ᭄ᬬᬪᬕ᭄ᬦᬦ᭄ᬧᬟᬵᬮᬄᬋᬩᬄᬓᭀᬮᬳᭀᬮᬄ‌ᬯᬶᬦᬳ᭄ᬯᬄᬦᬦᬵᬋᬲ᭄ᬓᬯᭃᬲ᭄ᬯᭃᬲ᭄ᬓᬕᭃᬫᬦ᭄ᬫᬶᬦᭀᬳᬦ᭄‌ᬭᬶᬦᭀᬓ᭄ᬢᬦ᭄ᬧᬲᬵᬭᬦ᭄ᬫᬢᬶᬗ᭄ᬕᬮ᭄ᬕᬮᬄᬧᬡ᭄ᬟᬶᬕᬡ᭄ᬟᬶᬦ᭄ᬬᬮᬵᬯᬦ᭄ᬟᬟᬧ᭄ᬦ᭄ᬬᬦ᭄ᬧᬭᭀᬓ᭄ᬢᬸᬗ᭄ᬕᬮᬗ᭄ᬭᬶᬫ᭄ᬧᭂᬤᬶᬂᬧᬾᬓᬬᭀᬥᬦ᭄ᬢᬶᬩᬵᬗᬗ᭄ᬕᬮᬗ᭄ᬕᬮ᭄ᬚᬸᬫᭀᬗ᭄ᬓᭀᬂᬚᬸᬫᬗ᭄ᬓᬄᬲᬸᬓᬸᬦ᭄ᬬᬦ᭄ᬮᬦᬵᬓᬾᬤᭂᬓᬦ᭄ᬤᬾᬦᬶᬭᭀᬯᬂᬦ᭄ᬬᬫᬾᬄᬫᬵᬢ᭄ᬬᬬᬦ᭄ᬧᬢ᭄ᬬᬓᭂᬦ᭄ᬢᬾᬓᬦᬵᬗ᭄ᬕᬦ᭄ᬬᬫᬗ᭄ᬳᬾᬭᬫᭀᬭᬶᬂᬰᬯᬵᬫᬾᬢᬸᬭᬶᬧ᭄ᬓᬵᬲᬶᬳᬦ᭄ᬬᬵᬫᭂᬕᭃᬂᬧ᭄ᬭᬵᬡᬫᬗ᭄ᬮᬶᬫ᭄ᬩᬗᬶᬂᬭᬵᬄᬓᬸᬫᬫ᭄ᬩᬂᬓᬳᬶᬮ᭄ᬬᬦ᭄ᬰᬯᬵᬫᭀᬖᬫᬵᬭᬫ᭄ᬩᬓᬦ᭄ᬓᭀᬫ᭄ᬩᬓᬵᬫ᭄ᬩᬄ‌ᬬᬤᬾᬦᬶᬂᬮᬶᬫᬦ᭄ᬲᬂ‌ᬯᬢᭂᬓ᭄‌ᬯᬺᬱ᭄ᬡᬶᬯᬷᬭᬵᬗᬸᬲᬷᬲᬂ‌ᬯᬢᭂᬓ᭄ᬪᬹᬫᬶᬚ᭞

᭛ᬤᬡ᭄ᬟᬓ᭛᭝᭙᭕᭟᭑᭝᭒
000|000|᭽‐0‐᭚×᭕᭙ = ᭑᭘᭓

ᬕᬚᬭᬣᬫᬭᬶᬯᬺᬕ᭄‌ᬍᬕᭂᬕ᭄ᬫᬵᬡ᭄ᬟᭂᬕᬡ᭄ᬟᭂᬕ᭄ᬳᬦᬵᬗᬺᬕᬺᬕᭀᬧᭂᬓ᭄ᬧᭂᬧᭂᬓ᭄‌ᬬᬦ᭄ᬲᭂᬲᭂᬓ᭄ᬤᬾᬦᬶᬯᬗ᭄ᬓᬬ᭄‌ᬦᬶᬓᬂᬲᬵᬫᬚᬫ᭄ᬯᬂᬭᬣᬲ᭄ᬬᬸᬄᬋᬫᭃᬓ᭄‌ᬮ᭄ᬯᬶᬃᬕᬸᬦᬸᬂᬲᭂᬗ᭄ᬓᬦᬾᬯᭂᬄᬲᬸᬓᭂᬢ᭄ᬤᬸᬃᬕ᭄ᬕᬦᬶᬂᬧᬧ᭄ᬭᬗᬦ᭄ᬧ᭄ᬭᬶᬗ᭄ᬕᬫᬗ᭄ᬤᬾᬍᬫᭂᬄᬦᬶᬂᬩᬮᬵᬗᬾᬮ᭄ᬲᬸᬫᭂᬗ᭄ᬓᬵᬧᬶᬢᭀᬯᬶᬦ᭄ᬩᬬᬾᬓᬤ᭄ᬕᬦᬶᬂᬫᬵᬢᬶᬢᬷᬓ᭄ᬱ᭄ᬡᬦ᭄ᬓᬋᬲᬺᬲ᭄ᬓᬢᭀᬦ᭄ᬢᬸᬮ᭄ᬬᬲᬸᬗ᭄ᬕᬵᬧᬶᬧᬶᬢ᭄ᬓᬵᬓᬺᬘᭂᬓ᭄‌ᬬᬦ᭄ᬓᬲᬡ᭄ᬟᬸᬂᬤᬸᬤᬹᬢᬵᬗᭂᬦᬾᬚᭃᬂᬳᬦᬦ᭄ᬢ᭄ᬭᬸᬲ᭄ᬢᬸᬕᭂᬮ᭄ᬫᬗᬺᬧᬾᬓᬂᬓᭂᬦᬫ᭄ᬯᬂᬳᬦᬵᬗ᭄ᬮᬄᬫᬸᬮᬹᬢ᭄ᬯᬲ᭄ᬦ᭄ᬬᬲᬗ᭄ᬓᬾᬂᬟᬟᬦ᭄ᬬᬦ᭄ᬓᭂᬦᬾᬂᬪᬶᬦ᭄ᬤᬶᬯᬵᬮᭀᬫᬸᬮᬹᬲᬸᬲ᭄ᬦᬶᬓᬾᬓᬂᬓᬲᬫ᭄ᬩᬶᬢ᭄‌ᬯᭂᬢᭂᬂᬦ᭄ᬬᬾᬮᬸᬗᬶᬤ᭄ᬦᬶᬂᬮᬶᬧᬸᬂᬢᬷᬓ᭄ᬱ᭄ᬡᬫᬓ᭄ᬯᬾᬄᬧᬶᬭᬂᬮᬓ᭄ᬱᬓᬾᬤᭂᬓ᭄ᬢᭂᬓᬧ᭄ᬦᬶᬂᬕᬚᬄᬲ᭄ᬬᬦ᭄ᬤᬦᬫ᭄ᬯᬂᬓᬸᬤᬵᬗ᭄ᬮᬹᬤ᭄ᬫᬗᬫ᭄ᬩᬄ‌ᬯᬸᬯᬸᬄᬦᬶᬂᬧᭂᬚᬄᬮᬾᬦ᭄ᬢᬶᬦᭀᬦ᭄᭞

᭛ᬤᬡ᭄ᬟᬓ᭛᭝᭙᭕᭟᭑᭝᭓
000|000|᭽‐0‐᭚×᭕᭘ = ᭑᭘᭐

ᬓᬯᭂᬮᬲᬋᬧᬶᬓᬂᬢᬶᬦᬹᬢ᭄ᬦᬶᬂᬮᬯᬦ᭄ᬬᬦ᭄ᬓᬢᭀᬦ᭄ᬓᭀᬓᬮᬜ᭄ᬚᭂᬫ᭄ᬧᬭᬶᬂᬓᭀᬜᬓᬦ᭄‌ᬭᬶᬂᬢᬸᬳᬸᬓ᭄ᬧᬶᬦ᭄ᬭᬗᬶᬂᬘᬦ᭄ᬤ᭄ᬭᬳᬵᬲᬵᬫᬶᬩᬩ᭄ᬲᬡ᭄ᬟᬗᬦ᭄ᬬᬦ᭄ᬫᬦᬡ᭄ᬟᬂᬫ᭄ᬭᬸᬓᬸᬗ᭄ᬓᬸᬂ‌ᬭᬶᬮᬫ᭄ᬧᬄᬦᬶᬓᬵᬗᬸᬗ᭄ᬕᬸᬢᬸᬗ᭄ᬕᬸᬢ᭄ᬮᬦᬵᬗᬸᬡ᭄ᬟᬸᬓᬸᬡ᭄ᬟᬸᬓ᭄ᬤᬶᬦᬹᬓ᭄‌ᬭᬶᬂᬢᬸᬳᬸᬓ᭄ᬮᬾᬦᬶᬓᬂᬢ᭄ᬭᬸᬲ᭄ᬓᭂᬦᬾᬂᬢᭀᬫᬭᬫ᭄ᬯᬂ‌ᬯᬶᬦᬹᬓ᭄ᬧᬶᬦ᭄ᬭᬗᬫ᭄ᬭᬶᬄᬫ᭄ᬭᬶᬳᬶᬂᬚᬷᬯᬶᬢᬦ᭄ᬬᬦ᭄ᬧᬮᬬ᭄ᬯᬦ᭄ᬓᬮᬓ᭄ᬯᬦ᭄ᬓᬢᬸᬡ᭄ᬟᬸᬂᬓᬳᬡ᭄ᬟᭂᬫ᭄ᬓᬢᬶᬡ᭄ᬟᭂᬲ᭄ᬓᬮᬡ᭄ᬟᭂᬲ᭄ᬫᬢᬶᬡ᭄ᬟᬶᬄᬫᬢᬶᬫ᭄ᬩᬸᬦ᭄ᬫᬢᬸᬫ᭄ᬧᬸᬓ᭄ᬫᬢᬫ᭄ᬩᬓ᭄ᬢᬸᬮᬸᬂᬦ᭄ᬬᬵᬲᬶᬦᬫ᭄ᬩ᭄ᬬᬵᬫᬦᬫ᭄ᬩ᭄ᬬᬵᬦᬗᬶᬲ᭄ᬢᬦ᭄ᬳᬦᬵᬲᬶᬄᬢᬸᬫᭀᬮᬶᬄᬕᬢᬶᬦ᭄ᬬᬦ᭄ᬢᭂᬓᬾᬓᬮᬯᬦ᭄ᬬᬦ᭄ᬧᬋᬂᬬᬵᬧᬋ‌ᬵᬫᬵᬭᬶᬫᬵᬤᬺᬲ᭄ᬮᬭᬶᬦ᭄ᬬᬵᬮᬭᬵᬭᬶᬜ᭄ᬘᬭᬶᬜ᭄ᬘᬸᬂ‌ᬭᬶᬧᬜ᭄ᬘᬸᬃᬦᬶᬭᬵᬄᬦ᭄ᬬᬦ᭄ᬓᬸᬘᬸᬃᬓᬵᬭᬡᬦ᭄ᬬᬦ᭄ᬧᬗᭀᬳᬦ᭄ᬳᬸᬫᬸᬂ᭞

᭛ᬤᬡ᭄ᬟᬓ᭛᭝᭙᭕᭟᭑᭝᭔
000|000|᭽‐0‐᭚×᭕᭗ = ᭑᭗᭗

ᬢᬓᬸᬢᬓᬸᬢᭂᬦᬶᬓᬂ‌ᬯᬢᭂᬓ᭄ᬭᬵᬓ᭄ᬱᬲᬫ᭄ᬯᬂ‌ᬯᬢᭂᬓ᭄ᬬᬓ᭄ᬱᬮᬵᬯᬦ᭄ᬧᬶᬰᬵᬘᬵᬤᬸᬮᬸᬃᬦᬵᬕᬰᬾᬱᬵᬮᬳᭀᬮᬶᬄᬮᬭᬵᬎᬓ᭄ᬮᬦᬵᬮ᭄ᬯᬶᬃᬦ᭄ᬬᬫᬗ᭄ᬩᭀᬗ᭄ᬮ᭄ᬯᬢᬮ᭄ᬯᬵᬫ᭄ᬩᭂᬓᬫ᭄ᬩᭂᬓ᭄ᬓᬦᬶᬦ᭄ᬬᬦ᭄ᬮᬦᬵᬗᭂᬫ᭄ᬩᬓᭂᬫ᭄ᬩᬓ᭄ᬫᬶᬩᬩ᭄‌ᬬᬦ᭄ᬩᬩᬓ᭄ᬮᬾᬦ᭄‌ᬭᬶᬮᬫ᭄ᬩᬸᬂᬦᬶᬓᬵᬗᬫ᭄ᬩᭂᬓᬫ᭄ᬩᭂᬓ᭄ᬢᭂᬓᬾᬗᬫ᭄ᬩᭂᬓᬦ᭄ᬬᬦ᭄ᬢᬦᬶᬫ᭄ᬩᬵᬢᬗᬦ᭄ᬬᬵᬦᬸᬓᬸᬧ᭄ᬢᬜ᭄ᬘᬸᬓᬸᬧ᭄ᬢᬦ᭄ᬓᬘᬸᬫ᭄ᬧ᭄ᬯᬦ᭄ᬓᬘᬸᬓ᭄ᬘᬓ᭄ᬢᬭᬵᬄᬦ᭄ᬬᬦ᭄ᬮᬸᬫᬸᬜ᭄ᬘᬢ᭄ᬮᬸᬫᬶᬜ᭄ᬘᬓ᭄ᬢᬸᬫᬶᬦ᭄ᬤᬓ᭄ᬢᭂᬓᬧ᭄ᬦᬶᬂᬳᬯᬦ᭄ᬮᬸᬗ᭄ᬓᬮᬸᬗ᭄ᬓᬦ᭄ᬳᬶᬩᭂᬓ᭄‌ᬯᬗ᭄ᬓᬬᬶᬂᬢᬸᬗ᭄ᬕᬗᬦ᭄ᬓᬵᬭᬡᬦ᭄ᬬᬦ᭄ᬧᬟᬵᬗᭂᬗ᭄ᬕᬳᭂᬗ᭄ᬕᬄᬫᬲᬫ᭄ᬩᬢ᭄ᬩᬧᬫ᭄ᬯᬂᬩᬶᬩᬶᬫ᭄ᬯᬂ‌ᬭᬶᬧᬸᬢ᭄ᬭᬦ᭄ᬬᬧᬸᬢ᭄ᬭᬷᬦ᭄ᬬᬫᬗ᭄ᬓᬶᬦ᭄ᬢᬬᬵᬗᭂᬫ᭄ᬩᬶᬳᭂᬫ᭄ᬩᬶᬄᬢᬶᬩᬵᬮᬸᬄᬦ᭄ᬬᬫᬵᬤᬺᬲ᭄ᬢᬦᬫ᭄ᬧᭂᬢ᭄ᬦᬶᬫᬶᬢ᭄ᬢᬦ᭄ᬬᬫᬗ᭄ᬓᬶᬦ᭄ᬢᬗᬶᬲ᭄ᬦ᭄ᬬᬵᬡ᭄ᬟᬳᬸᬂ᭛

᭛ᬤᬡ᭄ᬟᬓ᭛᭝᭙᭕᭟᭒᭝᭑
000|000|᭽‐0‐᭚×᭔᭗ = ᭑᭔᭗

ᬓᬳᬮᬓᬯᬮᬬᬄᬮᬸᬬᬸᬓ᭄ᬰᬾᬱᬦᬶᬂᬫᬵᬢᬶᬫᬸᬗ᭄ᬲᬶᬃᬧᬓᬸᬯ᭄ᬯᬦ᭄ᬬᬭᬾᬯᬵᬢᬓᬵᬭᬫ᭄ᬧᬓᬶᬂᬧᬵᬃᬰ᭄ᬰ᭄ᬯᬮᬾᬦ᭄ᬢᬂᬢᬶᬩᬵᬭᬶᬂᬚᬸᬭᬂᬪᬺᬢ᭄ᬬᬲᬂᬰ᭄ᬭᬷᬚᬭᬵᬲᬦ᭄ᬥᬲᬵᬫ᭄ᬧᬸᬦ᭄ᬧᭂᬚᬄᬓᬵᬲᬶᬳᬦ᭄ᬬᬵᬦᬸᬲᬸᬧ᭄‌ᬭᬶᬂᬲᬸᬓᭂᬢ᭄‌ᬫ᭄ᬯᬂᬕᬸᬳᬾᬦᬸᬗ᭄ᬲᬶᬦᬶᬲ᭄ᬢᬦ᭄ᬬᬢᬦ᭄ᬫᬵᬢ᭄ᬬᬤᬾᬦᬶᬂ‌ᬯᬢᭂᬓ᭄ᬬᬵᬤᬯᬵᬦᬹᬢ᭄ᬲᬸᬥᬷᬭᬵᬢᬭᬾᬓᬵᬦᬸᬚᬄ‌ᬭᬶᬂᬢᬸᬳᬸᬓ᭄ᬫᬫ᭄ᬭᬗᬶᬂᬪᬶᬦ᭄ᬤᬶᬯᬵᬮᬵᬫᬦᬄᬢᬦ᭄ᬧᭂᬕᬢ᭄ᬳ᭄ᬭᬹᬦ᭄ᬬᬓᭀᬦ᭄ᬢᬵᬦ᭄ᬬᬢᬦ᭄ᬧᬵᬦ᭄ᬢᬭᬵᬢᭂᬫ᭄ᬧᬸᬳᬗ᭄ᬤᬾᬢᬓᬸᬢ᭄ᬦ᭄ᬬᬂ‌ᬯᬢᭂᬓ᭄ᬪᭀᬫᬬᬾᬓᬵᬋᬩᬸᬢ᭄ᬫᬵᬃᬕ᭄ᬕᬭᬶᬧ᭄ᬭᬶᬗ᭄ᬕᬲᭂᬗ᭄ᬓᬦ᭄ᬲᭂᬲᭃᬓ᭄ᬲᭃᬓ᭄ᬲᬶᬮᬶᬄᬢᬶᬡ᭄ᬟᬶᬳᬗᬺᬲ᭄ᬫᬦᬄᬦᬶᬂᬢᬸᬫᭀᬦ᭄ᬬᬾᬦᬸᬲᬶ᭞

᭛ᬤᬡ᭄ᬟᬓ᭛᭝᭙᭕᭟᭒᭝᭓
000|000|᭽‐0‐᭚×᭔᭘ = ᭑᭕᭐

ᬅᬕᬭᬯᬮᬦᬶᬓᬂ‌ᬯᬢᭂᬓ᭄ᬤᬿᬢ᭄ᬬᬫᬸᬗ᭄ᬕ᭄ᬯᬶᬂᬓᬸᬤᬵᬢᬸᬗ᭄ᬕ᭄ᬯᬶᬲᬂᬪᭀᬫᬓᬕ᭄ᬬᬢ᭄ᬟᭂᬗᭃᬳᬹᬂᬦᬶᬓᬂ‌ᬯᬺᬱ᭄ᬡᬶᬬᭀᬥᬵᬗᬸᬳᬸᬄᬓᬵᬢᬭᬮ᭄ᬯᬶᬃᬕᭂᬋᬄᬦᬶᬂᬘᬢᬸᬲ᭄ᬲᬵᬕᬭᬾᬓᬵᬮᬦᬶᬂᬩᬵᬬᬸᬲᬗ᭄ᬳᬵᬭᬬᬾᬓᬵᬫᬗᬸᬦ᭄ᬓ᭄ᬭᭀᬥᬦᬶᬂᬤᬿᬢ᭄ᬬᬲᬗ᭄ᬖᬵᬗᬤᭂᬕ᭄ᬲᬵᬬᬸᬥᬦ᭄ᬢᭀᬦᬶᬓᬂᬘᬾᬤᬶᬲᬾᬦᬵᬮᬬᬹᬫ᭄ᬯᬂᬚᬭᬵᬲᬦ᭄ᬥᬲᬾᬦᬵᬮᬯᬦ᭄ᬓᬃᬡ᭄ᬦᬲᬾᬦᬵᬤᬸᬮᬸᬃᬢᬦ᭄ᬧᬦᬵᬣᬵᬧᬶᬢᭀᬯᬶᬦ᭄ᬢᬶᬓᬵᬫᬵᬚᬭᬶᬰ᭄ᬭᬷᬫᬳᬵᬤᬿᬢ᭄ᬬᬭᬵᬚᬵᬢᭂᬮᬲ᭄ᬫᬵᬢᬶᬲᬂᬫᬶᬢ᭄ᬭᬓᬢ᭄ᬭᬷᬡᬶᬬᬾᬓᬵᬦ᭄ᬓᬩᬵᬗᬦ᭄ᬢᬶᬓᬵᬯᬓ᭄ᬦᬶᬭᬵᬲᭂᬗ᭄ᬳᬶᬢᬶᬂ‌ᬯᬺᬱ᭄ᬡᬶᬯᬷᬭᬵᬦ᭄ᬥᬓᬵᬢ᭄ᬬᬦ᭄ᬢᬫᬸᬦ᭄ᬢᬩ᭄ᬧᬦᬲ᭄ᬦᬶᬂᬳᬢᬶ᭞

᭛ᬤᬡ᭄ᬟᬓ᭛᭝᭙᭕᭟᭒᭝᭔
000|000|᭽‐0‐᭚×᭕᭐ = ᭑᭕᭖

ᬓᬭᬡᬲᬗᬲᬸᬭᬵᬥᬶᬧᬵᬦᬸᬗ᭄ᬕᬗᬶᬂᬧᬸᬱ᭄ᬧᬓᬵᬬᭀᬫᬲᭃᬫ᭄ᬯᬂᬢᬶᬓᬂᬤᬿᬢ᭄ᬬᬲᬗ᭄ᬖᬵᬫᬦᬾᬓ᭄‌ᬯᬵᬳᬦᬦ᭄ᬬᬵᬗᬺᬕᭂᬧ᭄ᬲᬜ᭄ᬚᬢᬦ᭄ᬬᬵᬗ᭄ᬮᬬᬂ‌ᬭᬶᬂᬮᬗᬶᬢ᭄ᬓᬩ᭄ᬯᬗᬦ᭄ᬫᬾᬖᬤᬾᬦ᭄ᬬᬗᬶᬦᬶᬂ‌ᬯᬵᬳᬦᬵᬤᬺᬲ᭄ᬓᬢᭀᬦ᭄‌ᬮ᭄ᬯᬶᬃᬖᬦᬾᬂᬫᬵᬖᬫᬵᬲᬵᬢ᭄ᬭᬶᬖᭀᬭᬦ᭄ᬕᬸᬫᭂᬦ᭄ᬢᭂᬃᬲᬸᬭᬓ᭄ᬦ᭄ᬬᬾᬭᬸᬳᬸᬃ‌ᬮ᭄ᬯᬶᬃᬦᬶᬓᬵᬫᬾᬖᬦᬵᬤᬾᬓᬢᬫ᭄ᬩᬶᬲ᭄ᬧᭂᬢᭂᬂ‌ᬗ᭄ᬕᬦ᭄ᬬᬢᬦ᭄‌ᬯ᭄ᬯᬦ᭄ᬢᭂᬦᬂᬪᬹᬱᬡᬫ᭄ᬯᬂ‌ᬯᬭᬵᬲ᭄ᬢ᭄ᬭᬵᬧ᭄ᬭᬫᬾᬬᬧ᭄ᬭᬪᬵᬪᬵᬲ᭄ᬯᬭᬵᬦᬾᬓᬭᬹᬧᬵᬓᬶᬮᬢ᭄‌ᬫ᭄ᬯᬂᬮᬭᬧ᭄ᬦᬶᬂᬓᬺᬢᬵᬮᬵᬢᬶᬢᬷᬓ᭄ᬱ᭄ᬡᬦ᭄ᬓᬺᬩᭂᬢ᭄ᬦᬶᬂᬥ᭄ᬯᬚᬦ᭄ᬬᬵᬳᬸᬮᬧ᭄ᬫᬵᬲ᭄ᬦ᭄ᬬᬢᬦ᭄ᬧᬧ᭄ᬭᬫᬵᬡᬾᬭᬸᬳᬸᬃ‌ᬮ᭄ᬯᬶᬃᬦ᭄ᬬᬢᬵᬭᬗ᭄ᬕᬦᬾᬓᬵᬮᬦᬶᬂᬫᬥ᭄ᬬᬭᬵᬢ᭄ᬭᬷᬂᬲᬭᬵᬢ᭄᭞

᭛ᬤᬡ᭄ᬟᬓ᭛᭝᭙᭕᭟᭒᭝᭒
000|000|᭽‐0‐᭚×᭕᭐ = ᭑᭕᭖

ᬓᬮᬓᬮᬳᬸᬮᬧᬶᬂ‌ᬯᬶᬬᬢ᭄ᬗᬵᬫᬭᬵᬰᬢ᭄ᬭᬸᬦᬵᬣᬾᬂ‌ᬯᬶᬫᬵᬦᬵᬲᬶᬕᬵᬗ᭄ᬓᬵᬗᬤᭂᬕ᭄ᬦᬶᬃᬪᬬᬾᬰᬩ᭄ᬤᬦᬶᬂ‌ᬯᬺᬱ᭄ᬡᬶᬯᬷᬭᬵᬦ᭄ᬥᬓᬵᬲᬫ᭄ᬧᬬᬶᬂᬭᬵᬓ᭄ᬱᬲᬵᬧᬦ᭄ᬫᬳᬵᬰᬓ᭄ᬢᬶᬕᬫ᭄ᬪᬷᬭᬯᬷᬃᬬ᭄ᬬᬦ᭄‌ᬯᬢᭂᬓ᭄ᬧ᭄ᬭᬂᬓᬺᬢᬵᬓᬺᬢ᭄ᬬᬭᬶᬂᬬᬸᬤ᭄ᬥᬓᬵᬃᬬ᭄ᬬᬵᬥᬶᬓᬵᬭᬾᬂᬓᬰᬹᬭᬦ᭄ᬓᬥᬷᬭᬦ᭄ᬮᬦᬵᬓᬷᬃᬢ᭄ᬢᬶᬗᬹᬦᬷᬂᬭᬡᬵᬲᬶᬂᬫᬸᬲᬸᬄᬤᬾᬦᬶᬓᬵᬋᬲ᭄ᬤᬸᬫᬾᬄᬕᭃᬂᬦ᭄ᬬᬳᭂᬗ᭄ᬓᬵᬭᬲᬂᬪᭀᬫᬪᬗ᭄ᬕᬵᬗ᭄ᬕᬓᬵᬭᬵᬗ᭄ᬕᭂᬕᭃᬓᬵᬪᬶᬫᬵᬦᬦ᭄ᬫᬳᬵᬦᬶᬃᬪᬬᬾᬲᬂ‌ᬯᬢᭂᬓ᭄‌ᬯᬺᬱ᭄ᬡᬶᬳᬫ᭄ᬳᬫ᭄ᬲᬶᬭᬵᬰᬢ᭄ᬭᬸᬲᬂᬳ᭄ᬬᬂᬫᬳᬾᬦ᭄ᬤ᭄ᬭᬵᬧᭂᬲᭀᬧᭂᬓ᭄ᬤᬶᬦᭀᬦ᭄ᬢᬦ᭄ᬧᬲᬵᬭᬾᬓᬓᬵᬗᭂᬦ᭄ᬢᭂᬓᬧ᭄ᬲᬂᬫᬳᬵᬤᬵᬦᬯᬵᬫ᭄ᬩᭂᬓ᭄ᬦ᭄ᬬᬲᬶᬗ᭄ᬳᬵᬓᬺᬢᬶ᭛

᭛ᬤᬡ᭄ᬟᬓ᭛᭝᭙᭕᭟᭓᭝᭑
000|000|᭽‐0‐᭚×᭖᭐ = ᭑᭘᭖

ᬧᬗᬫᬳᬫᬳᬶᬓᬂ‌ᬯᬢᭂᬓ᭄ᬤᬿᬢ᭄ᬬᬬᭀᬥᬵᬗ᭄ᬮᬬᬂᬲᬜ᭄ᬚᬢᬦ᭄ᬬᬵᬳᬸᬮᬧ᭄‌ᬮ᭄ᬯᬶᬃᬳᭂᬮᬂ‌ᬬᬦ᭄ᬢᭂᬓᬵᬫ᭄ᬭᬂᬫᬫᬡ᭄ᬟᭂᬫ᭄ᬰᬶᬭᬄᬦᬶᬂᬫᬳᬵᬯᬷᬭᬰᬢ᭄ᬭᬸᬦ᭄ᬬᬫᬾᬯ᭄ᬯᬷᬯᬸᬬᬾᬓᬵᬦ᭄ᬧᬫᬡ᭄ᬟᭂᬫ᭄ᬦ᭄ᬬᬭᬶᬂ‌ᬯᬺᬱ᭄ᬡᬶᬯᬷᬭᬵᬕ᭄ᬭᬬᭀᬥᬧ᭄ᬯᬢᬂᬤᬿᬢ᭄ᬬᬢᭃᬓᬵᬦᬶᬓᭂᬧ᭄ᬢᬸᬗ᭄ᬕᬗᬦ᭄‌ᬫ᭄ᬯᬂᬕᬚᬄᬲ᭄ᬬᬦ᭄ᬤᬦᬵᬲᬶᬂᬓᬲᬫ᭄ᬩᬸᬢ᭄ᬧᬦᬶᬫ᭄ᬩᬢ᭄ᬦᬶᬓᬾᬲᬂᬬᬤᬸᬪᬺᬢ᭄ᬬᬮᬾᬦ᭄ᬭᬵᬓ᭄ᬱᬲᬵᬗᬫ᭄ᬩᬳᬶᬂ‌ᬯᬗ᭄ᬓᬬᬶᬂ‌ᬯᬷᬭᬮᬾᬦ᭄ᬢᬂᬫᬦᭂᬫ᭄ᬧᬮ᭄ᬫᬦᬫ᭄ᬧᬶᬮ᭄ᬧᬸᬧᬹᬳᬲ᭄ᬢᬧᬗ᭄ᬤᬸᬓ᭄ᬦᬶᬓᬵᬫ᭄ᬯᬂᬧᬦᭂᬫ᭄ᬧᬸᬄᬦᬶᬓᬵᬗ᭄ᬕ᭄ᬬᬢ᭄ᬲᬓᬾᬂᬩ᭄ᬬᭀᬫᬭᭀᬤ᭄ᬭᬵᬓᬮᬸᬂᬢ᭄ᬯᬲ᭄ᬧᬟᬵᬩᬵᬂᬟᬟᬦ᭄ᬬᬵᬲᬯᬶᬢ᭄‌ᬯᬸᬗ᭄ᬲᬶᬮᬦ᭄ᬮᬶᬫ᭄ᬧᬲᬵᬫ᭄ᬧᬸᬦ᭄‌ᬭᬶᬦᬦ᭄ᬢᬬ᭄‌ᬦᬶᬓᬾᬳᬲ᭄ᬢᬫᬗ᭄ᬓᬶᬦ᭄ᬓᬋᬲᬺᬲ᭄ᬫᭂᬍᬲ᭄ᬭᬵᬄᬦᬶᬓᬵᬯᬃᬡ᭄ᬦᬓᭂᬫ᭄ᬩᬂ‌ᬭᬶᬗᬵᬓᬵᬰᬫᬪ᭄ᬭᬵᬲᬯᬂᬫᬾᬖᬭᬶᬂᬓᬵᬮᬲᬦ᭄ᬥ᭄ᬬᬵᬫᬶᬭᬄ᭞

᭛ᬤᬡ᭄ᬟᬓ᭛᭝᭙᭕᭟᭓᭝᭒
000|000|᭽‐0‐᭚×᭕᭖ = ᭑᭗᭔

ᬅᬗᬫᬸᬓᬶᬓᬯᬦᬾᬄᬧᬗᬦ᭄‌ᬯᬗ᭄ᬓᬬᬶᬂ‌ᬯᬷᬭᬫᬢ᭄ᬢᬵᬗᬶᬦᬸᬫ᭄ᬭᬵᬄ‌ᬯᬋᬕ᭄ᬓᬵᬤ᭄ᬪᬸᬢᬵᬪᬾᬭᬯᬵᬓ᭄ᬭᬓ᭄ᬕᬸᬫᬦ᭄ᬢ᭄ᬬᬵᬯᭂᬋ‌ᬵ‌ᬬᬦ᭄ᬧᬫᬸᬗ᭄ᬕᭂᬮ᭄ᬕᬸᬮᬹᬦᬶᬂᬮᬯᬦ᭄ᬤᭀᬬᬦᬗ᭄ᬮᬗ᭄ᬕᬭᬵᬄᬦᬶᬂᬢ᭄ᬭᬶᬦᬵᬤᬷᬂᬳᬸᬯᬸᬲ᭄ᬫᬵᬢ᭄ᬬᬬᬵᬢ᭄ᬬᬦ᭄ᬢᬖᭀᬭᬵᬧᬦᬓ᭄ᬯᬾᬄᬤᬸᬤᬹᬢᬂᬳᬦᬾᬂᬪᬹᬫᬶᬪᬹᬢᬵᬗ᭄ᬕᬓᬵᬭᬵᬦᭂᬧᬄᬫᬗ᭄ᬲᬫᬗ᭄ᬲᭃᬫᬲᭂᬗ᭄ᬳᬶᬢ᭄ᬲᬸᬫᬫ᭄ᬩᬸᬢ᭄ᬫᬸᬲᬸᬄᬦ᭄ᬬᬾᬓᬧᬶᬦ᭄ᬤᬵᬦ᭄ᬢᬸᬚᬄᬤᬾᬜ᭄ᬘᬘᬄᬘᬹᬃᬡ᭄ᬦᬲᬂᬲᬵᬭᬤᬾᬦ᭄ᬬᬦ᭄ᬓᭂᬦᬦ᭄ᬤᬦ᭄ᬧᬶᬭᬸᬮ᭄ᬤᬦ᭄ᬓᬸᬫᬶᬲ᭄ᬮᬾᬦᬶᬓᬂᬤᬿᬢ᭄ᬬᬫᭀᬳᬵᬗᬫᬹᬓ᭄ᬤᬦ᭄ᬤᬶᬦᬹᬓ᭄ᬤᬦ᭄ᬕᬸᬢᬸᬓ᭄‌ᬭᬶᬂ‌ᬯᬢᬸᬦ᭄ᬤᬦ᭄ᬧᬸᬧᬸᬄᬤᬾᬦ᭄‌ᬯᬸᬦᬸᬄᬮᬾᬦ᭄ᬢᬶᬦᬮ᭄ᬬᬦ᭄‌ᬭᬶᬦᬦ᭄ᬢᬬ᭄ᬦ᭄ᬬᬧᬦ᭄ᬤᬾᬦ᭄ᬤᬸᬤᬸᬢ᭄ᬤᬾᬦ᭄ᬬᬓᬤ᭄ᬬᬵᬫᬢᭂᬓ᭄ᬤᬾᬦ᭄‌ᬯᬯᬾᬗᬫ᭄ᬩᬭᬵᬕᬦ᭄ᬢᬸᬗᬦ᭄ᬤᬾᬦ᭄ᬬᬢᬦ᭄ᬫᬵᬢᬶᬓᬧ᭄ᬯᬵᬦᬗᬶᬲ᭄᭞

᭛ᬤᬡ᭄ᬟᬓ᭛᭝᭙᭕᭟᭓᭝᭓
000|000|᭽‐0‐᭚×᭕᭑ = ᭑᭕᭙

ᬬᬤᬸᬓᬸᬮᬩᬮᬢᬜ᭄ᬚ᭄ᬭᬶᬳᬮ᭄ᬯᬂᬫᬍᬲ᭄ᬫᬗ᭄ᬮ᭄ᬯᬗᬷᬂᬭᬵᬓ᭄ᬱᬲᬵᬦᬾᬓᬢᬾᬓᬂᬧᭂᬚᬄᬮᬾᬦᬶᬓᬂ‌ᬦ᭄ᬤᬦ᭄ᬕᬸᬢᬸᬓ᭄‌ᬭᬶᬂᬘᭂᬗᭂᬮ᭄‌ᬫ᭄ᬯᬂᬧᬸᬧᬹᬦ᭄ᬤᬦ᭄ᬢᭂᬗᬄ‌ᬭᬶᬂ‌ᬍᬗᭂᬦ᭄ᬓᬃᬯ᭄ᬯᬟᬡ᭄ᬟᬦ᭄ᬟᬸᬫᬡ᭄ᬟᬂ‌ᬯᬢᭂᬓ᭄ᬤᬵᬦᬯᬵᬦᬶᬤ᭄ᬭᬫᬵᬫ᭄ᬭᬂᬫᬗᭀᬦ᭄ᬢᬵᬦ᭄ᬓᬶᬦᭀᬦ᭄ᬢᬵᬲᬶᬮᬶᬄᬤᬸᬓ᭄ᬲᬶᬮᬶᬄᬲᭀᬩ᭄ᬲᬶᬮᬶᬄᬘᭂᬗ᭄ᬓᬳᬓ᭄ᬭᬮ᭄ᬢᬦᭀᬭᬵᬳᬋᬧ᭄ᬫᬸᬦ᭄ᬤᬸᬭᬮ᭄ᬯᬢ᭄ᬧᬟᬵᬮ᭄ᬯᬢ᭄ᬳᬦᬵᬫ᭄ᬯᬄᬢᬶᬓᬵᬢᬦ᭄ᬧᬢᭂᬡ᭄ᬟᬲ᭄ᬓᬯᬦ᭄ᬥᬦ᭄ᬬᬓᬧ᭄ᬯᬵᬢᬭᬸᬂᬮᬾᬜ᭄ᬘᭂᬗᭂᬮ᭄ᬦ᭄ᬬᬵᬲᬳᬸᬢ᭄‌ᬭᬶᬂ‌ᬍᬫᬄᬭᭀᬤ᭄ᬭᬮᬫ᭄ᬩᬾᬦᬶᬓᬵᬩᬵᬂᬫᬶᬩᭂᬓ᭄ᬭᬵᬄᬧᬶᬭᬂᬮᬓ᭄ᬱᬢᬂ‌ᬯᬷᬭᬫᬗ᭄ᬓᬵᬤ᭄ᬪᬸᬢᬵᬯᬓ᭄ᬫᬳᬵᬪᬹᬢᬭᬹᬧᬦ᭄ᬬᬲᬵᬓ᭄ᬱᬵᬢ᭄ᬧ᭄ᬭᬯᬷᬭᭀᬢ᭄ᬢᬫᬵᬢ᭄ᬬᬦ᭄ᬢᬭᭀᬤ᭄ᬭᬵᬤ᭄ᬪᬸᬢᬵᬗᬶᬡ᭄ᬟᬭᬢ᭄᭞

᭛ᬤᬡ᭄ᬟᬓ᭛᭝᭙᭕᭟᭓᭝᭓
000|000|᭽‐0‐᭚×᭕᭘ = ᭑᭘᭐

ᬰᬯᬫᬓᬢᭂᬍᬩᬸᬓ᭄ᬢᬶᬩᬵᬧᬗ᭄ᬳᬋᬧ᭄ᬦᬶᬂ‌ᬯᬢᭂᬓ᭄ᬤᬿᬢ᭄ᬬᬫᬗ᭄ᬲᭃᬭᬶᬲᬂ‌ᬯᬺᬱ᭄ᬡᬶᬬᭀᬥᬵᬢᬢᬦ᭄‌ᬤ᭄ᬯᬂᬭᬣᬲ᭄ᬬᬸᬄᬋᬫᭂᬓ᭄ᬤᬾᬦᬶᬢᭂᬫ᭄ᬧᬸᬄᬦᬶᬯᬗ᭄ᬓᬬ᭄‌ᬦᬶᬓᬂᬲᬵᬫᬚᬵᬧᬦ᭄ᬲᬯᬂ‌ᬯᬃᬱᬰᬿᬮᬵᬦᬦᬵᬤᬺᬲ᭄ᬢᬶᬩᬵᬭᬶᬂ‌ᬯᬢᭂᬓ᭄ᬬᬵᬤᬯᬵᬯᬺᬕ᭄ᬲᭂᬟᭂᬂᬤᬸᬃᬩᬮᬵᬓ᭄ᬯᬾᬄᬧᭂᬚᬄᬤᬾᬦᬶᬓᭀᬦ᭄ᬢᬵᬦ᭄ᬮᬶᬦᬾᬲᬦ᭄ᬟᬯᬸᬄᬦ᭄ᬬᬵᬯᬸᬯᬸᬄᬰᬹᬮᬤᬸᬓ᭄ᬤᬸᬓ᭄ᬮᬯᬦ᭄ᬲᬫ᭄ᬩ᭄ᬬᬗᬾᬫ᭄ᬩᬸᬄᬫᬦᬄᬦ᭄ᬬᬂ‌ᬯᬢᭂᬓ᭄ᬭᬵᬓ᭄ᬱᬲᬾᬂᬪᬹᬢᬮᬵᬫᬹᬓ᭄ᬯᬶᬦᬹᬓ᭄ᬫᬫ᭄ᬭᬗᬗ᭄ᬭᭀᬓ᭄ᬭᬶᬦᭀᬓ᭄ᬭᭀᬤ᭄ᬭᬢᬾᬓᬂᬫᬸᬮᬹᬲᬸᬲ᭄ᬦ᭄ᬬᬤᬾᬦ᭄ᬬᬵᬗ᭄ᬤᬸᬤᬸᬢ᭄ᬬᬾᬓᬩᬡ᭄ᬟᬸᬢ᭄ᬦᬶᬓᬾᬂᬭᭀᬯᬗᬤ᭄ᬯᬦ᭄ᬤ᭄ᬯᬬᬸᬤ᭄ᬥᬵᬫᬸᬋᬓ᭄‌ᬬᬦ᭄ᬓᬩᬡ᭄ᬟᬸᬢ᭄ᬲᬶᬮᬶᬄᬓ᭄ᬭᬶᬲ᭄ᬲᬶᬮᬶᬄᬫᬵᬢᬶᬓᬵᬃᬯ᭄ᬯᬾᬂᬭᬡᬵᬂᬕᬾᬓᬫᭀᬖᬦ᭄ᬲᬶᬦᬸᬗ᭄ᬲᬸᬂᬦᬶᬗᬧ᭄ᬲᬭ᭄ᬬᬭᬹᬫ᭄ᬢᬸᬗ᭄ᬕᬮᬦ᭄‌ᬦ᭄ᬤᬦ᭄ᬋᬩᬸᬢ᭄ᬰᬷᬖ᭄ᬭᬫᬵᬫ᭄ᬧᬺᬧ᭄ᬫᬸᬯᬄ᭛

᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬤᬶᬢ᭛᭝᭙᭖᭟
‐‐‐|00‐|0‐0|00‐|‐‐0|‐‐0|0̲ = ᭑᭙

ᬓᬵᬮᬦ᭄ᬬᬦ᭄ᬫᬭᬸᬋᬓ᭄ᬢᬶᬓᬂᬧ᭄ᬭᬗᬲᬸᬯᬾᬫᬮ᭄ᬯᬂ‌ᬍᬯᬶᬄᬲᬵᬬᬸᬢ᭞
ᬬᬾᬓᬵᬦ᭄ᬓᭀᬦ᭄ᬤᬸᬭᬶᬓᬂ‌ᬯᬢᭂᬓ᭄ᬬᬤᬸᬩᬮᬵᬓ᭄ᬯᬾᬄᬫᬵᬢᬶᬤᬾᬦᬶᬂᬧᬦᬄ᭞
ᬲᬂᬲᬵᬭᬵᬫᬭᬶᬓᬵᬦ᭄ᬲᬶᬦᬫ᭄ᬩᬸᬢᬶᬓᬦᬂᬤᬿᬢ᭄ᬬᬵᬢᭂᬳᭂᬃᬫᬗ᭄ᬮᬬᬂ᭞
ᬋᬫ᭄ᬧᬹᬲ᭄ᬬᬸᬄᬢᬶᬦᬶᬩᬵᬓᭂᬦᬶᬂ‌ᬯᬢᬸᬋᬫᭃᬓ᭄‌ᬫ᭄ᬯᬂᬢᭂᬡ᭄ᬟᬲᬶᬂᬢᬸᬗ᭄ᬕᬗᬦ᭄᭛

ᬫ᭄ᬯᬂᬢᬾᬓᬂᬫᬕᬚᬄᬲᬶᬦᬫ᭄ᬩᬸᬢᬧᬸᬬᭂᬂᬮᬵᬯᬦ᭄ᬕᬚᬄᬦ᭄ᬬᬾᬦᬸᬬᭂᬂ᭞
ᬗ᭄ᬓᬵᬦᬾᬭᭀᬯᬗᬶᬓᬵᬦ᭄‌ᬯᬶᬦᬦ᭄ᬢᬶᬗᬓᭂᬦᬶᬂᬤᬿᬢ᭄ᬬᬦ᭄ᬧᬕᬦ᭄ᬢ᭄ᬬᬵᬗᬮᬧ᭄᭞
ᬫᬵᬢᬷᬯ᭄ᬯᬂᬢᬶᬓᬦᬂᬧᬫᬦ᭄ᬢᬶᬗᬦᬭᭀᬓ᭄ᬢᬡ᭄ᬟᬲ᭄ᬦ᭄ᬬᬲᬵᬫ᭄ᬧᬸᬦ᭄ᬋᬫᭃᬓ᭄᭞
ᬋᬜ᭄ᬘᭂᬫ᭄ᬢᬾᬓᬗᬦᬸᬗ᭄ᬕᬗᭀᬲ᭄ᬬᬦᬶᬦᬤᬸᬦ᭄ᬬᬾᬋᬗ᭄ᬕᬦᬶᬂᬲᬵᬫᬚ᭛

ᬲᬓ᭄ᬯᬾᬄᬦᬶᬂᬩᬮᬤᬿᬢ᭄ᬬᬭᭀᬤ᭄ᬭᬫᬗᬮᬧ᭄ᬤᬦ᭄ᬢᬷᬦᬤᬸᬦ᭄ᬬᬾᬂᬮᬗᬶᬢ᭄᭞
ᬲᬗ᭄ᬓᭂᬧ᭄ᬪᬵᬯᬦᬶᬓᬵᬓᬭᬸᬂᬓᬭᬸᬗᬦᬦ᭄ᬬᬢ᭄ᬢᬂᬫᬗᬤ᭄ᬯᬵᬯᬮᬂ᭞
ᬮᬵᬯᬦ᭄ᬢᬂᬓᬤᬶᬫᬶᬦ᭄ᬤᬤᬾᬦᬶᬓᬫᬗᬤ᭄ᬯᬷᬢᬫ᭄ᬧᬸᬳᬶᬂᬲᬵᬫᬚ᭞
ᬫᬵᬢᬶᬫ᭄ᬯᬂᬕᬚᬧᬗ᭄ᬕᬸᬢᬸᬓ᭄ᬦᬶᬓᬭᬶᬲᬂᬬᬤ᭄ᬯᬵᬋᬫᬸᬓ᭄ᬲᬶᬂᬓᭂᬦ᭛

ᬅᬓ᭄ᬯᬾᬄᬲᬂᬬᬤᬸᬫᬵᬢᬶᬤᬾᬦ᭄ᬬᬓᬢᬶᬩᬵᬦ᭄ᬮᬵᬯᬦ᭄ᬭᬣᬲ᭄ᬬᬸᬄᬋᬫᭃᬓ᭄᭞
ᬫᬗ᭄ᬓᬶᬦ᭄ᬫᬵᬯᬺᬕᬶᬯᬸᬦ᭄ᬢᬢᬯ᭄ᬭᬶᬫᬮᬬᬹᬬᬦ᭄ᬢᭀᬦ᭄ᬲᬳᬩ᭄ᬦᬶᬂᬫᬸᬲᬸᬄ᭞
ᬋᬫ᭄ᬧᬓ᭄ᬩ᭄ᬬᬹᬳᬦᬶᬭᬾᬓᬦᬂᬫᬓᬭᬯᬓ᭄ᬢ᭄ᬭᬵᬧᬦ᭄ᬲᬸᬧᬶᬢ᭄ᬦ᭄ᬬᬵᬭᬤᬶᬦ᭄᭞
ᬭᬢ᭄ᬯᬵᬩᬵᬧ᭄ᬫᬢᬶᬢᬦ᭄ᬧᬲᬵᬭᬓᬯᭂᬦᬂᬤᬾᬦᬶᬂ‌ᬯᬢᭂᬓ᭄ᬤᬵᬦᬯ᭛

ᬲᬂᬭᬸᬓ᭄ᬫᬵᬃᬚ᭄ᬚᬸᬦᬲᬵᬫ᭄ᬩᬲᬢ᭄ᬬᬓᬲᬸᬥᬷᬭᬵᬗ᭄ᬳᬾᬃᬥᬦᬸᬄ‌ᬬ᭄ᬯᬾᬦᬬᬢ᭄᭞
ᬰᬷᬖ᭄ᬭᬳ᭄ᬭᬹᬦᬶᬭᬬᬃ‌ᬍᬧᬲ᭄ᬧᬟᬧᬋᬂᬫᭀᬮᬶᬄᬫᬸᬲᬸᬄᬭᬵᬓ᭄ᬱᬲ᭞
ᬅᬮ᭄ᬯᬂᬲᬾᬯᬸᬦᭂᬫᬂᬧᬸᬮᬸᬄᬧᬶᬲᬦᬶᬓᬂᬤᬿᬢ᭄ᬬᬵᬗ᭄ᬮᬬᬂ‌ᬭᬶᬂᬮᬗᬶᬢ᭄᭞
ᬯᬵᬳ᭄ᬯᬵᬭᬂ‌ᬭᬶᬕᭂᬮᬶᬲ᭄ᬦᬶᬭᬂᬧᬢᬫᬦᬄᬢᬾᬚᬳ᭄ᬬᬗᬃᬓ᭄ᬓᬵᬦᭂᬮᬢ᭄᭛

ᬫᬗ᭄ᬓᬶᬦ᭄ᬢᬵᬮ᭄ᬯᬗᬦᬾᬓᬤᬵᬦᬯᬧᭂᬚᬄ‌ᬫ᭄ᬯᬂ‌ᬯᬵᬳᬦᬦ᭄ᬬᬦ᭄ᬢᬶᬩᬵ᭞
ᬭᭀᬯᬂᬦ᭄ᬬᬦ᭄ᬓᬢᬶᬩᬵᬦ᭄‌ᬭᬶᬳᭂᬓ᭄ᬳᬦᬢᬶᬓᭂᬮ᭄ᬚᬾᬗ᭄ᬓᬾᬮ᭄ᬤᬸᬤᬹᬢᬂᬧᭂᬜᭂᬢ᭄᭞
ᬢᭀᬯᬶᬦ᭄ᬲᬢ᭄ᬬᬓᬲᬵᬫ᭄ᬩᬫᬗ᭄ᬮᬯᬦᬶᬓᬂᬤᬿᬢ᭄ᬬᬵᬳᬯᬦ᭄‌ᬭᬶᬂ‌ᬍᬫᬄ᭞
ᬳᬾᬢᬸᬦ᭄ᬬᬵᬮ᭄ᬯᬗᬦᬾᬓᬮᬓ᭄ᬱᬦᬶᬬᬸᬢᬧ᭄ᬯᬂᬤᬿᬢ᭄ᬬᬮᬾᬦ᭄ᬭᬵᬓ᭄ᬱᬲ᭛

ᬫᬡ᭄ᬟᭂᬕ᭄ᬢᬂᬬᬤᬸᬬᭀᬥᬫᬵᬭᬶᬫᬮᬬᬹᬫᬮ᭄ᬯᬷᬯᬦᬾᬄ‌ᬭᬶᬂᬭᬡ᭞
ᬬᬾᬓᬵᬗ᭄ᬲᭃᬦᬶᬓᬲᬂᬫᬳᭀᬤᬭᬫᬦᬸᬗ᭄ᬕᬂ‌ᬭᬶᬂᬮᬶᬫᬦ᭄ᬲ᭄ᬬᬦ᭄ᬤᬦ᭞
ᬲᬂᬭᬸᬓ᭄ᬫᬵᬤᬶᬦᬸᬦᬸᬂᬦ᭄ᬬᬰᬷᬖ᭄ᬭᬓᬸᬫᬸᬘᬸᬧ᭄ᬢᬦ᭄ᬧᬗ᭄ᬕᬍᬂᬲᬵᬳᬲ᭞
ᬓ᭄ᬭᬹᬭᬦ᭄ᬬᬦ᭄ᬧᬫᬸᬢᭂᬃᬕᬤᬵᬦᬶᬓᬲᬢᬮ᭄ᬕᭃᬂᬦ᭄ᬬᬵᬗᭂᬧᭃᬃ‌ᬬᬦ᭄ᬓᬢᭀᬦ᭄᭛

ᬢᬦ᭄ᬤᬂᬦ᭄ᬬᬦ᭄ᬧᬫᬸᬧᬸᬄᬭᬣᬦᬺᬧᬢᬶᬭᬸᬓ᭄ᬫᬲ᭄ᬬᬸᬄᬢᭂᬓᬾᬂᬲᬵᬭᬣᬶ᭞
ᬲᬂᬭᬸᬓ᭄ᬫᬦ᭄ᬢᬸᬫᬸᬮᬸᬬ᭄ᬮᬸᬫᬸᬫ᭄ᬧᬢᬗᬸᬦᬸᬲ᭄ᬧᬢᬺᬫ᭄ᬲᬶᬢᬷᬓ᭄ᬱ᭄ᬡᬧ᭄ᬭᬪᬵ᭞
ᬅᬗ᭄ᬲᭃᬦᬶᬂᬮᬶᬫᬦᬶᬂᬫᬳᭀᬤᬭᬓᬲᬾᬧ᭄ᬓᬧ᭄ᬭᬂᬕᬟᬶᬂᬦ᭄ᬬᬵᬧᬲᬄ᭞
ᬫᬗ᭄ᬓᬶᬦ᭄ᬓ᭄ᬭᭀᬥᬫᬳᭀᬤᬭᬵᬫᬸᬋᬓᬓᭂᬦ᭄ᬳᬲ᭄ᬢᬶᬦ᭄ᬬᬧᬦ᭄ᬤᬾᬦ᭄‌ᬯᭂᬍᬕ᭄᭛

ᬫᬸᬗ᭄ᬕ᭄ᬯᬷᬳᬲ᭄ᬢᬶᬦᬶᬓᬵᬢ᭄ᬭᬶᬰᬹᬮᬫᬮᬸᬗᬶᬤ᭄ᬧᬗ᭄ᬤᬸᬓ᭄ᬦ᭄ᬬᬲᬵᬫ᭄ᬧᬸᬦ᭄‌ᬍᬧᬲ᭄᭞
ᬢ᭄ᬭᬸᬲ᭄ᬮᬶᬫ᭄ᬧᬤ᭄ᬳᬢᬶᬲᬂᬦᬭᬵᬥᬶᬧᬢᬶᬭᬸᬓ᭄ᬫᬵᬤᬾᬦ᭄ᬬᬢᬦ᭄ᬓᬵᬯᬭᬦ᭄᭞
ᬫᬳ᭄ᬬᬵᬭᬵᬓ᭄ᬱᬲᬬᬦ᭄ᬧᬗᬤ᭄ᬯᬓᭂᬦᬯᬹᬢᬂᬤᬿᬢ᭄ᬬᬲᬗ᭄ᬓᬾᬂᬮᬗᬶᬢ᭄᭞
ᬳᬾᬢᬸᬦ᭄ᬬᬦ᭄ᬲᬸᬫᬳᬩ᭄ᬫᬸᬯᬄᬧᬟᬫᬲᭃᬫᬸᬗ᭄ᬲᬷᬲᬸᬭᬾᬦ᭄ᬤ᭄ᬭᬵᬢ᭄ᬫᬚ᭛

ᬯᬤ᭄ᬯᬵᬦ᭄ᬬᬂᬩᬮᬭᬵᬓ᭄ᬱᬲᬾᬓᬫᬓᬧᬗ᭄ᬳᬜ᭄ᬚᬸᬃᬦᬶᬓᬵᬗᭂᬫ᭄ᬩᬸᬮᬶ᭞
ᬳᬫ᭄ᬳᬫ᭄ᬩᬸᬤ᭄ᬥᬶᬦᬶᬓᬵᬦ᭄ᬢᬸᬫᭀᬦ᭄ᬓᬦᬶᬦᬶᬭᬂᬧᬵᬃᬣᬵᬢᭂᬗᬄᬢᬦ᭄ᬩᬶᬲ᭞
ᬮᬶᬂᬦ᭄ᬬᬵᬗ᭄ᬳᬾᬮ᭄ᬢᬸᬯᬶᬬᬦ᭄ᬓᬦᬶᬦ᭄‌ᬯᬸᬯᬸᬲᬶᬓᬵᬲᬫ᭄ᬩ᭄ᬬᬵᬗᬲᬸᬢ᭄ᬲᬵᬳᬲ᭞
ᬓᭀᬦ᭄ᬢᬵᬢᭀᬫᬭᬲᬜ᭄ᬚᬢᬦ᭄ᬬᬮᬸᬫᭂᬧᬲ᭄ᬩᬵᬡᬦ᭄ᬬᬢᬦ᭄ᬧᬵᬦ᭄ᬢᬭ᭛

ᬲᬂᬧᬵᬃᬣᬦ᭄‌ᬭᬶᬦᭂᬩᬸᬢ᭄ᬧᭂᬦᬸᬄᬧᬦᬳᬶᬭᬾᬗᬵᬓᬵᬰᬤᬶᬕ᭄ᬫᬡ᭄ᬟᬮ᭞
ᬲᬓ᭄ᬯᬾᬄᬦ᭄ᬬᬵᬬᬸᬥᬦᬶᬂᬫᬸᬲᬸᬄᬓᬧᬮᬸᬧᬸᬬ᭄‌ᬧᬸᬗ᭄ᬕᭂᬮ᭄ᬓᬯᬗ᭄ᬲᬸᬮ᭄‌ᬯᬦᬾᬄ᭞
ᬢᬵᬢᬦ᭄ᬧᬵᬦ᭄ᬢᬭᬤᬾᬦᬶᬭᬵᬗ᭄ᬮᭂᬧᬲᬓᭂᬦ᭄ᬳ᭄ᬭᬹᬰᬓ᭄ᬢᬶᬓᬧ᭄ᬯᬵᬗᭂᬦᬾ᭞
ᬥ᭄ᬯᬲ᭄ᬢᬂᬭᬵᬓ᭄ᬱᬲᬲᬶᬂᬫᬲᭃᬓᭂᬦᬢᬸᬕᭂᬮ᭄ᬢᭂᬡ᭄ᬟᬲ᭄ᬦ᭄ᬬᬲᬵᬫ᭄ᬧᬸᬦ᭄ᬢᬶᬩᬵ᭛

ᬅᬦ᭄ᬬᬵᬢ᭄ᬭᬵᬓ᭄ᬱᬲᬤᬿᬢ᭄ᬬᬢᬦ᭄ᬧᬲᬸᬓᬸᬮᬾᬦ᭄ᬩᬵᬳᬸᬦ᭄ᬬᬲᬵᬫ᭄ᬧᬸᬦ᭄ᬳᬶᬮᬂ᭞
ᬮᬾᬦ᭄ᬢᬂᬓᬸᬓ᭄ᬱᬶᬦᬶᬓᬵᬧᭂᬕᬢ᭄ᬳᬦᬩᭂᬮᬄᬢ᭄ᬯᬲ᭄ᬦ᭄ᬬᬵᬧᬲᬄ‌ᬭᬶᬂᬟᬟ᭞
ᬲᬵᬓ᭄ᬱᬵᬢ᭄‌ᬯᬃᬱᬢᬗᬦ᭄ᬢ᭄ᬭᬮᬶᬫ᭄ᬧᬭᬸᬥᬶᬭᬦ᭄ᬬᬂᬧᬧ᭄ᬭᬗᬦ᭄ᬓᬵᬤ᭄ᬪᬸᬢ᭞
ᬅᬯ᭄ᬯᬄᬫᬲ᭄ᬢᬓᬬᬵᬕᭂᬮᬃᬓᬸᬦᬧᬦᬶᬂᬤᬿᬢ᭄ᬬᬵᬢᬶᬩᬵᬕᭂᬦ᭄ᬢᬸᬭᬦ᭄᭛

ᬫᬗ᭄ᬲᭃᬲᬂᬦᬭᬓᬾᬲᬗᬃᬚ᭄ᬚᬸᬦᬫᬦᬸᬗ᭄ᬕᬂ‌ᬭᬶᬂ‌ᬯᬶᬫᬵᬦᬵᬓᬶᬮᬵ᭞
ᬰᬷᬖ᭄ᬭᬵᬧᬦ᭄ᬧ᭄ᬭᬶᬳᬯᬓ᭄ᬫᬓᭀᬮᬶᬳᬳᬸᬭᬶᬧ᭄ᬲᬂᬧᬵᬃᬣᬦᬵᬮᬶᬂᬦᬶᬭ᭞
ᬢᬦ᭄ᬤᬂᬲᬂ‌ᬦᬺᬧᬧᬸᬢ᭄ᬭᬲᬵᬫ᭄ᬩᬫᬫᬸᬧᬸᬄᬮᬫ᭄ᬩᬸᬂᬦᬶᬓᬂᬧᬸᬱ᭄ᬧᬓ᭞
ᬧᭀᬓ᭄ᬋᬕ᭄ᬖᭀᬂᬥ᭄ᬯᬦᬶᬦᬶᬂ‌ᬯᬶᬫᬵᬦᬧᬶᬦᬸᬧᬸᬄᬤᬾᬲᬂᬦᬭᬾᬦ᭄ᬤ᭄ᬭᬵᬢ᭄ᬫᬚ᭛

ᬋᬕ᭄ᬋᬕ᭄ᬓᬵᬡ᭄ᬟᭂᬕᬶᬓᬂ‌ᬯᬶᬫᬵᬦᬫᬓᬶᬳᬹᬮᬫ᭄ᬩᬸᬂᬦᬶᬓᬵᬧᬦ᭄ᬢᬶᬓᭂᬮ᭄᭞
ᬢᬫ᭄ᬩᬶᬲ᭄ᬓᬾᬤᭂᬭᬶᬓᬵᬦᬲᬶᬦᬺᬗᬶᬦᬸᬲᬶᬃᬤᬾᬚᬫ᭄ᬩᬯᬢ᭄ᬬᬵᬢ᭄ᬫᬚ᭞
ᬫᭀᬮᬄᬲᬂᬦᬭᬓᬾᬧᬸᬦᬸᬓ᭄ᬦ᭄ᬬᬓᬕᬸᬮᬶᬂᬓᬵᬦ᭄ᬢᭂᬧ᭄ᬢᬶᬩᬵᬭᬶᬂ‌ᬍᬫᬄ᭞
ᬰᬷᬖ᭄ᬭᬵᬯᬸᬗ᭄ᬯᬗᬮᬧ᭄ᬕᬤᬵᬦᬶᬭᬲᬢᬮ᭄ᬭᭀᬤ᭄ᬭᬵᬗᬮᬶᬫ᭄ᬧᬸᬂᬓᬢᭀᬦ᭄᭛

ᬢᬦ᭄ᬤᬂᬲᬂ‌ᬓ᭄ᬱᬶᬢᬶᬚᬾᬦᬭᬾᬦ᭄ᬤ᭄ᬭᬢᬦᬬᬓ᭄ᬭᭀᬥᬵᬗᬸᬳᬸᬄᬓᬵᬢᬭ᭞
ᬐᬓᭀᬂᬦᬷᬘᬮᬶᬳᬢ᭄‌ᬯᭂᬓᬲ᭄ᬫᬸᬦᬳᬸᬭᬶᬧ᭄ᬬᬾᬓᬷᬂᬕᬤᬵᬬᬢ᭄ᬦᬓᭀ᭞
ᬦᬵᬳᬦ᭄ᬮᬶᬂᬦᬶᬭᬢᬦ᭄‌ᬤ᭄ᬯᬬᬃᬧᬸᬧᬸᬳᬓᭂᬦ᭄ᬢᬾᬓᬂᬕᬤᬵᬪᬷᬱᬡ᭞
ᬬᬾᬓᬵᬦ᭄ᬫᬵᬢᬶᬮᬯᬦ᭄ᬲᬶᬤᬵᬭᬸᬓᬶᬧᬋᬂᬲᬂᬲᬵᬫ᭄ᬩᬭᬶᬂᬲᬓ᭄ᬱᬡ᭛

ᬲᬵᬫ᭄ᬧᬸᬦ᭄ᬫᬵᬢᬶᬦᬭᬾᬦ᭄ᬤ᭄ᬭᬧᬸᬢ᭄ᬭᬢᬸᬫᬸᬮᬸᬬ᭄‌ᬲᬂᬧᬵᬃᬣᬫᬗ᭄ᬲᭃᬲᬶᬭ᭞
ᬓ᭄ᬭᭀᬥᬾᬲᬂᬦᬭᬓᬵᬗᬬᬢ᭄ᬮᬭᬲᬶᬓᬂᬕᬵᬡ᭄ᬟᬾᬯᬧᬹᬃᬯ᭄ᬯᬵᬯᭂᬮᬹ᭞
ᬳ᭄ᬭᬹᬰᬓ᭄ᬢ᭄ᬬᬵᬓᬲᬕᭃᬂᬫᬬᭀᬫᬬᬍᬧᬲ᭄ᬤᬾᬲᬂᬲᬸᬭᬾᬦ᭄ᬤ᭄ᬭᬵᬢ᭄ᬫᬚ᭞
ᬢᬫ᭄ᬧᬸᬄᬦ᭄ᬬᬦ᭄ᬧᬗᭂᬦᬾᬯᬶᬫᬵᬦᬕᬸᬫᬸᬭᬸᬄᬲᬵᬓ᭄ᬱᬵᬢ᭄ᬕᬭᬦ᭄ᬢᬂᬳᬸᬫᬸᬂ᭛

ᬋᬫ᭄ᬧᬓ᭄ᬋᬗ᭄ᬕᬦᬶᬓᬂ‌ᬯᬶᬫᬵᬦᬧᬶᬦᬦᬄᬓᬵᬭᬸᬦ᭄ᬢᬶᬓᭂᬮ᭄‌ᬫ᭄ᬯᬂᬥ᭄ᬯᬚ᭞
ᬲᬵᬫ᭄ᬧᬸᬦ᭄ᬰᬷᬃᬡ᭄ᬦᬧᭂᬕᬢ᭄ᬫᬡᬶᬓ᭄ᬦ᭄ᬬᬓᬢᬶᬩᬵᬫᬗ᭄ᬮᬄ‌ᬭᬶᬓᬂᬪᬹᬢᬮ᭞
ᬫᬗ᭄ᬓᬶᬦ᭄ᬓ᭄ᬭᭀᬥᬫᬳᬷᬲᬸᬢᬵᬤᬺᬲᬸᬫᬲᭃᬫᬸᬗ᭄ᬲᬷᬲᬸᬭᬾᬦ᭄ᬤ᭄ᬭᬵᬢ᭄ᬫᬚ᭞
ᬧᬸᬗ᭄ᬕᭂᬮ᭄ᬢᬂᬓᬧᬶᬓᬾᬢᬸᬓᬵᬤᬺᬲᬦᬗᬶᬦ᭄ᬤᬾᬦᬶᬂ‌ᬯᬶᬫᬵᬦᬦ᭄ᬢᭂᬟᬸᬦ᭄᭛

ᬮᬵᬯᬦ᭄ᬩᬳ᭄ᬦᬶᬫᬶᬚᬶᬮ᭄ᬲᬗ᭄ᬓᬾᬢᬗᬦᬶᬭᬂᬪᭀᬫᬵᬢᬶᬭᭀᬤ᭄ᬭᬦ᭄ᬓᬸᬢᬸᬕ᭄᭞
ᬮ᭄ᬯᬶᬃᬥᬹᬫᬦ᭄ᬲᬸᬫᬭᬫ᭄ᬩᬳᬶᬂᬭᬡᬢᬮᬵᬢ᭄ᬬᬦ᭄ᬢᬾᬂᬓᬋᬲᬺᬲ᭄ᬓᬢᭀᬦ᭄᭞
ᬲᬵᬓ᭄ᬱᬵᬢ᭄ᬦ᭄ᬬᬦ᭄‌ᬯᬟᬯᬵᬦᬮᬵᬗᬮᬤᬮᬤ᭄ᬳᬕ᭄ᬬᬵᬫᬗᬦ᭄‌ᬬ᭄ᬯᬾᬂ‌ᬍᬫᬄ᭞
ᬫᬗ᭄ᬓᬶᬦ᭄‌ᬯᬺᬤ᭄ᬥᬢᭂᬓᬵᬗ᭄ᬕᭂᬲᭃᬂᬭᬣᬦᬶᬭᬂᬧᬵᬡ᭄ᬟ᭄ᬯᬵᬢ᭄ᬫᬚᬾᬲᬓ᭄ᬱᬡ᭛

ᬲᬂᬧᬵᬃᬣᬾᬓᬢᬢᬦ᭄‌ᬯᬶᬓᬵᬭᬫᬗᬬᬢ᭄ᬕᬵᬡ᭄ᬟᬾᬯᬥᬷᬭᬵᬗᬤᭂᬕ᭄᭞
ᬗ᭄ᬓᬵᬦ᭄ᬩ᭄ᬭᬳ᭄ᬫᬵᬲ᭄ᬢ᭄ᬭᬰᬭᬵᬕ᭄ᬦᬶᬤᬾᬦᬶᬭᬍᬧᬲ᭄ᬢᬷᬓ᭄ᬱ᭄ᬡᬵᬕ᭄ᬭᬭᬶᬂᬪᬷᬱᬡ᭞
ᬳᬶᬫ᭄ᬧᭂᬃᬲᬹᬃᬬ᭄ᬬᬭᬶᬓᬵᬮᬦᬶᬂᬧ᭄ᬭᬮᬬᬢᬾᬚᬦ᭄ᬬᬵᬧᬦᬲ᭄ᬓᬵᬢᬭ᭞
ᬰᬩ᭄ᬤᬦ᭄ᬬᬾᬂᬕᬕᬦᬵᬦ᭄ᬢᬭᬵᬮᬓᬸᬫᬸᬧᬓ᭄ᬲᬵᬓ᭄ᬱᬵᬢ᭄ᬕᭂᬮᬧ᭄ᬲᬵᬬᬸᬢ᭛

ᬢᬫ᭄ᬧᬸᬄᬦ᭄ᬬᬾᬂᬟᬟᬲᬂᬫᬳᬷᬚᬓᬸᬫᭂᬢᬸᬕ᭄ᬮᬶᬫ᭄ᬧᬤ᭄ᬢᬦᭂᬫ᭄ᬦ᭄ᬬᬵᬤᬍᬫ᭄᭞
ᬫᬹᬃᬘ᭄ᬙᬵᬲᬂᬦᬭᬓᬵᬲᬓᬶᬢ᭄ᬲᬶᬭᬢᬶᬩᬵᬍᬡ᭄ᬟᭃᬭᬶᬓᬂᬧᬸᬱ᭄ᬧᬓ᭞
ᬦ᭄ᬤᬵᬢᬦ᭄ᬫᬵᬢᬶᬲᬶᬭᬦ᭄ᬳᬦᬂ‌ᬯᬶᬚᬬᬫᬵᬮᬵᬧᬸᬱ᭄ᬧᬲᬗ᭄ᬓᬾᬗᬶᬩᬸ᭞
ᬦᬵᬳᬦ᭄ᬳᬾᬢᬸᬦᬶᬭᬵᬗ᭄ᬮᬶᬮᬶᬃᬤᬯᬸᬢᬶᬓᬂᬳ᭄ᬭᬹᬰᬓ᭄ᬢ᭄ᬬᬢᬗ᭄ᬕᬮ᭄ᬫᬸᬯᬄ᭛

ᬢᬧ᭄ᬯᬦ᭄ᬫᬵᬭᬶᬳᬶᬮᬷᬦᬶᬓᬂᬭᬸᬥᬶᬭᬫᬗ᭄ᬲᭃᬤᬿᬢ᭄ᬬᬫᬳ᭄ᬬᬸᬜ᭄ᬚᬬ᭞
ᬬᬾᬓᬵᬦ᭄ᬲᬫ᭄ᬩᬸᬢᬶᬓᬂᬮᬶᬧᬸᬂᬫᬓᬗᬭᬦ᭄ᬲ᭄ᬬᬵᬫᭀᬖᬢᬷᬓ᭄ᬱ᭄ᬡᭀᬚ᭄ᬯᬮ᭞
ᬢᬾᬚᬦ᭄ᬬᬦ᭄ᬧᬶᬦᬸᬢᭂᬃᬧᭂᬦᬸᬄᬓᬶᬮᬢᬶᬓᬵᬚ᭄ᬬᭀᬢ᭄ᬱ᭄ᬡᬵᬤᬸᬮᬸᬃ‌ᬯᬗ᭄ᬓᬯ᭞
ᬩᬵᬬ᭄ᬯᬵᬤᬺᬲ᭄ᬓᬸᬫᬸᬲᬸᬄᬮᬯᬜ᭄ᬚᬮᬤᬓᬾᬤᭂᬃᬖᬹᬃᬡ᭄ᬦᬶᬢᬵᬕᭂᬦ᭄ᬢᬸᬭᬦ᭄᭛

ᬲᬫ᭄ᬧᬸᬦ᭄ᬬᬦ᭄ᬮᬸᬫᭂᬧᬲ᭄‌ᬦ᭄ᬤᬢᬦ᭄‌ᬤ᭄ᬯᬫᬗᭂᬦᬾᬢ᭄ᬭᬸᬲ᭄ᬢ᭄ᬯᬲ᭄ᬦᬶᬭᬂᬨᬮ᭄ᬕᬸᬡ᭞
ᬫᬳ᭄ᬬᬵᬢᬂᬩᬮᬤᬿᬢ᭄ᬬᬤᬵᬦᬯᬳᬸᬫᬸᬂ‌ᬫ᭄ᬯᬂᬭᬵᬓ᭄ᬱᬲᬵᬗᬤ᭄ᬯᬓᭂᬦ᭄᭞
ᬲᬂᬪᭀᬫᬵᬲᬸᬭᬫᬦ᭄ᬢᬸᬓᬶᬂᬓᬸᬯᬸᬫᬸᬯᬄ‌ᬫ᭄ᬯᬂᬪᬺᬢ᭄ᬬᬰᬾᬱᬵᬗᬶᬭᬶᬂ᭞
ᬩ᭄ᬬᬵᬢᬷᬢᬦ᭄ᬢᬶᬦᬸᬮᬸᬂᬓᬰᬓ᭄ᬢᬶᬦᬶᬭᬳᬾᬢᬸᬦ᭄ᬬᬦ᭄ᬳᬶᬮᬂᬢᬂᬮᬭ᭛

᭛ᬯᬶᬓᬺᬢᬶ᭛᭝᭙᭗᭟
0‐0|00‐|0‐0|00‐|000|000|‐0‐|00̲ = ᭒᭓

ᬓᬸᬦᬂᬲᬗᬫᬭᬾᬦ᭄ᬤ᭄ᬭᬧᬸᬢ᭄ᬭᬮᬸᬫᬳᬶᬂᬭᬡᬓᬲᬶᬳᬦᬶᬭᬵᬕᬶᬮᬂᬕᬶᬮᬂ᭞
ᬳᬶᬩᭂᬓ᭄ᬭᬸᬥᬶᬭᬢᬂᬟᬟᬤ᭄ᬭᬯᬢᭂᬓᬾᬂᬫᬸᬔᬫᬓᬸᬝᬓᬩᬾᬄᬓᬲᭂᬫ᭄ᬩᬸᬭᬦ᭄᭞
ᬮᬯᬦ᭄ᬧᬝᬦᬶᬭᬵᬫᬶᬭᬄᬓᬤᬶᬭᬶᬦᬡ᭄ᬟᬶᬭᬸᬫᬓᭂᬢᬶᬬᬯᬓ᭄ᬦᬶᬭᭀᬫᭂᬍᬲ᭄᭞
ᬢᭂᬓᬾᬂᬓᬯᬘᬳᬷᬭᬩᬚ᭄ᬭᬓᬤᬶᬢᬵᬢᭂᬫᬳᬧᬯᬮᬧᬦ᭄ᬓᬢᭀᬦᬩᬵᬂ᭛

ᬍᬬᭂᬧ᭄ᬦᬶᬫᬢᬲᬂᬥᬦᬜ᭄ᬚᬬᬲᬯᬂᬭᬯᬶᬓᬢᬯᭂᬗᬦᬶᬂᬮᬫᬤ᭄ᬮᬫᬤ᭄᭞
ᬇᬓᬂᬕᭂᬮᬸᬗᬲᬵᬓ᭄ᬫᭂᬍᬲ᭄ᬓᬭᬸᬥᬶᬭᬦ᭄ᬓᬤᬶᬚᬮᬤᬭᬶᬦᭂᬗ᭄ᬕᬭᬶᬂᬓᬶᬮᬢ᭄᭞
ᬳᬍᬧ᭄ᬦᬶᬫᬸᬔᬦᬶᬲ᭄ᬧ᭄ᬭᬪᬵᬲᭂᬫᬸᬓᬸᬘᭂᬫ᭄ᬓᬤᬶᬢᬮᬗᬶᬢᬶᬓᬵᬮᬦᬶᬂᬤᬫᬭ᭄᭞
ᬅᬰᬾᬱᬫᬦᬶᬲᬶᬂᬫᬢᬵᬲᭂᬫᬸᬕᬸᬮᬤ᭄ᬭᬯᬭᬳᬶᬭᬭᬶᬢᬸᬗ᭄ᬢᬸᬗᬶᬂᬳᬮᬶᬲ᭄᭛

᭛ᬫᬵᬮᬵᬯᬵᬤᬶ᭛᭝᭙᭘᭟
00‐|0‐0|00‐|0‐0|00‐|0‐0|00‐|0‐0|000̲ = ᭒᭗

ᬇᬧᭂᬚᬄᬲᬗᬃᬚ᭄ᬚᬸᬦᬳᬸᬫᬸᬂᬢᬶᬓᬂᬪᬸᬯᬦᬖᬹᬃᬡ᭄ᬦᬶᬢᬂᬚᬮᬥᬶᬫᭀᬫ᭄ᬩᬓᬦ᭄ᬫᬯᬮᬶᬓᬦ᭄᭞
ᬓᬸᬫᭂᬢᬸᬕ᭄ᬢᬶᬓᬂ‌ᬯᬶᬤᬶᬓᬯᬗ᭄ᬓᬯᬵᬲᬮᬶᬯᭂᬭᬦ᭄ᬢᬝᬶᬢ᭄ᬦ᭄ᬬᬢᬦᬋᬦ᭄ᬕᭂᬮᬧ᭄ᬫᬲᬳᬸᬭᬦ᭄᭞
ᬕᬸᬫᬶᬯᬂᬫᬳᬷᬢᬮᬰᬶᬮᬵᬤ᭄ᬭᬶᬓᬫ᭄ᬧᬶᬢᬭᬸᬩᬸᬄᬧᬸᬘᬓ᭄ᬦ᭄ᬬᬳᬸᬫᬩᭂᬢ᭄ᬋᬩᬄᬢᬳᭂᬦᬶᬓᬵ᭞
ᬳ᭄ᬬᬗᬦᬦ᭄ᬢᬪᭀᬕᬘᬮᬶᬢᬵᬕ᭄ᬭᬳᭀᬕᬳᬲᬸᬯᬾᬥᬸᬫᬵᬭᬡᬭᬶᬧᭀᬮᬳᬶᬓ᭄ᬱᬶᬢᬶᬢᬮ᭛

ᬓᬧᭂᬕᬦ᭄ᬓᬢᭀᬦᬦᬶᬓᬦᬂᬚᬕᬢ᭄ᬢ᭄ᬭᬶᬧᭂᬧᭂᬓᬶᬂ‌ᬍᬩᬹᬢᭂᬓᬮᬯᬦ᭄ᬳᬸᬤᬦ᭄ᬳᬯᬸᬫᭂᬍᬓ᭄᭞
ᬢᬸᬯᬶᬢᬦ᭄ᬧᬢᬾᬚᬭᬶᬲᬸᬭᬸᬧ᭄ᬪᬝᬵᬭᬭᬯᬶᬤᬶᬗ᭄ᬫᬸᬔᬵᬫᬺᬫᬓᬸᬘᭂᬫ᭄‌ᬯᬶᬭᬹᬧᬫᬯᭂᬦᭂᬲ᭄᭞
ᬧᬦᬗᬶᬲ᭄ᬦᬶᬓᬂᬕᭂᬋᬳᬲᬗ᭄ᬖᬦᬷᬚᬮᬥᬶᬢᬦ᭄ᬧᬧᬵᬦ᭄ᬢᬭᬳᬸᬫᬸᬂᬲ᭄ᬯᬭᬦ᭄ᬬᬕᬸᬫᬸᬭᬸᬄ᭞
ᬓᭂᬢᭂᬭᬶᬂᬧᬢᭂᬃᬢᬦᬋᬦᬶᬂᬤᬶᬕᬦ᭄ᬢᬭᬓᬋᬗ᭄ᬯᬯᬃᬡ᭄ᬦᬲᭂᬲᭂᬕᭂᬦ᭄ᬮᬦᬵᬗᬶᬲᭂᬓᬶᬲᭂᬓ᭄᭛

᭛ᬯᬗ᭄ᬰᬲ᭄ᬣ᭛᭝᭙᭙᭟
0‐0|‐‐0|0‐0|‐00̲ = ᭑᭒

ᬅᬢᬷᬢᬦᭂᬦ᭄ᬲᬂ‌ᬦᬺᬧᬧᬸᬢ᭄ᬭᬨᬮ᭄ᬕᬸᬡ᭞
ᬓᬸᬦᬂ‌ᬯᬢᭂᬓ᭄ᬬᬵᬤᬯᬰᬾᬱᬤᬸᬃᬩᬮ᭞
ᬧᬟᬵᬮᬭᬵᬰᬵᬓᬯᭂᬓᬲ᭄‌ᬯᬶᬫᬹᬃᬘ᭄ᬙᬶᬢ᭞
ᬧᭂᬢᭂᬂᬦᬶᬓᬂᬢ᭄ᬯᬲ᭄ᬓᬤᬶᬭᬶᬂᬢᭂᬗᬄ‌ᬯᭂᬗᬶ᭛

ᬯᬶᬭᬵᬝᬭᬵᬚᬤ᭄ᬭᬸᬧᬤᬵᬢᬶᬤᬸᬳ᭄ᬔᬶᬢ᭞
ᬭᬲᭀᬫᬤᬢ᭄ᬢᬧ᭄ᬭᬶᬳᬢᬶᬦ᭄ᬲᬶᬭᬵᬧᬸᬢᭂᬓ᭄᭞
ᬭᬶᬢᬡ᭄ᬟᬢᭂᬂᬪᬹᬧᬢᬶᬓᬾᬰᬯᬾᬂᬭᬡ᭞
ᬦᬳᬾᬢᬸᬦᬶᬂᬫᭀᬢᬸᬲᬫᭂᬗ᭄ᬬᬓᭂᬦ᭄ᬮᬓᬸ᭛

ᬓᬸᬦᬂᬢᬲᬂᬰ᭄ᬭᬷᬳᬭᬶᬫᬹᬃᬢ᭄ᬢᬶᬪᬹᬧᬢᬶ᭞
ᬢᭂᬮᬲ᭄ᬫᬫᬹᬚᬾᬮᬩᬸᬳᬦ᭄ᬫᬳᬵᬬᬢᬶ᭞
ᬉᬫᬗ᭄ᬓᬢᬵᬕ᭄ᬬᬵᬟᬢᭂᬗᬵᬳᬯᬦ᭄ᬓᬸᬍᬫ᭄᭞
ᬳᬦᬾᬂᬳᬯᬦ᭄‌ᬫ᭄ᬯᬂᬲᬶᬭᬲᬂᬳᬮᬵᬬᬸᬥ᭛

ᬢᬢᬲ᭄ᬢᬶᬓᬂᬭᬵᬢ᭄ᬭᬶᬫᬯᬵᬢᬲᬓ᭄ᬱᬡ᭞
ᬟᬢᭂᬂᬢᬓᭀᬦ᭄ᬓᭀᬦᬦᬶᬭᬂ‌ᬯᬢᭂᬓ᭄ᬭᬢᬸ᭞
ᬯᬯᬂᬫᬦᭂᬫ᭄ᬩᬄ‌ᬭᬶᬲᬶᬭᬂᬳᬮᬵᬬᬸᬥ᭞
ᬮᬯᬦ᭄‌ᬭᬶᬲᬂᬰ᭄ᬭᬷᬳᬭᬶᬫᬹᬃᬢ᭄ᬢᬶᬪᬹᬧᬢᬶ᭛

ᬧᬟᬵᬯᬭᬄ‌ᬬ᭄ᬯᬾᬕᬢᬶᬲᬂᬥᬦᬜ᭄ᬚᬬ᭞
ᬬᬳᬾᬢᬸᬲᬂᬰ᭄ᬭᬷᬦᬺᬧᬓᬾᬰᬯᬵᬮᬭᬶᬲ᭄᭞
ᬢᬦᬦ᭄ᬢ᭄ᬬᬓᭂᬦ᭄ᬲᬫ᭄ᬧᬸᬦᬦᬶᬂ‌ᬯᬭᬄᬲᬶᬭ᭞
ᬢᬸᬳᬸᬦ᭄ᬤᬺᬲᬶᬂᬮᬫ᭄ᬧᬳᬶᬭᬵᬳᬯᬦ᭄ᬭᬣ᭛

ᬲᬫᬗ᭄ᬓᬦᬾᬓᬂᬩᬮᬤᬿᬢ᭄ᬬᬭᬵᬓ᭄ᬱᬲ᭞
ᬯᬯᬂᬲᬸᬫᬸᬗ᭄ᬲᬸᬂᬮᬸᬫᬕᬾᬦᬭᬾᬰ᭄ᬯᬭ᭞
ᬧᭂᬦᬸᬄᬢᬤᬿᬢ᭄ᬬᬾᬂᬕᬕᬦᬵᬦ᭄ᬢᬭᬵᬢᭂᬢᭂᬮ᭄᭞
ᬢᭂᬓᬾᬂ‌ᬍᬫᬄᬲᭃᬓ᭄ᬳᬶᬩᭂᬓᬦ᭄ᬩᬮᬵᬲᬸᬭ᭛

ᬮᬭᬧ᭄ᬦᬶᬓᬂᬓᬜ᭄ᬘᬦᬭᬢ᭄ᬦᬪᬹᬱᬦ᭞
ᬮᬯᬦ᭄ᬓᭂᬜᬃᬦᬶᬂᬓᬯᬘᬵᬬᬸᬥᬵᬓᬶᬮᬢ᭄᭞
ᬮᬶᬫᬦ᭄ᬮᬯᬦ᭄ᬲ᭄ᬬᬦ᭄ᬤᬦᬯᬵᬚᬶᬯᬵᬳᬦ᭞
ᬅᬫᬵᬦᬸᬱᬵᬢ᭄ᬬᬦ᭄ᬢᬳᬍᬧ᭄ᬦ᭄ᬬᬪᬵᬲ᭄ᬯᬭ᭛

ᬓᬢᭀᬦ᭄ᬲᬓᬾᬂᬤᭀᬄᬧ᭄ᬯᬬᬤᬾᬦᬭᬾᬰ᭄ᬯᬭ᭞
ᬋᬧᬢ᭄ᬦ᭄ᬬᬢᬶᬦ᭄ᬤᬓ᭄ᬦ᭄ᬬᬫᬗᬸᬡ᭄ᬟᬲᬜ᭄ᬚᬢ᭞
ᬲᬶᬳᬸᬂᬦᬶᬓᬵᬓᬵᬲ᭄ᬫᬮᬸᬗᬶᬤ᭄ᬧᬟᬵᬲᬮᬶᬢ᭄᭞
ᬫᬢᬦ᭄ᬬᬫᬮ᭄ᬯᬵᬤ᭄ᬪᬸᬢᬓᬵᬢᬭᭀᬚ᭄ᬯᬮ᭛

ᬫᬲᭃᬢᬲᬂᬰ᭄ᬭᬷᬦᬺᬧᬓᬺᬱ᭄ᬡᬲᬵᬳᬲ᭞
ᬮᬯᬦ᭄ᬲᬶᬭᬰ᭄ᬭᬷᬩᬮᬤᬾᬯᬲᬵᬬᬸᬥ᭞
ᬇᬓᬂ‌ᬯᬢᭂᬓ᭄ᬤᬿᬢ᭄ᬬᬳᬦᬾᬂᬦᬪᬲ᭄ᬢᬮ᭞
ᬘᬶᬦᬓ᭄ᬭᬦᬶᬰ᭄ᬰᬾᬱᬢᭂᬓᬧ᭄ᬚᬦᬵᬃᬤ᭄ᬤᬦ᭛

ᬰᬯᬦ᭄ᬬᬳᬶᬫ᭄ᬧᭂᬃᬳᬸᬤᬦᬤᬺᬲᬤ᭄ᬪᬸᬢ᭞
ᬳᬗᬶᬦ᭄ᬬᬢᬦ᭄ᬧᬵᬦ᭄ᬢᬭᬯᬕ᭄ᬬᬸᬢᬸᬚ᭄ᬯᬮ᭞
ᬕᭂᬮᬧ᭄ᬦᬶᬰᬩ᭄ᬤᬦ᭄ᬬᬳᬸᬫᬸᬂᬢᭂᬓᬾᬂ‌ᬍᬫᬄ᭞
ᬕᬚᬵᬰ᭄ᬯᬢᬸᬮ᭄ᬬᬯ᭄ᬯᬳᬶᬓᬵᬲᬸᬲᬸᬦ᭄ᬢᬶᬩᬵ᭛

ᬇᬓᬂ‌ᬯᬢᭂᬓ᭄ᬤᬿᬢ᭄ᬬᬳᬦᬾᬂᬫᬳᬷᬢᬮ᭞
ᬬᬢᬾᬦᬲᭃᬪᬺᬢ᭄ᬬᬦᬭᬾᬦ᭄ᬤ᭄ᬭᬓᬾᬰᬯ᭞
ᬭᬣᬦ᭄ᬬᬫᬓ᭄ᬯᬾᬄᬲᬳᬧᬵᬤᬭᬓ᭄ᬱᬓ᭞
ᬭᬶᬦᭀᬓ᭄ᬦ᭄ᬬᬯᬤ᭄ᬯᬵᬩᬮᬤᬾᬯᬭᬶᬂᬕᬚᬄ᭛

ᬦᬦᬵᬢᬯᬤ᭄ᬯᬵᬩᬮᬤᬾᬯᬓᬵᬫ᭄ᬩᬸᬮᬦ᭄᭞
ᬭᬶᬓᬵᬦ᭄ᬢᬸᬫᬦ᭄ᬤᬂᬢᬸᬫᬸᬮᬸᬬ᭄‌ᬳᬮᬵᬬᬸᬥ᭞
ᬲᬳᬓᬺᬧᬶᬂᬲᬵᬫᬚᬯᬺᬤ᭄ᬥᬯᬵᬳᬦ᭞
ᬢᭂᬓᬵᬫᬸᬧᬸᬄ‌ᬭᬶᬂᬫᬸᬰᬮᬵᬲ᭄ᬢ᭄ᬭᬲᬵᬳᬲ᭛

ᬅᬦᬾᬓᬢᬮ᭄ᬯᬂᬦᬶᬓᬦᬂᬩᬮᬵᬲᬸᬭ᭞
ᬤᬸᬤᬹᬢᬶᬓᬂᬫᬵᬢᬶᬘᬶᬦᬓ᭄ᬭᬢᬦ᭄ᬧᬶᬭ᭞
ᬰᬯᬦ᭄ᬬᬢᬸᬮ᭄ᬬᬵᬗ᭄ᬓᬸᬭᬲᬵᬓᬫᬃᬯ᭄ᬯᬢ᭞
ᬳᬶᬮᬷᬦᬶᬭᬵᬄᬦ᭄ᬬᬵᬤᬺᬲᬯᬃᬡ᭄ᬦᬯᬵᬄᬕᬸᬦᬸᬂ᭛

ᬭᬶᬓᬵᬦ᭄ᬫᬲᭃᬲᬂᬫᬧᬢᬶᬄᬫᬳᭀᬤᬭ᭞
ᬫᬦᬸᬗ᭄ᬕᬗᬶᬂᬲ᭄ᬬᬦ᭄ᬤᬦᬲᬵᬫᬚᬵᬕᬮᬓ᭄᭞
ᬲᬳᬩ᭄ᬦᬶᬯᬤ᭄ᬯᬵᬦ᭄ᬬᬧᬟᬵᬕᬚᬄᬓᬩᬾᬄ᭞
ᬅᬲᭂᬗ᭄ᬳᬶᬢᬗ᭄ᬤᬸᬓ᭄ᬫᬫᬦᬄᬫᬗᭂᬫ᭄ᬩᬸᬮᬶ᭛

ᬧᭂᬢᭂᬂᬧᭂᬧᭂᬢ᭄ᬪᬺᬢ᭄ᬬᬦᬶᬓᬂᬫᬳᭀᬤᬭ᭞
ᬭᬶᬯᬸᬢ᭄ᬓᬢᭀᬦᬦ᭄ᬬᬲᬳᬵᬥ᭄ᬯᬚᬵᬳᬶᬋᬂ᭞
ᬲᬯᬂᬭᬯᬶᬰ᭄ᬭᬷᬩᬮᬤᬾᬯᬓᬵᬫ᭄ᬩᬸᬮᬦ᭄᭞
ᬫᬳᬵᬧ᭄ᬭᬪᬵᬯᬦ᭄ᬧᬫᬸᬧᬸᬄᬩᬮᬵᬲᬸᬭ᭛

ᬫᬋᬦ᭄ᬓᬸᬦᬶᬂ‌ᬯᬃᬡ᭄ᬦᬦᬶᬭᬂᬳᬮᬵᬬᬸᬥ᭞
ᬢᭂᬓᬧ᭄ᬦᬶᬭᬵᬄᬦᬶᬂ‌ᬭᬶᬧᬸᬫᬵᬢᬶᬤᬾᬦᬶᬭ᭞
ᬢᭂᬓᬾᬂᬳᬮᬸᬫ᭄ᬯᬂ‌ᬯᬸᬮᬸᬓᬸᬧ᭄ᬯᬬᬵᬫᬶᬭᬄ᭞
ᬮᬯᬦ᭄ᬭᬣᬵᬯᬃᬡ᭄ᬦᬳᬜᬃᬘᬶᬦᬵᬭᬡ᭛

ᬧᬋᬂᬧᬫᬹᬓ᭄ᬦᬶᬂᬩᬮᬯᬷᬭᬲᭃᬓ᭄ᬲᭂᬲᭃᬓ᭄᭞
ᬧᬟᬵᬳᬯᬦ᭄‌ᬯᬵᬳᬦᬲᬵᬳᬲᬵᬫᬚ᭞
ᬅᬮᬄᬢᬶᬓᬂᬭᬵᬓ᭄ᬱᬲᬧᬵᬤᬭᬓ᭄ᬱᬓ᭞
ᬭᬶᬦᭀᬓ᭄ᬫᬶᬦᭀᬳᬦ᭄ᬮᬶᬦᬯᬦ᭄ᬲᬶᬮᬶᬄᬲᭂᬲᭂᬩ᭄᭛

ᬫᬳᭀᬤᬭᬵᬲᭂᬗ᭄ᬳᬶᬢᬶᬲᬂᬳᬮᬵᬬᬸᬥ᭞
ᬢᬸᬫᬦ᭄ᬤᬗᬫ᭄ᬭᬂᬩᬟᬫᬦ᭄ᬬᬧᬵᬢ᭄ᬟᭂᬧ᭞
ᬢᬶᬦᬗ᭄ᬓᬶᬲᬶᬂᬮᬗ᭄ᬕᬮᬤᬾᬳᬮᬵᬬᬸᬥ᭞
ᬲᬶᬦᬾᬧ᭄ᬤᬶᬦᬸᬓ᭄‌ᬭᬶᬂᬳᬮᬸᬖᭀᬭᬬᬦ᭄ᬢᬶᬩᬵ᭛

ᬢᭂᬮᬲ᭄ᬧᭂᬚᬄᬲᬂᬫᬧᬢᬶᬄᬫᬳᭀᬤᬭ᭞
ᬫᬲᭃᬢᬶᬓᬂᬤᬿᬢ᭄ᬬᬫᬸᬯᬄᬫᬗᭂᬫ᭄ᬩᬸᬮᬶ᭞
ᬦᬭᬾᬦ᭄ᬤ᭄ᬭᬓᬺᬱ᭄ᬡᬾᬓᬯᬶᬦᬹᬓ᭄ᬦ᭄ᬬᬲᬵᬳᬲ᭞
ᬧᭂᬦᬸᬄᬢᬶᬓᬂᬪᬹᬫᬶᬢᭂᬓᬾᬂᬦᬪᬲ᭄ᬢᬮ᭛

ᬧ᭄ᬭᬪᬵᬲ᭄ᬯᬭᬵᬢ᭄ᬬᬦ᭄ᬢᬳᬍᬧ᭄ᬦ᭄ᬬᬭᬶᬂᬮᬗᬶᬢ᭄᭞
ᬤᬸᬓᬹᬮᬯᬲ᭄ᬢ᭄ᬭᬦ᭄ᬬᬯᬦᬾᬄᬧ᭄ᬭᬪᬵᬲᬶᬦᬂ᭞
ᬫᬡᬶᬓ᭄ᬦᬶᬓᬵᬪ᭄ᬭᬵᬓᬯᬘᬦ᭄ᬬᬓᬜ᭄ᬘᬦ᭞
ᬓᬤᬶᬧ᭄ᬯᬯᬶᬦ᭄ᬢᬂᬬᬦᬶᬓᬵᬮᬦᬶᬂᬢᬶᬍᬫ᭄᭛

ᬍᬧᬲ᭄ᬦᬶᬓᭀᬦ᭄ᬢᬵᬦ᭄ᬬᬧᬦᬄᬦ᭄ᬬᬢᬦ᭄ᬧᭂᬕᬢ᭄᭞
ᬅᬦᬾᬓᬤᬾᬦ᭄ᬬᬵᬗ᭄ᬳᬸᬤᬦᬷᬯᬭᬵᬬᬸᬥ᭞
ᬳᬦᬦ᭄ᬳᬋᬧ᭄ᬫᬫ᭄ᬭᬗᬫᭀᬖᬬᬦ᭄ᬓᬢᭀᬦ᭄᭞
ᬯᬸᬮᬢ᭄ᬦ᭄ᬬᬫᬾᬗᬲ᭄ᬢᬸᬫᬸᬮᬸᬬ᭄‌ᬫᬮᬶᬡ᭄ᬟᬸᬗᬦ᭄᭛

ᬫᬲᭃᬢᬲᬂᬰ᭄ᬭᬷᬦᬺᬧᬓᬾᬰᬯᬾᬂᬫᬸᬲᬸᬄ᭞
ᬫᬜᬓ᭄ᬭᬢᬦ᭄ᬧᬵᬦ᭄ᬢᬭᬭᬶᬂᬩᬮᬵᬲᬸᬭ᭞
ᬇᬓᬂ‌ᬯᬢᭂᬓ᭄ᬭᬵᬓ᭄ᬱᬲᬤᬿᬢ᭄ᬬᬤᬵᬦᬯ᭞
ᬓᬤᬶᬧ᭄ᬯᬬᬾᬦᬸᬡ᭄ᬟᬸᬳᬩᬵᬧ᭄ᬢᬶᬩᬾᬂ‌ᬍᬫᬄ᭛

ᬳᬦᬦ᭄ᬢᬸᬕᭂᬮ᭄ᬢᬹᬃᬦ᭄ᬬᬯᭂᬢᭂᬂᬦ᭄ᬬᬮᬾᬦ᭄ᬕᬸᬮᬹ᭞
ᬭᬶᬩᬵᬳᬸᬲᭂᬫ᭄ᬧᬮ᭄ᬲᬲᬶᬲᬶᬄᬮᬯᬜ᭄ᬘᭂᬗᭂᬮ᭄᭞
ᬳᬦᬦ᭄ᬰᬶᬯᬓ᭄ᬧᬃᬯ᭄ᬯᬧᬋᬂᬢᬶᬩᬵᬧᬶᬲᬦ᭄᭞
ᬯᬦᬾᬄᬲᬯᬂᬭᬸᬫ᭄ᬩᬳᬩᬵᬂᬓᬲᬫ᭄ᬩᬸᬭᬢ᭄᭛

ᬳᬸᬯᬸᬲ᭄ᬳᬶᬮᬂᬢᬂᬩᬮᬤᬿᬢ᭄ᬬᬭᬶᬂᬮᬗᬶᬢ᭄᭞
ᬢᬸᬮᬸᬬ᭄ᬮᬸᬫᬫ᭄ᬧᬄᬦᬭᬦᬵᬣᬓᬾᬰᬯ᭞
ᬮᬯᬦ᭄ᬢᬶᬓᬰ᭄ᬭᬷᬩᬮᬤᬾᬯᬳᭀᬧ᭄‌ᬕ᭄ᬮᬶᬲᬦ᭄᭞
ᬢᭂᬓᬧ᭄ᬦᬶᬭᬵᬕ᭄ᬬᬵᬫᬸᬮᬢᬾᬲᬗᬃᬚ᭄ᬚᬸᬦ᭛

᭛‌ᬉᬧᬾᬦ᭄ᬤ᭄ᬭᬩᬚ᭄ᬭ᭛᭝᭑᭐᭐᭟
0‐0|‐‐0|0‐0|‐0̲ = ᭑᭑

ᬓᬢᭀᬦ᭄ᬢᬗᬸᬢ᭄ᬧᬵᬢᬭᬶᬯᬸᬢ᭄ᬧ᭄ᬭᬤᬸᬃᬕ᭄ᬕ᭞
ᬓᭂᬢᬸᬕ᭄ᬦᬶᬓᬂᬮᭀᬃᬓᬶᬤᬸᬮᬶᬂᬤᬶᬕᬵᬦ᭄ᬢ᭞
ᬲᬫᬗ᭄ᬓᬦᬂᬤᬵᬭᬸᬓᬶᬬᬦ᭄ᬧᬰᬩ᭄ᬤ᭞
ᬭᬶᬧᬵᬤᬸᬓᬰ᭄ᬭᬷᬦᬺᬧᬧᬤ᭄ᬫᬦᬵᬪ᭛

ᬦᬭᬵᬃᬬ᭄ᬬᬲᬦ᭄ᬢᬩ᭄ᬬᬧᬢᬶᬓ᭄ᬦᬭᬾᬦ᭄ᬤ᭄ᬭ᭞
ᬫᬸᬘᬧ᭄ᬫᬳᭀᬢ᭄ᬧᬵᬢᬟᬢᭂᬂ‌ᬭᬶᬓᬾᬂᬭᬵᬢ᭄᭞
ᬦ᭄ᬤᬢᬦ᭄ᬲᬓᬾᬂᬪᬷᬢᬓᭂᬢᬂᬫᬰᬩ᭄ᬤ᭞
ᬭᬶᬧᬫ᭄ᬭᬶᬳᬰ᭄ᬭᬷᬦᬭᬦᬵᬣᬤᭀᬦ᭄ᬬ᭛

ᬓᬸᬦᭂᬂᬧᬢᬶᬓ᭄ᬰ᭄ᬭᬷᬦᬭᬦᬵᬣᬳᭀᬧᭂᬦ᭄᭞
ᬫᬸᬘᬧ᭄ᬓᬰᬓ᭄ᬢᬶᬦ᭄ᬧᬺᬣᬶᬯᬷᬲᬸᬢᬾᬂᬭᬵᬢ᭄᭞
ᬇᬓᬂ‌ᬯᬶᬫᬵᬦᬵᬢᬶᬰᬬᬾᬂᬧ᭄ᬭᬪᬵᬯ᭞
ᬦᬶᬫᬶᬢ᭄ᬢᬲᬂᬪᭀᬫᬚᬬᬾᬂᬢ᭄ᬭᬶᬮᭀᬓ᭛

ᬯ᭄ᬯᬬᬾᬓᬳᭂᬦ᭄ᬰᬿᬮᬫᬡᬶᬓ᭄ᬦᬶᬭᬵᬕᭃᬂ᭞
ᬫᬓᬫ᭄ᬩᬗᬦ᭄‌ᬭᬶᬂᬕᬕᬦᬵᬦ᭄ᬢᬭᬵᬮ᭞
ᬳᭂᬮᬃᬦᬶᬓᬵᬦ᭄ᬢᬸᬮ᭄ᬬᬲᬬᭀᬚᬦᬵᬮ᭄ᬯᬵ᭞
ᬬᬢᭀᬗ᭄ᬕ᭄ᬯᬦᬶᬂ‌ᬲ᭄ᬢ᭄ᬭᬷᬢᬯᬦᬧ᭄ᬭᬫᬾᬬ᭛

ᬓᬸᬦᬂᬧ᭄ᬭᬢᬶᬚ᭄ᬜᬵᬦᬶᬭᬲᬂᬫᬳᬷᬚ᭞
ᬢᬢᬦ᭄ᬧᬫᬸᬓ᭄ᬢ᭄ᬬᬂ‌ᬯᬭᬭᬵᬚᬓᬦ᭄ᬬᬵ᭞
ᬬᬢᬦ᭄ᬳᬸᬯᬸᬲ᭄ᬭᬓ᭄ᬯᬚᬬᬾᬂᬦᬭᬾᬦ᭄ᬤ᭄ᬭ᭞
ᬓᬥᬷᬭᬦᬶᬂᬪᭀᬫᬤᬸᬯᭂᬕ᭄‌ᬯᬶᬯᬵᬓ᭄ᬱᬦ᭄᭛

ᬳᬦᬾᬓᬓᭂᬫ᭄ᬩᬂ‌ᬯᬶᬚᬬᬾᬓᬭᬓ᭄ᬯ᭞
ᬧᬯᬾᬄᬪᬝᬵᬭᬷᬧᬺᬣᬶᬯᬷᬫᬳᬷᬚ᭞
ᬬᬤᬶᬦ᭄ᬧᬭᬢ᭄ᬭᬵᬓ᭄ᬱᬶᬢᬶᬚᬾᬭᬡᬵᬗ᭄ᬕ᭞
ᬬᬢᬦ᭄ᬳᬶᬮᬂᬓᭂᬫ᭄ᬩᬗᬶᬓᬵᬳᬸᬭᬶᬧ᭄‌ᬬ᭛

ᬬᬢᬾᬓᬳᭂᬦ᭄ᬓᬾᬗᭂᬢᬲᬂᬦᬭᬾᬦ᭄ᬤ᭄ᬭ᭞
ᬯᬶᬯᬵᬓ᭄ᬱᬶᬢᬦ᭄ᬤᬵᬬᬦᬶᬗᬗ᭄ᬮᬕᬵᬦ᭞
ᬦᬳᬦ᭄ᬮᬶᬗᬶᬂᬤᬵᬭᬸᬓᬶᬲᬧ᭄ᬭᬬᬢ᭄ᬦ᭞
ᬉᬫᭀᬥᬲᬂᬰ᭄ᬭᬷᬦᬺᬧᬧᬤ᭄ᬫᬦᬵᬪ᭛

ᬟᬢᭂᬂᬢᬲᬂᬦᬵᬣᬭᬶᬓᬂᬧᬓᬸᬯ᭄ᬯᬦ᭄᭞
ᬭᬶᬓᬵᬦ᭄ᬓᬧᬗ᭄ᬕᬸᬄᬬᬤᬸᬯᬺᬱ᭄ᬡᬶᬫᬵᬢᬶ᭞
ᬓᬸᬦᬂᬧ᭄ᬯᬲᬂᬲᬢ᭄ᬬᬓᬤᬸᬳ᭄ᬔᬫᭀᬭᬸᬓ᭄᭞
ᬫᬋᬓ᭄‌ᬭᬶᬲᬂᬪᬹᬧᬢᬶᬰᬷᬖ᭄ᬭᬫᭀᬚᬭ᭄᭛

ᬲᬶᬭᬵᬯᬭᬄᬭ᭄ᬬᬸᬗ᭄ᬕ᭄ᬯᬦᬶᬭᬂᬓᬶᬭᬷᬝᬶ᭞
ᬯᬯᬂᬫᬢᬦ᭄ᬤᬸᬓ᭄ᬢᬸᬫᬸᬮᬸᬬ᭄‌ᬦᬭᬾᬦ᭄ᬤ᭄ᬭ᭞
ᬓᬢᭀᬦ᭄ᬢᬲᬂᬧᬵᬃᬣᬭᬸᬚᬶᬢ᭄ᬓᭂᬦᬾᬂᬳ᭄ᬭᬹ᭞
ᬮᬯᬦ᭄ᬢᬶᬓᬂᬢ᭄ᬯᬲ᭄ᬢᬭᬯᬂᬓᭂᬦᬾᬂᬤᬸᬓ᭄᭛

ᬲᬫᬗ᭄ᬓᬦᬰ᭄ᬭᬷᬦᬺᬧᬧᬤ᭄ᬫᬦᬵᬪ᭞
ᬫᭂᬓᬸᬮ᭄‌ᬭᬶᬲᬂᬧᬵᬃᬣᬦᭂᬳᭂᬃᬫᬲᬫ᭄ᬩᬢ᭄᭞
ᬳᬭᬶᬗ᭄ᬓᬸᬢᬶᬗ᭄ᬳᬮ᭄‌ᬭᬶᬲᬶᬓᬺᬱ᭄ᬡᬧᬵᬧ᭞
ᬢᬢᬦ᭄‌ᬯᭂᬦᬂᬭᬓ᭄ᬱᬓᬦᬶᬂᬲ᭄ᬯᬯᬃᬕ᭄ᬕ᭛

ᬦᬶᬳᬦ᭄ᬓᬶᬢᬵᬦ᭄ᬢᭂᬦ᭄ᬧᭂᬚᬳᬶᬂᬭᬡᬵᬗ᭄ᬕ᭞
ᬗ᭄ᬳᬸᬮᬸᬦ᭄‌ᬇᬓᬵᬳᬾᬢᬸᬦᬶᬓᬶᬦ᭄ᬢᬢᬦ᭄ᬮᬾᬦ᭄᭞
ᬅᬲᬶᬄᬢᬭᬶᬗ᭄ᬯᬂᬓᬭᬡᬦ᭄ᬢᬫᬵᬫ᭄ᬭᬶᬄ᭞
ᬮᬸᬓᬦ᭄ᬧ᭄ᬯᬬᬦ᭄ᬫᬵᬢᬶᬍᬯᭂᬲ᭄ᬮᬭᬗ᭄ᬓᬸ᭛

᭛ᬧᬺᬣ᭄ᬯᬷᬢᬮ᭛᭝᭑᭐᭑᭟
0‐0|00‐|0‐0|00‐|0‐‐|00̲ = ᭑᭗

ᬦᬳᬦ᭄‌ᬯᬸᬯᬸᬲᬶᬭᬦ᭄ᬫᬸᬲᬧ᭄ᬫᬸᬔᬦᬶᬲᬂᬦᬭᬾᬦ᭄ᬤ᭄ᬭᬵᬢ᭄ᬫᬚ᭞
ᬥᬦᬜ᭄ᬚᬬᬲᬶᬭᬵᬢᬳᭂᬦ᭄ᬫᬸᬮᬢᬶᬲᬂᬦᬭᬾᬦ᭄ᬤ᭄ᬭᬵᬦᬗᬶᬲ᭄᭞
ᬦ᭄ᬤᬢᬦ᭄ᬫᬭᬳᬶᬮᬂᬢᭂᬫᭂᬦ᭄ᬓᭂᬢᭂᬓᭂᬢᭂᬕ᭄ᬦᬶᬭᬾᬲᬓ᭄ᬱᬡ᭞
ᬧᬋᬂ‌ᬫ᭄ᬯᬗᬶᬳᬶᬮᬂᬦᬶᬘᬶᬢ᭄ᬢᬦᬭᬦᬵᬣᬓᬺᬱ᭄ᬡᬵᬮᬭ᭛

ᬲᭂᬟᭂᬂ‌ᬦᬺᬧᬢᬶᬓᬺᬱ᭄ᬡᬫᬹᬃᬘ᭄ᬙᬶᬢᬟᬢᭂᬂᬲᬶᬭᬂᬤᬸᬭ᭄ᬯᬰ᭞
ᬯᬯᬂᬧ᭄ᬭᬡᬢᬲᬂᬦᬭᬵᬃᬬ᭄ᬬᬫᬗᬸᬲᬧ᭄‌ᬭᬶᬚᭃᬂᬲᬂᬬᬢᬶ᭞
ᬲᬫᬗ᭄ᬓᬦᬫᬳᬵᬃᬱᬶᬬᬦ᭄ᬧᬗᬸᬧᬲᬵᬦ᭄ᬢ᭄ᬯᬲᬂᬪᬹᬧᬢᬶ᭞
ᬯᬸᬯᬸᬲ᭄ᬦᬶᬭᬓᬺᬢᬵᬃᬣᬥᬃᬫ᭄ᬫᬧᬶᬢᬸᬢᬸᬃ‌ᬯᬭᬄᬲᬶᬄᬢᭂᬫᭂᬦ᭄᭛

ᬦᬭᬾᬦ᭄ᬤ᭄ᬭᬤᬶᬯᬲᬂ‌ᬯᬶᬫᬹᬃᬘ᭄ᬙᬶᬢᬧᬸᬭᬶᬄᬦᬶᬓᬂ‌ᬯ᭄ᬯᬂᬧᭂᬚᬄ᭞
ᬯ᭄ᬭᬸᬳᬦ᭄ᬢᬭᬶᬓᬦᬂᬘᬭᬵᬘᬭᬦᬶᬦᬶᬢ᭄ᬬᬢᬾᬓᬵᬓᬩᬾᬄ᭞
ᬪᬝᬵᬭᬢᬸᬫᬶᬢᬄᬢᬳᬬ᭄ᬯᬢᬓᬶᬢᬧ᭄ᬭᬫᬵᬤᬾᬭᬶᬓᬵ᭞
ᬇᬓᬂᬧᬢᬶᬯᬶᬰᬾᬱᬫᬵᬃᬕ᭄ᬕᬫᬭᬶᬓᬵᬦ᭄ᬕᬢᬶᬦ᭄ᬬᬦ᭄ᬳᬦ᭛

ᬓᬮᬷᬗᬦᬶᬓᬳᬬ᭄ᬯᬲᬂᬧ᭄ᬭᬪᬸᬯᬶᬫᭀᬳᬤᬾᬦᬶᬂᬮᬭ᭞
ᬢᬫᭀᬫᬬᬤᬳᬢ᭄ᬫᬦᬄᬢᬢᬦᬸᬮᬄᬦᬶᬗᬗ᭄ᬭᬓ᭄ᬱᬭᬵᬢ᭄᭞
ᬭᬚᬳ᭄ᬲᬳᬶᬢᬲᬢ᭄ᬯᬩᬸᬤ᭄ᬥᬶᬭᬶᬓᬦᬵᬕᭂᬕᭃᬦ᭄ᬤᬾᬳᬚᬶ᭞
ᬨᬮᬦ᭄ᬬᬬᬯᭂᬦᬂᬲᬸᬫᬶᬤ᭄ᬥᬓᭂᬦᬓᬵᬃᬬ᭄ᬬᬲᬂᬪᬹᬧᬢᬶ᭛

ᬓᬸᬦᬂᬧ᭄ᬯᬳᬚᬶᬤᭀᬦ᭄ᬫᬫᬷᬓᬶᬢᬦᬶᬳᬦ᭄ᬳᬦᬵᬦᬸᬕ᭄ᬭᬳ᭞
ᬧᬯᬾᬳᬭᬶᬦᬭᬾᬦ᭄ᬤ᭄ᬭᬫᬗ᭄ᬳᬸᬭᬶᬧᬦᬾᬭᬶᬓᬵᬲᬂᬧᭂᬚᬄ᭞
ᬢᬸᬳᬸᬦ᭄ᬲᬲᬶᬓᬶᬭᬓ᭄ᬯᬬᭀᬮᬶᬳᬦᬶᬓᬾᬲᬮᬶᬂᬲᬂᬧ᭄ᬭᬪᬸ᭞
ᬲᬶᬲᬵᬫ᭄ᬩᬓᬭᬶᬓᬵᬬᬢᬾᬓᬶᬩᬲᬸᬤᬾᬯᬬᬦ᭄ᬨᬵᬮ᭄ᬕᬸᬡ᭛

ᬦ᭄ᬤ᭄ᬬᬢᬾᬓᬸᬓᬳᬋᬧ᭄ᬢᬳᬬ᭄ᬯᬫᬲᬸᬯᬾᬯᬭᬄᬢᬗ᭄ᬳᬸᬮᬸᬦ᭄᭞
ᬦᬳᬦ᭄‌ᬯᬘᬦᬲᬂᬫᬳᬵᬃᬱᬶᬲᬸᬫᬳᬸᬃᬢᬲᬂᬪᬹᬧᬢᬶ᭞
ᬓᭂᬦᭀᬄ‌ᬯᬘᬦᬲᬂᬫᬳᬵᬫᬸᬦᬶᬧᬯᬾᬳᬦᬵᬦᬸᬕ᭄ᬭᬳ᭞
ᬓᬸᬦᬂᬧ᭄ᬯᬓᬤᬶᬓᬾᬧ᭄ᬯᬦᬶᬗ᭄ᬳᬸᬮᬸᬦᬧᬦ᭄ᬧᬟᬵᬗ᭄ᬤᬾᬯᭂᬮᬲ᭄᭛

ᬲᬶᬳᬶᬗ᭄ᬯᬗᬓᬤᬂ‌ᬬᬓᭃᬮᬓᭂᬦᬤᬾᬭᬦᬓ᭄ᬲᬂᬬᬢᬶ᭞
ᬥᬦᬜ᭄ᬚᬬᬳᬸᬯᬸᬲ᭄ᬳᬦᬵᬦᬓᬶᬧᬸᬦᬸᬢ᭄ᬢᬫᬵᬗ᭄ᬕᬦ᭄ᬢ᭄ᬬᬦᬶ᭞
ᬦᬭᬾᬦ᭄ᬤ᭄ᬭᬩᬲᬸᬤᬾᬯᬲᬵᬫ᭄ᬧᬸᬦᬢᬸᬳᬵᬯᭂᬓᬵᬓ᭄ᬯᬾᬄᬢᭂᬫᭂᬦ᭄᭞
ᬲᬶᬲᬵᬫ᭄ᬩᬧᬸᬓᬸᬮᬸᬦ᭄ᬲᬤᬾᬦᬶᬧᬸᬦᬧᬦ᭄ᬧᬸᬦᬂ‌ᬯ᭄ᬯᬂᬲᬦᬓ᭄᭛

ᬓᬸᬦᬂᬧ᭄ᬯᬗᬫᬗᬸᬦ᭄ᬮᬭᬾᬳᬢᬶᬭᬦᬓ᭄ᬫᬳᬃᬱ᭄ᬬᬵᬯᭂᬮᬲ᭄᭞
ᬦᬺᬧᬤ᭄ᬭᬸᬫᬧᭂᬚᬄᬫᬫᬾᬢ᭄ᬰᬭᬡᬭᬶᬗ᭄ᬳᬸᬮᬸᬦ᭄ᬓᬵᬲᬶᬳᬦ᭄᭞
ᬬᬳᬾᬢᬸᬦᬶᬗᬫᬶᬦ᭄ᬢᬲᬦ᭄ᬫᬢᬫᬳᬵᬃᬱᬶᬭᬶᬧ᭄ᬯᬗ᭄ᬓᬸᬮᬸᬦ᭄᭞
ᬅᬦᬸᬕ᭄ᬭᬳᬦᬚᬷᬯᬶᬢᬵᬳᬸᬭᬶᬧᬤᬾᬫᬳᬵᬧᬡ᭄ᬟᬶᬢ᭛

᭛ᬫᬺᬤᬸᬓᭀᬫᬮ᭛᭝᭑᭐᭒᭟
‐‐‐|00‐|0‐0|00‐|0‐0|000̲ = ᭑᭘

ᬦᬵᬳᬦ᭄ᬰᬩ᭄ᬤᬦᬭᬾᬦ᭄ᬤ᭄ᬭᬓᬺᬱ᭄ᬡᬲᬸᬫᬳᬸᬃᬢᬲᬂᬋᬱᬶᬯᬭ᭞
ᬲᬶᬗ᭄ᬕᬶᬄᬲᬵᬥᬸᬦᬭᬾᬰ᭄ᬯᬭᬵᬳᬋᬧᬶᬥᬃᬫ᭄ᬫᬲᬂᬫᬫᬯᬭᬵᬢ᭄᭞
ᬲ᭄ᬯᬲ᭄ᬢ᭄ᬬᬲ᭄ᬢᬸᬧ᭄ᬭᬪᬸᬲᬂᬧᬗᬵᬰ᭄ᬭᬬᬦᬦᬶᬂᬢ᭄ᬭᬶᬮᭀᬓᬢᬸᬮᬸᬲ᭞
ᬦᬶᬃᬯᬶᬖ᭄ᬦᬵᬚᬬᬰᬢ᭄ᬭᬸᬲᬂᬦᬭᬧᬢᬷᬭᬶᬓᬂᬧᬪᬭᬢᬦ᭄᭛

ᬮᬵᬯᬦ᭄ᬧᬵᬚᬭᬦᬶᬗ᭄ᬳᬸᬮᬸᬦ᭄‌ᬭᬶᬳᬚᬶᬳᬬ᭄ᬯᬯᬶᬲ᭄ᬫᬺᬢᬶᬓᬶᬢ᭞
ᬅᬦ᭄ᬲᬵᬓ᭄ᬱᬵᬢ᭄ᬦᬭᬦᬵᬣᬯᬶᬱ᭄ᬡᬸᬲᬓᬮᬵᬢ᭄ᬫᬓᬵᬧᬭᬶᬫᬶᬢ᭞
ᬰᬓ᭄ᬢᬶᬦ᭄ᬢᬾᬓᬲᬓᬾᬓᬲᬶᬤ᭄ᬥ᭄ᬬᬦᬶᬬᬯᬓ᭄ᬢᬢᬦ᭄ᬳᬦᬯᬦᬾᬄ᭞
ᬫᬵᬬᬵᬓᬵᬭᬢᬶᬓᬂᬰᬭᬷᬭᬧᬭᬫᬵᬃᬣᬤᬾᬯᬢᬓᬶᬢ᭛

ᬦᬶᬲ᭄ᬢᬦ᭄ᬬᬦ᭄ᬓᬶᬢᬫᬵᬦᬸᬱᬵᬓᬺᬢᬶᬬᬬᬜ᭄ᬚᬬᬾᬂ‌ᬓ᭄ᬱᬶᬢᬶᬲᬸᬢ᭞
ᬆᬧᬦ᭄ᬲᬶᬄᬫᬫᬶᬳᬾᬢᬸᬲᬂᬧ᭄ᬭᬪᬸᬫᬦᭂᬫ᭄ᬯᬰᬓ᭄ᬢ᭄ᬬᬢᬶᬰᬬ᭞
ᬬᭀᬕᬵᬥ᭄ᬬᬵᬢ᭄ᬫᬶᬓᬲᬵᬥᬦᬦ᭄ᬢᬲᬳᬩᬸᬤ᭄ᬥᬶᬲᬢ᭄ᬢ᭄ᬯᬫᬳᭂᬦᬶᬂ᭞
ᬅᬲ᭄ᬢᬸᬰ᭄ᬭᬷᬦᬭᬦᬵᬣᬲᬶᬤ᭄ᬥᬶᬲᬓᬮᬦ᭄ᬧᬫᬗ᭄ᬕᬶᬳᬬᬰ᭛

ᬲᬵᬫ᭄ᬧᬸᬦ᭄ᬲᬂᬧᬭᬫᬃᬱᬶᬫᬵᬚᬭᬶᬦᬭᬾᬦ᭄ᬤ᭄ᬭᬫᬵᬲᬶᬳᬯᭂᬮᬲ᭄᭞
ᬅᬦ᭄ᬢᬃᬮ᭄ᬮᬷᬦᬲᬶᬭᬾᬂᬓᬫᬦ᭄ᬢ᭄ᬬᬦᬗᬤᭂᬕ᭄ᬢᬲᬂᬦᬭᬧᬢᬶ᭞
ᬫᬸᬗ᭄ᬕᬄ‌ᬭᬶᬂᬭᬣᬰᬷᬖ᭄ᬭᬫᬗ᭄ᬓᬢᬶᬦᬶᬭᬶᬂᬦᬶᬓᬂᬩᬮᬓᬩᬾᬄ᭞
ᬫ᭄ᬯᬂᬲᬂᬰ᭄ᬭᬷᬩᬮᬤᬾᬯᬲᬢ᭄ᬬᬓᬢᬸᬫᬹᬢ᭄ᬳᬦᬾᬯᬸᬭᬶᬦᬶᬭ᭛

ᬫᬗ᭄ᬓᬢ᭄ᬲᬂᬦᬭᬦᬵᬣᬓᬺᬱ᭄ᬡᬭᬸᬫᭂᬗᭃᬢᬲᬂ‌ᬓ᭄ᬱᬶᬢᬶᬲᬸᬢ᭞
ᬲᬵᬫ᭄ᬧᬸᬦ᭄ᬫᬸᬗ᭄ᬕ᭄ᬯᬶᬭᬶᬓᬂ‌ᬯᬶᬫᬵᬦᬫᬡᬶᬧᬸᬱ᭄ᬧᬓᬵᬲᬶᬕᬲᬶᬭ᭞
ᬫᬗ᭄ᬓᬢ᭄‌ᬫ᭄ᬯᬂᬩᬮᬤᬿᬢ᭄ᬬᬤᬵᬦᬯᬲᭂᬲᭃᬓ᭄ᬮᬓᬸᬦ᭄ᬬᬫᬭᬶᬯᭂᬕ᭄᭞
ᬧ᭄ᬭᬵᬧ᭄ᬢᬾᬂᬧᬧ᭄ᬭᬗᬦᬤ᭄ᬪᬸᬢᬂᬩᬮᬳᬸᬫᬸᬂᬫᬭᬗ᭄ᬓᬶᬢᬮᬕ᭛

ᬢᬦ᭄ᬤᬂᬰ᭄ᬭᬷᬩᬮᬤᬾᬯᬲᬵᬳᬲᬫᬸᬧᬸᬄᬫᬳᬵᬲᬸᬭᬩᬮ᭞
ᬫ᭄ᬯᬂᬲᬂᬲᬢ᭄ᬬᬓᬰᬵᬮ᭄ᬬᬮᬾᬦ᭄ᬤ᭄ᬭᬸᬧᬤᬲᬂ‌ᬯᬶᬭᬵᬝᬦᬺᬧᬢᬶ᭞
ᬓᬧ᭄ᬯᬵᬕᬦ᭄ᬢᬶᬲᬶᬭᬵᬫᬦᬄᬓᬭᬡᬦᬶᬂᬩᬮᬵᬲᬸᬭᬦᬦᬵ᭞
ᬅᬡ᭄ᬟᭂᬄᬦᬶᬂᬩᬮᬤᬿᬢ᭄ᬬᬤᬵᬦᬯᬫᬍ‌ᬲ᭄ᬢᬬᬵᬫᬭᬯᬰ᭛

ᬳᬾᬦᬓ᭄ᬢᬂᬧ᭄ᬭᬗᬭᭀᬓ᭄ᬲᬶᬮᬶᬄᬲᭂᬲᭂᬩᬦᬾᬓᬯᬷᬭᬓᬯᭂᬦᬂ᭞
ᬧᬗ᭄ᬳ᭄ᬭᬶᬓ᭄ᬦᬶᬂᬓᬸᬤᬯᬵᬳᬦᬫ᭄ᬯᬗᬶᬓᬰᬩ᭄ᬤᬦᬶᬂᬓᬓᬸᬯᬸᬗᬦ᭄᭞
ᬬᬾᬓᬵᬦ᭄ᬮᭀᬢ᭄ᬓᬋᬗᭃᬮᬯᬦ᭄ᬧᬢᬓᬶᬲᬶᬂᬕᬤᬵᬲ᭄ᬭᬶᬗᬧᬮᬸ᭞
ᬓᭀᬦ᭄ᬢᬵᬢᭀᬫᬭᬓᬓᬺᬘᬶᬓ᭄ᬲᬳᬓᭂᬢᬸᬕ᭄ᬦᬶᬓᬂᬧᬫᬸᬕᬭᬶ᭛

ᬕᭂᬡ᭄ᬟᬶᬂᬕᭀᬂᬕᬸᬩᬭᬧ᭄ᬭᬢᬶᬥ᭄ᬯᬦᬶᬲᬳᬲ᭄ᬭᬪᬶᬦ᭄ᬦᬓᬋᬗᭃ᭞
ᬓᬵᬮᬦ᭄ᬬᬂᬧ᭄ᬭᬗᬭᭀᬓ᭄ᬫᬲᭃᬢᬲᬶᬦᬶᬲᬸᬦ᭄ᬤᬤᬿᬢ᭄ᬬᬧᬶᬦᬢᬶᬄ᭞
ᬢᭀᬄᬚᬷᬯᬵᬫ᭄ᬭᬶᬳᬓᭂᬦ᭄‌ᬭᬶᬲᬂᬦᬭᬓᬮᬵᬕ᭄ᬬᬓᬷᬃᬢ᭄ᬢᬶᬭᬶᬗᬬᬸᬦ᭄᭞
ᬦ᭄ᬤᬵᬳᬾᬢᬸᬦ᭄ᬬᬓᬶᬦᭀᬦ᭄ᬢᭂᬓᬧ᭄ᬲᬗᬲᬸᬭᬾᬰ᭄ᬯᬭᬵᬫ᭄ᬭᬶᬳᬬᬰ᭛

ᬫᬗ᭄ᬓᬢ᭄‌ᬫ᭄ᬯᬂᬩᬮᬯᬵᬳᬦᬦ᭄ᬬᬲᬓᬲᬾᬯᬸᬫᬸᬔ᭄ᬬᬯᬶᬦᬦᬶ᭞
ᬫᬸᬗ᭄ᬲᬷᬲᬂ‌ᬦᬺᬧᬰᬵᬮ᭄ᬬᬲᬵᬳᬲᬫᬲᬶᬗ᭄ᬳᬦᬵᬤᬕᬸᬫᬸᬭᬸᬄ᭞
ᬯᬤ᭄ᬯᬵᬲᬂ‌ᬦᬺᬧᬰᬵᬮ᭄ᬬᬬᬢ᭄ᬦᬫᬫᬦᬄ‌ᬭᬶᬗᬲ᭄ᬢ᭄ᬭᬦᬶᬰᬶᬢ᭞
ᬫᬾᬗᬲ᭄ᬢᬂᬧᬗᬋᬧ᭄ᬫᬦᭀᬮᬶᬳᬶᬯᬸᬭᬶᬦ᭄ᬧᬦᭀᬦ᭄ᬮᬯᬦᬫᬹᬓ᭄᭛

ᬕᭀᬂᬕᭀᬂᬕᭀᬂᬫᬸᬦᬶᬕᭀᬂᬦᬭᬾᬰ᭄ᬯᬭᬓᬸᬫᭀᬦ᭄ᬲ᭄ᬯᬪᬺᬢ᭄ᬬᬫᬮᬕ᭞
ᬅᬗ᭄ᬓᬢ᭄ᬦᬶᬂᬕᬚᬯᬺᬦ᭄ᬤᬢᬸᬗ᭄ᬕᬗᬦᬶᬯᬸᬦ᭄ᬢᬢᬶᬂᬭᬣᬢᬸᬫᬹᬢ᭄᭞
ᬓᬧ᭄ᬯᬵᬢᬫ᭄ᬧᬸᬳᬭᭀᬓ᭄ᬢᬶᬓᬂᬩᬮᬲᬶᬮᬶᬄᬧ᭄ᬭᬗᭀᬲ᭄ᬬᬦᬲᬸᬯᬾ᭞
ᬢᬦ᭄ᬧᬵᬦ᭄ᬢᬾᬯᬭᬢᭀᬫᬭᬵᬃᬤ᭄ᬥᬢᬸᬫᬶᬢᬶᬄᬲᬯᬂᬳᬸᬤᬦᬕᭃᬂ᭛

ᬲᬓ᭄ᬯᬾᬄᬦᬶᬂᬩᬮᬲᬂᬦᬶᬲᬸᬦ᭄ᬤᬦᬸᬫᬲᭃᬫᬫᬹᬓ᭄ᬢᬦᬢᬓᬸᬢ᭄᭞
ᬓᭀᬦ᭄ᬢᬵᬓᬤ᭄ᬕᬕᬤᬵᬢᬸᬳᬸᬓ᭄ᬧᬶᬦᬓᬲᬜ᭄ᬚᬢᬦ᭄ᬬᬲᬯᬦᬾᬄ᭞
ᬮᬾᬦ᭄ᬢᬾᬓᬵᬗᬮᬗᬶᬂᬰᬶᬮᬵᬲᬓᬸᬭᬸᬗᬦ᭄ᬢᬬᬦ᭄ᬓᬢᬶᬳᬮᬂ᭞
ᬤᬦ᭄ᬢᬷᬲ᭄ᬬᬦ᭄ᬤᬦᬢᬸᬗ᭄ᬕᬗᬦ᭄ᬫᬢᬶᬢᭂᬓᬧ᭄ᬦ᭄ᬬᬢᬦ᭄ᬳᬦᬩᬶᬲ᭛

ᬅᬯᬺᬕ᭄ᬪᬺᬢ᭄ᬬᬦᬭᬾᬦ᭄ᬤ᭄ᬭᬫᬤ᭄ᬭᬧᬢᬶᬢᬦ᭄ᬧᬲᬵᬭᬯᭂᬓᬲᬦ᭄᭞
ᬦᬵᬳᬦ᭄ᬳᬾᬢᬸᬦᬭᬾᬦ᭄ᬤ᭄ᬭᬬᬢ᭄ᬦᬫᬮᬕᬵᬗᬬᬢ᭄ᬮᬭᬲᬕᭃᬂ᭞
ᬳ᭄ᬭᬹᬩᬚ᭄ᬭᬵᬰᬦᬶᬰᬸᬱ᭄ᬓᬲᬾᬯᬸᬮᬸᬫᭂᬧᬲ᭄ᬧᬶᬲᬦ᭄ᬢᭂᬓᬧᬶᬭ᭞
ᬰᬷᬃᬡ᭄ᬦᬲ᭄ᬬᬸᬄᬩᬮᬤᬿᬢ᭄ᬬᬤᬾᬦ᭄ᬬᬲᬳᬯᬵᬳᬦᬦ᭄ᬬᬓᬯᭂᬦᬂ᭛

ᬬᬾᬓᬵᬦ᭄ᬢᬦ᭄ᬤᬗᬶᬓᬂᬦᬶᬲᬸᬦ᭄ᬤᬫᬫᬦᬄ‌ᬭᬶᬲᬂᬦᬭᬧᬢᬶ᭞
ᬳ᭄ᬭᬹᬦ᭄ᬬᬵᬦᬾᬓᬬᬢᬵᬗᭂᬦᬾᬥ᭄ᬯᬚᬦᬭᬾᬦ᭄ᬤ᭄ᬭᬧᬸᬗ᭄ᬕᭂᬮᬧᬲᬄ᭞
ᬮᬵᬯᬦ᭄ᬲᬵᬭᬣᬶᬫᬵᬢᬶᬤᬾᬦ᭄ᬬᬓᬤᬺᬲᬦ᭄ᬧᬦᬄᬦᬭᬧᬢᬶ᭞
ᬫᬗ᭄ᬓᬶᬦ᭄ᬲᬵᬳᬲᬲᬂᬦᬶᬲᬸᬦ᭄ᬤᬫᬫᭂᬟᭂᬓ᭄ᬫᬳᬵᬫᬋᬧᭂᬓᬶ᭛

ᬳᬾᬢᬸᬦ᭄ᬬᬦ᭄ᬧᬗᬮᬧ᭄‌ᬭᬶᬢᭀᬫᬭᬦᬶᬓᬵᬧ᭄ᬭᬪᬵᬲ᭄ᬯᬭᬓᬢᭀᬦ᭄᭞
ᬧ᭄ᬭᬵᬬᬦ᭄ᬬᬵᬗ᭄ᬤᬸᬓᬲᬾᬧ᭄‌ᬍᬗᭂᬦ᭄ᬬᬧᬶᬦᬦᬄᬢᭂᬓᬧ᭄ᬦᬭᬧᬢᬶ᭞
ᬯᬵᬳ᭄ᬯᬵᬦᬫ᭄ᬩᬸᬢᬶᬓᬂᬓᬶᬯᬦ᭄ᬬᬧᬶᬦᬦᬄᬫᬸᬯᬄ‌ᬭᬶᬦᬸᬳᬸᬦᬦ᭄᭞
ᬲᬵᬫ᭄ᬧᬸᬦ᭄ᬢᭂᬗ᭄ᬕᭂᬓᬶᬓᬵᬦ᭄ᬧᭂᬕᬢ᭄ᬳᬸᬮᬸᬦᬶᬓᬵᬗ᭄ᬮᬬᬂᬓᬤᬶᬳᭂᬮᬂ᭛

ᬅᬫ᭄ᬩᭂᬓ᭄ᬦ᭄ᬬᬵᬧᬸᬮᬶᬳᬦ᭄ᬢᬮᬵᬯᬦᬶᬓᬲᬂᬦᬭᬾᬦ᭄ᬤ᭄ᬭᬯᭂᬓᬲᬦ᭄᭞
ᬳᬾᬢᬸᬦ᭄ᬬᬦ᭄ᬢᬸᬫᭂᬟᬸᬦ᭄ᬲᬓᬾᬂᬕᬕᬦᬕᭃᬂᬲ᭄ᬯᬭᬦ᭄ᬬᬓᬋᬗᭃ᭞
ᬯ᭄ᬭᬸᬄᬲᬂᬦᬵᬣᬫᬳᬵᬧ᭄ᬭᬬᬢ᭄ᬦᬫᬗᬮᬧ᭄ᬲ᭄ᬯᬟᬡ᭄ᬟᬢᬸᬫᬸᬮᬸᬬ᭄᭞
ᬢᬫ᭄ᬧᬸᬄᬦ᭄ᬬᬾᬂᬰᬶᬭᬳᬶᬂᬦᬶᬲᬸᬦ᭄ᬤᬓᬸᬫᭂᬧᭀᬓ᭄ᬫᬸᬔᬦ᭄ᬬᬧᬶᬦᬸᬧᬸᬄ᭛

ᬲᬵᬫ᭄ᬧᬸᬦ᭄ᬫᬵᬢᬶᬦᬶᬲᬸᬦ᭄ᬤᬫᬗ᭄ᬓᬶᬦᬩᬸᬢᭂᬂᬢᬲᬂ‌ᬓ᭄ᬱᬶᬢᬶᬲᬸᬢ᭞
ᬯ᭄ᬯᬦ᭄ᬢᭂᬦ᭄ᬤᬿᬢ᭄ᬬᬗᬭᬦ᭄ᬬᬧᬜ᭄ᬘᬚᬦᬰᬓ᭄ᬢᬶᬮᬵᬕᬶᬧᬗᬮᬄ᭞
ᬮᬾᬦ᭄ᬲᬗ᭄ᬓᬾᬭᬶᬓᬦᬂᬲᬶᬧᬜ᭄ᬘᬚᬦᬫᬵᬢᬶᬭᬶᬂᬚᬮᬦᬶᬥᬶ᭞
ᬓ᭄ᬭᬹᬭᬵᬓ᭄ᬭᬮ᭄ᬢᬳᬸᬢᬵᬗ᭄ᬮᬯᬦ᭄ᬳ᭄ᬬᬗᬶᬭᬶᬓᬵᬦ᭄ᬓᬶᬦᭀᬦᬧᬸᬮᬶᬳ᭛

ᬫᬸᬗ᭄ᬕ᭄ᬯᬶᬂᬲᬵᬫᬚᬧᬢ᭄ᬕᬟᬶᬂᬦ᭄ᬬᬓᬤᬶᬧᬃᬯ᭄ᬯᬢᬵᬮᬓᬸᬮᬓᬸ᭞
ᬢᬦ᭄ᬤᬂᬦ᭄ᬬᬾᬩᬮᬤᬾᬯᬰᬹᬮᬭᬶᬦᭂᬕᭂᬧ᭄ᬦ᭄ᬬᬓᬵᬢᬭᬫᬸᬭᬸᬩ᭄᭞
ᬮᬵᬯᬦ᭄ᬩᬳ᭄ᬦᬶᬫᬸᬭᬸᬩ᭄ᬲᬓᬾᬂᬫᬢᬦᬶᬓᬵᬮᬦᬵᬮᬢᬸᬮᬢᬸ᭞
ᬰᬷᬃᬡ᭄ᬦᬾᬓᬂᬩᬮᬭᭀᬳᬶᬡᬷᬲᬸᬢᬕᭂᬲᭂᬂ‌ᬯᬦᬾᬄᬓᬧᬦᬲᬦ᭄᭛

ᬢᬦ᭄ᬤᬂᬲᬂᬩᬮᬤᬾᬯᬮᬗ᭄ᬕᬮᬫᬶᬦᬸᬱ᭄ᬝᬶᬤᬾᬦᬶᬭᬫᬲᭃ᭞
ᬫᬸᬗ᭄ᬕ᭄ᬯᬷᬲ᭄ᬬᬦ᭄ᬤᬦᬰᬷᬖ᭄ᬭᬬᬃᬧᬸᬢᭂᬭᬓᭂᬦ᭄ᬢᬲᬜ᭄ᬚᬢᬦᬶᬭ᭞
ᬓ᭄ᬭᬹᬭᬵᬓ᭄ᬭᬓ᭄ᬫᬗᬸᬳᬸᬄᬲᬶᬧᬜ᭄ᬘᬚᬦᬳᬾᬃᬮᬶᬳᬢ᭄ᬚᬕᬚᬕ᭞
ᬮᬶᬂᬦ᭄ᬬᬦ᭄ᬧᬗ᭄ᬤᬸᬓᬗᬤ᭄ᬯᬓᭂᬦ᭄ᬫᬢᬶᬬᬮᬶᬂᬦ᭄ᬬᬬᬦ᭄ᬧᬦᬸᬤᬶᬗᬶ᭛

ᬬᬢ᭄ᬦᬰ᭄ᬭᬷᬩᬮᬤᬾᬯᬬᬃᬢᬓᬶᬲᬓᭂᬦ᭄ᬢᬮᬗ᭄ᬕᬮᬦᬶᬭ᭞
ᬧᬸᬗ᭄ᬕᭂᬮ᭄ᬰᬹᬮᬦᬶᬓᬵᬲᬶᬧᬜ᭄ᬘᬚᬦᬪᬕ᭄ᬦᬓᭀᬦ᭄ᬢᬮᬢᭂᬳᭂᬭ᭄᭞
ᬦᬵᬳᬦ᭄ᬳᬾᬢᬸᬦᬶᬓᬂᬲᬶᬧᬜ᭄ᬘᬚᬦᬫᭂᬢ᭄ᬢᬫᬗ᭄ᬤᬸᬓᬫᬸᬯᬄ᭞
ᬢᬦ᭄ᬧᭀᬮᬶᬄᬢᬶᬦᬓᬶᬲ᭄ᬫᬸᬯᬄᬢᬶᬓᭂᬮᬧᬃᬯ᭄ᬯᬢᬦ᭄ᬧᬚᬫᬸᬕ᭛

ᬅᬫ᭄ᬩᭂᬓ᭄ᬦᬶᬃᬪᬬᬤᬿᬢ᭄ᬬᬧᬜ᭄ᬘᬚᬦᬫᬫ᭄ᬭᬶᬳᬵᬫᬸᬮᬶᬳᬦ᭞
ᬓᬕ᭄ᬬᬢ᭄‌ᬬᬦ᭄ᬕᬶᬦᬬᬸᬃᬕᬸᬮᬹᬦ᭄ᬬᬓᬧᬸᬮᬶᬃᬧᭂᬚᬄᬓᬧᬶᬲᬦᬦ᭄᭞
ᬳᬾᬢᬸᬦ᭄ᬬᬵᬯᬺᬕᬶᬓᬂᬩᬮᬵᬲᬸᬭᬲᬳᬵᬬᬫᬗ᭄ᬓᬶᬦᬮᬬᬹ᭞
ᬫᬸᬗ᭄ᬲᬶᬃᬲᬂ‌ᬓ᭄ᬱᬶᬢᬶᬚᬵᬭᬸᬳᬸᬦ᭄ᬭᬸᬳᬸᬦᬦᬢ᭄ᬭᬶᬫᬵᬢ᭄ᬬᬮᬸᬮᬸᬦᬦ᭄᭛

᭛‌ᬅᬧᬭᬵᬦ᭄ᬢᬶᬓᬵ᭛᭝᭑᭐᭓᭟
00‐|‐00|‐0‐|00̲ = ᭑᭑

ᬲᬶᬳᬬᬕ᭄ᬭᬷᬯᬯᬯᬂᬢᬬᬵᬧᬸᬮᬶᬄ᭞
ᬢᬦᬗᬶᬱ᭄ᬝᬷᬧᬗᬸᬢᬸᬲ᭄ᬫᬳᬷᬲᬸᬢ᭞
ᬭᬶᬳᬋᬧ᭄ᬦ᭄ᬬᬵᬗ᭄ᬭᬳᬢᬵᬦᬭᬶᬂᬢᬸᬳᬦ᭄᭞
ᬓᬭᬡᬦ᭄ᬬᬦ᭄ᬧ᭄ᬭᬶᬳᬯᬓ᭄ᬢᬬᭀᬫᬲᭃ᭛

ᬓᬤᬸᬦᬸᬂᬲᬢ᭄ᬬᬓᬤᬾᬦᬶᬓᭀᬫᬲᭃ᭞
ᬧᬶᬦᬦᬄᬦ᭄ᬬᬾᬂᬰᬭᬩᬵᬡᬲᬵᬬᬓ᭞
ᬫᬫᬍᬲ᭄ᬧ᭄ᬯᬵᬫᬫᬦᬄᬢᬲᬢ᭄ᬬᬓ᭞
ᬰᬭᬲᬫ᭄ᬧᬵᬢᬍᬯᬶᬄᬧᬦᬄᬦᬶᬭ᭛

ᬓᬢᬸᬮᬓ᭄ᬩᬵᬡᬦᬶᬓᬵᬲᬸᬭᬵᬥᬶᬧ᭞
ᬳᬦᬓᬾᬤᭂᬃᬓᬯᬮᬸᬬ᭄‌ᬯᬦᬾᬄᬧᬸᬳᭂᬭ᭄᭞
ᬲᬶᬳᬬᬕ᭄ᬭᬷᬯᬫᬓᬶᬦ᭄ᬫᬕᭃᬂᬕᬮᬓ᭄᭞
ᬉᬫᬮᬧ᭄ᬳ᭄ᬭᬹᬦ᭄ᬬᬲᬸᬢᬷᬓ᭄ᬱ᭄ᬡᬰᬓ᭄ᬢᬶᬫᬦ᭄᭛

ᬢᬶᬦᬸᬚᬸᬦ᭄ᬬᬾᬓᬕᬸᬮᬹᬦᬶᬲᬢ᭄ᬬᬓ᭞
ᬧᬢᬶᬢᬶᬲ᭄ᬦ᭄ᬬᬵᬫᬢᬶᬢᬶᬲ᭄ᬢᭂᬮᬲ᭄ᬓᬢᭀᬦ᭄᭞
ᬮᬸᬫᭂᬧᬲ᭄ᬳ᭄ᬭᬹᬦ᭄ᬬᬲᭂᬟᭂᬂᬳᬦᬾᬂᬮᬗᬶᬢ᭄᭞
ᬲᬶᬦᬯᬢ᭄ᬤᬾᬦᬶᬧᬦᬄᬦᬶᬲᬢ᭄ᬬᬓ᭛

ᬇᬭᬶᬓᬵᬲᬢ᭄ᬬᬓᬲᬵᬳᬲᬵᬫᬍᬲ᭄᭞
ᬫᬫᬦᬄ‌ᬭᬶᬂᬦᬶᬰᬶᬢᬵᬃᬤ᭄ᬥᬘᬦ᭄ᬤ᭄ᬭᬫ᭞
ᬲᬶᬳᬬᬕ᭄ᬭᬷᬯᬕᬸᬮᬹᬦᬶᬓᬵᬧᭂᬕᬢ᭄᭞
ᬮᬸᬫᬳᬶᬂᬲ᭄ᬬᬦ᭄ᬤᬦᬓᬃᬯ᭄ᬯᬲᬵᬭᬣᬶ᭛

᭛‌ᬅᬰ᭄ᬯᬮᬮᬶᬢ᭛᭝᭑᭐᭔᭟
000|0‐0|‐00|0‐0|‐00|0‐0|‐00|00̲ = ᭒᭓

ᬭᬶᬧᭂᬚᬳᬶᬓᬵᬦ᭄ᬳᬦᬾᬓ᭄ᬬᬲᬸᬭᬤᬵᬦᬯᬵᬧᬸᬮᬶᬳᬦᬸᬗ᭄ᬕᬗᬶᬂᬭᬣᬫᬕᭃᬂ᭞
ᬗᬭᬦᬶᬓᬢᬵᬭᬮᬵᬕᬶᬧᬗᬮᬄ‌ᬯᬢᭂᬓ᭄ᬳ᭄ᬬᬗᬶᬓᬗᬹᬦᬶᬭᬶᬂᬤᬗᬸᬤᬗᬹ᭞
ᬲᬳᬩᬮᬬᬾᬓᬢᬦ᭄‌ᬤ᭄ᬯᬢᬸᬫᬶᬢᬶᬄᬮᬸᬫᬶᬡ᭄ᬟᬶᬳᬶᬭᬶᬓᬂ‌ᬯᬢᭂᬓ᭄ᬬᬤᬸᬩᬮ᭞
ᬧᬶᬦᬧᬕᬓᭂᬦ᭄ᬢᭂᬓᬧ᭄‌ᬦᬺᬧᬢᬶᬬᬸᬕ᭄ᬭᬲᬾᬦᬧᬟᬰᬓ᭄ᬢᬶᬢᬦ᭄ᬳᬦᬓᬲᭀᬭ᭄᭛

ᬦᬭᬧᬢᬶᬬᬸᬕ᭄ᬭᬲᬾᬦᬫᬫᬦᬄ‌ᬭᬶᬗᬕ᭄ᬦᬶᬰᬭᬘᬡ᭄ᬟᬩᬵᬬᬸᬲᬳᬶᬢ᭞
ᬧᬶᬦᬧᬕᬓᭂᬦ᭄‌ᬭᬶᬗᬃᬡ᭄ᬦᬯᬭᬲᬵᬢᬶᬖᭀᬭᬕᬸᬫᬸᬭᬸᬄᬢᭂᬓᬾᬗᬯᬗᬯᬂ᭞
ᬧᬟᭂᬫᬶᬓᬗᬕ᭄ᬦᬶᬲᬵᬬᬓᬫᬸᬯᬄᬦᬭᬾᬦ᭄ᬤ᭄ᬭᬫᬫᬦᬄᬫᬸᬯᬄᬮᬶᬦᬯᬦᬦ᭄᭞
ᬲᬍᬓᬲᬶᬭᬾᬓᬶᬳᭂᬦ᭄‌ᬯᬶᬨᬮᬳᬾᬢᬸᬲᬂ‌ᬦᬺᬧᬢᬶᬥᬿᬃᬬ᭄ᬬᬥᬵᬭᬓᬫᬲᭃ᭛

ᬓᬸᬦᭂᬗᬶᬭᬶᬓᬵᬦ᭄ᬲᬶᬢᬵᬭᬫᬲᬶᬕᬤ᭄ᬬᬬᬦ᭄ᬫᬸᬮᬢᬶᬲᬂᬦᬭᬾᬦ᭄ᬤ᭄ᬭᬫᬩᬸᬢᭂᬂ᭞
ᬭᬸᬫᭂᬕᭂᬧᬶᬢᭀᬫᬭᬦ᭄ᬬᬫᬦᭂᬳᭂᬃᬫᬋᬓ᭄ᬢᬸᬤᬶᬗᬶᬢᬾᬓᬲᬂᬦᬭᬧᬢᬶ᭞
ᬮᬶᬳᬢᬶᬢᬗᬦ᭄ᬓᬸᬮᬶᬂᬦ᭄ᬬᬢᬸᬫᬸᬮᬸᬬ᭄‌ᬦᬭᬾᬦ᭄ᬤ᭄ᬭᬫᬗᬮᬧ᭄ᬓᬺᬢᬵᬮᬯᭂᬓᬲᬦ᭄᭞
ᬧᬟᬫᬧᬋᬓ᭄ᬤᬶᬦᬸᬓ᭄‌ᬦᬺᬧᬢᬶᬢᬦ᭄ᬓᭂᬦᬵᬫᬍᬲ᭄ᬲᬶᬭᬵᬫ᭄ᬭᬗᭀᬮᬶᬳᬶᬕᬸᬮᬹ᭛

᭛ᬫᬺᬤᬸᬓᭀᬫᬮ᭛᭝᭑᭐᭕᭟
‐‐‐|00‐|0‐0|00‐|0‐0|000̲ = ᭑᭘

ᬫᬵᬢᬷᬢᬵᬭᬲᬭᭀᬤ᭄ᬭᬲᬂ‌ᬓ᭄ᬱᬶᬢᬶᬲᬸᬢᭀᬫᬲᭃᬲᬶᬭᬯᬯᬂ᭞
ᬰᬷᬃᬡ᭄ᬦᬾᬓᬂᬩᬮᬧᬗ᭄ᬳᬋᬧ᭄‌ᬦᬺᬧᬢᬶᬓᬾᬰᬯᬵᬗ᭄ᬰᬧᬶᬦᬦᬄ᭞
ᬰᬷᬖ᭄ᬭᬰ᭄ᬭᬷᬦᬺᬧᬓᬺᬱ᭄ᬡᬫᬗ᭄ᬮᭂᬧᬲᬓᭂᬦ᭄ᬰᬭᭀᬢ᭄ᬢᬫᬲᬶᬭ᭞
ᬥ᭄ᬯᬲ᭄ᬢᬂᬤᬵᬦᬯᬤᬿᬢ᭄ᬬᬤᬾᬦᬶᬭᬲᬧᬗ᭄ᬳᬋᬧ᭄‌ᬓ᭄ᬱᬶᬢᬶᬲᬸᬢ᭛

ᬬᬾᬓᬵᬦ᭄ᬲᬵᬳᬲᬲᬂᬫᬳᬷᬲᬸᬢᬳᬦᬾᬂ‌ᬯᬶᬫᬵᬦᬫᬕᭂᬮᬶᬲ᭄᭞
ᬘᭂᬢ᭄ᬫᬸᬗ᭄ᬕ᭄ᬯᬶᬂ‌ᬯᬸᬭᬶᬘᭂᬢ᭄ᬳᬦᬾᬂᬳᬋᬧᬫᬾᬢᬶᬘᬶᬤ᭄ᬭᬘᬮᬶᬭᬶᬂ᭞
ᬬᬢ᭄ᬦᬰ᭄ᬭᬷᬦᬭᬦᬵᬣᬓᬾᬰᬯᬳᬦᬾᬂᬭᬣᬵᬓᬸᬮᬶᬮᬶᬗᬦ᭄᭞
ᬆᬤᬺ‌ᬲ᭄ᬢᬦ᭄ᬓᬢᭂᬗᭂᬃ‌ᬍᬓᬲ᭄ᬦᬶᬭᬭᬶᬫᬥ᭄ᬬᬦᬶᬂᬭᬡᬲᬪᬵ᭛

ᬓ᭄ᬭᭀᬥᬵᬫ᭄ᬩᭂᬓ᭄ᬦᬭᬓᬵᬓ᭄ᬭᬓᬶᬂᬕᬕᬦᬓᬵᬢᬭᬵᬗᬫᬳᬫᬄ᭞
ᬦᬵᬳᬦ᭄ᬳᬾᬢᬸᬦᬶᬭᬦ᭄ᬢᭂᬓᬵᬗᬩᭂᬦᬓᭂᬦ᭄ᬲᬶᬧᬸᬱ᭄ᬧᬓᬲᬶᬭ᭞
ᬧᬸᬗ᭄ᬕᭂᬮ᭄ᬢᬦ᭄ᬤᬦᬭᬾᬦ᭄ᬤ᭄ᬭᬓᬺᬱ᭄ᬡᬫᬢᬳᭂᬦ᭄ᬢᬶᬩᬵᬓᬢᬭᬶᬯᬮ᭄᭞
ᬮᬸᬗ᭄ᬳᬵᬲᬂ‌ᬓ᭄ᬱᬶᬢᬶᬚᬵᬗ᭄ᬮᬬᬂᬫᬸᬯᬳᬫᬶᬡ᭄ᬟᬭᬶᬂᬚᬮᬥᬭ᭛

ᬰ᭄ᬭᬷᬓᬺᬱ᭄ᬡᬵᬢᬶᬰᬬᬾᬂᬕᭂᬍᬂᬫᬬᬢᬓᭂᬦ᭄ᬧᬦᬄᬦᬶᬭᬫᬸᬯᬄ᭞
ᬦ᭄ᬬᬵᬂᬦᬵᬭᬵᬬᬡᬩᬵᬡᬫᬺᬢ᭄ᬬᬸᬭᬥᬦᬾᬓᬤᬾᬦᬶᬭᬍᬧᬲ᭄᭞
ᬯᬕ᭄ᬬᬹᬢ᭄ᬧᬵᬢᬳᬮᬶᬲ᭄ᬬᬸᬲᬤ᭄ᬪᬸᬢᬤᬸᬮᬸᬃᬦ᭄ᬬᬓᬵᬢᬭᬤᬳᬢ᭄᭞
ᬢᬦ᭄‌ᬯ᭄ᬬᬃᬣᬦ᭄ᬧᬗᭂᬦᬾᬮᬭᬲ᭄‌ᬓ᭄ᬱᬶᬢᬶᬚᬰᬷᬃᬡ᭄ᬦᬧᬸᬗ᭄ᬕᭂᬮᬶᬢᬗᬦ᭄᭛

ᬓᭀᬫ᭄ᬩᬸᬮ᭄ᬓᬾᬤᭂᬭᬶᬓᬂ‌ᬯᬶᬫᬵᬦᬓᬳᬶᬭᬶᬂᬢᭂᬓᬧ᭄ᬦᬶᬗᬦᬶᬮ᭞
ᬫᬗ᭄ᬓᬶᬦ᭄ᬢᬦ᭄ᬳᬶᬦᭂᬩᬂᬳᭂᬩᬂᬢᬬᬘᬶᬦᬓ᭄ᬭᬤᬾᬦᬭᬧᬢᬶ᭞
ᬳᬶᬫ᭄ᬧᭂᬃᬳᬦ᭄ᬤᬭᬸᬲᬾᬯᬸᬢᬸᬮ᭄ᬬᬦᬶᬢᬢᬮ᭄ᬢᬢᬮ᭄ᬦ᭄ᬬᬲᬸᬫᬯᬸᬭ᭄᭞
ᬕᭂᬦ᭄ᬢᭂᬃ‌ᬬᬦ᭄ᬢᬸᬫᬶᬩᬵᬧ᭄ᬭᬓᬫ᭄ᬧᬕᬸᬫᬶᬯᬂᬢᬶᬓᬂ‌ᬓ᭄ᬱᬶᬢᬶᬢᬮ᭛

ᬰᬷᬃᬡ᭄ᬦᬾᬓᬂᬫᬡᬶᬧᬸᬱ᭄ᬧᬓᬦ᭄ᬤᬦᬶᬓᬲᬂᬫᬳᬷᬚᬫᬳᬸᬭᬶᬧ᭄᭞
ᬆᬧᬦ᭄ᬢᬦ᭄ᬢᬸᬫᬸᬮᬸᬬ᭄‌ᬘᬶᬦᬓ᭄ᬭᬲᬶᬭᬤᬾᬦᬭᬾᬦ᭄ᬤ᭄ᬭᬲᬓᬋᬂ᭞
ᬢᭀᬯᬶᬦ᭄ᬓᬫ᭄ᬩᬗᬶᬭᬾᬓᬦᬂ‌ᬯᬶᬚᬬᬫᬵᬮᬧᬸᬱ᭄ᬧᬢᬶᬦᬳᬵ᭞
ᬲᬗ᭄ᬓᬾᬳ᭄ᬬᬂᬧᬺᬣᬶᬯᬷᬧᬯᬾᬄᬦᬶᬭᬪᬝᬵᬭᬯᬶᬱ᭄ᬡᬸᬭᬶᬲᬶᬭ᭛

ᬲᬗ᭄ᬓᬾᬢᬦ᭄ᬬᬭᬶᬓᬵᬦᬤᬾᬦᬶᬭᬢᭂᬮᬲ᭄ᬧ᭄ᬭᬓᬵᬰᬓᬋᬗᭃ᭞
ᬢᬦ᭄ᬧᬵᬫᬵᬢ᭄ᬬᬦᬲᬶᬂᬫᬳᬵᬬᬸᬥᬢᬸᬫᬫ᭄ᬧᬸᬳᬾᬂ‌ᬓ᭄ᬱᬶᬢᬶᬲᬸᬢ᭞
ᬦᬵᬳᬦ᭄ᬳᬾᬢᬸᬦᬭᬾᬦ᭄ᬤ᭄ᬭᬓᬺᬱ᭄ᬡᬲᬶᬭᬢᬃ‌ᬯᬯᬂᬭᬕᬭᬕᬦ᭄᭞
ᬆᬧᬜ᭄ᬚᬵᬢᬶᬦᬶᬭᬦ᭄ᬓᬺᬢᬚ᭄ᬜᬫᬯᬶᬯᬾᬓᬬᬦ᭄ᬧᬍᬓᬲ᭛

᭛ᬪᬤ᭄ᬭᬮᬮᬶᬢ᭛᭝᭑᭐᭖᭟
00‐|0‐0|00‐|0‐0|00‐|0‐0|000̲ = ᭒᭑

ᬭᬶᬲᭂᬟᭂᬂᬫᬳᬷᬲᬸᬢᬳᬶᬮᬂ‌ᬯᬶᬫᬵᬦᬦᬶᬭᬦᬶᬃᬪᬬᬵᬗᬯᬗᬯᬂ᭞
ᬫᬗᬕᭂᬫ᭄ᬲ᭄ᬬᬫᭀᬖᬲᬶᬭᬤᬸᬕ᭄ᬧ᭄ᬭᬘᬡ᭄ᬟᬧᬶᬦᬸᬢᭂᬃᬦᬶᬭᬵᬗᬭᬩᬭᬩ᭄᭞
ᬢᬸᬫᭂᬟᬸᬦ᭄ᬲᬓᬾᬂᬕᬕᬦᬖᬹᬃᬡ᭄ᬦᬶᬢᬵᬗᬫᬳᬫᬄᬲᬶᬭᬵᬗᬭᬳᬭᬄ᭞
ᬮᬸᬫᭂᬧᬲ᭄ᬮᬶᬧᬸᬂᬦᬶᬭᬲᬓᬾᬂᬢᬗᬦ᭄ᬫᬸᬭᬸᬩᬯᬃᬡ᭄ᬦᬲᬹᬃᬬ᭄ᬬᬫᬗᬮᬶᬄ᭛

ᬲᬳᬩᬵᬬᬸᬩᬚ᭄ᬭᬓᬸᬫᬸᬢᬸᬕ᭄ᬤᬸᬤᬹᬗ᭄ᬳᬮᬶᬯᬯᬃ‌ᬍᬩᬹᬍᬯᬸᬧᭂᬢᭂᬂ᭞
ᬍᬧᬲ᭄ᬲᬗ᭄ᬓᬭᬶᬂ‌ᬓ᭄ᬱᬶᬢᬶᬲᬸᬢᬵᬗᬲᬸᬢ᭄‌ᬦᬺᬧᬢᬶᬓᬺᬱ᭄ᬡᬮᬾᬦ᭄ᬩᬮᬓᬩᬾᬄ᭞
ᬦᬭᬦᬵᬣᬓᬺᬱ᭄ᬡᬢᬸᬫᬸᬮᬸᬬ᭄‌ᬲᬶᬭᬵᬗ᭄ᬮᭂᬧᬲᬶᬘᬓ᭄ᬭᬢᬦ᭄ᬧᬧᭂᬕᬢᬦ᭄᭞
ᬲᬸᬫᭂᬲᭂᬩ᭄ᬲ᭄ᬬᬫᭀᬖᬢᬸᬕᭂᬮᬶᬂᬦᬪᬲ᭄ᬢᬮᬯᬶᬰᬷᬃᬡ᭄ᬦᬢᬦ᭄ᬧᬢᭂᬫᬳᬦ᭄᭛

ᬇᬓᬦᬂᬧᭂᬢᭂᬂᬚᬸᬕᬬᬢᬦ᭄ᬫᬋᬦ᭄ᬢᬸᬫᬸᬢᬸᬧᬶᬂᬭᬡᬵᬗ᭄ᬕᬦᬲᬪᬵ᭞
ᬬᬢᬶᬓᬪ᭄ᬭᬫᬦ᭄ᬢᬧᬟᬢᬦ᭄ᬓᬢᭀᬦ᭄ᬲᬳᬦᬦᬶᬂᬧ᭄ᬭᬯᬷᬭᬫᬮᬕ᭞
ᬗ᭄ᬳᬶᬗᬶᬓᬂᬮᬶᬫᬦ᭄ᬢᬸᬭᬕᬫᬗ᭄ᬳ᭄ᬭᬶᬓᬢ᭄ᬭ᭄ᬬᬯᬸᬭᬳᬦ᭄‌ᬬᬦᬶᬢ᭄ᬬᬓᬋᬗᭃ᭞
ᬓᬮᬯᬦ᭄ᬓᬺᬘᬶᬓ᭄ᬦᬶᬢᭂᬯᭂᬓᬶᬂᬫᬬᭀᬥᬫᬢᬓᬶᬲ᭄ᬮᬯᬦ᭄‌ᬯᬚᬕᬮᬄ᭛

ᬅᬯᭂᬮᬲ᭄ᬦᬭᬾᬦ᭄ᬤ᭄ᬭᬳᬭᬶᬫᬹᬃᬢ᭄ᬢᬶᬓᬵᬭᬡᬦᬶᬭᬵᬲᬫᬵᬥᬶᬯᭂᬓᬲᬦ᭄᭞
ᬇᬭᬶᬓᬵᬢ᭄ᬭᬶᬯᬶᬓ᭄ᬭᬫᬪᬝᬵᬭᬓᬺᬱ᭄ᬡᬲᬶᬭᬯᬶᬱ᭄ᬡᬸᬭᭀᬤ᭄ᬭᬲᬓᬮ᭞
ᬅᬭᬸᬳᬸᬃᬤᬸᬤᬸᬕ᭄ᬲᬶᬭᬢᭂᬓᬾᬭᬶᬓᬂᬧᬭᬫᬲᬢ᭄ᬬᬮᭀᬓᬢᬸᬫᬸᬮᬸᬬ᭄᭞
ᬇᬓᬦᬂᬟᬟᬵᬢᬶᬰᬬᬭᬶᬂᬮ᭄ᬯᬫᬵᬗᬸᬳᬩᬶᬮᭀᬓᬲᬂᬳ᭄ᬬᬗᬶᬭᬸᬳᬸᬭ᭄᭛

ᬢᬸᬯᬶᬲᬾᬯᬸᬢᭂᬡ᭄ᬟᬲᬶᬭᬓᬧ᭄ᬯᬢᬵᬢ᭄ᬭᬶᬦᬬᬦᬾᬲᬢᭂᬡ᭄ᬟᬲᬸᬫᬸᬭᬸᬩ᭄᭞
ᬅᬲᬮᬶᬢ᭄ᬲᬶᬳᬸᬂᬦᬶᬭᬓᬸᬦᬂᬢᬸᬢᬸᬓ᭄ᬦᬶᬭᬕᬸᬳᬵᬧᬟᬦ᭄ᬬᬦᬸᬫᬗᬂ᭞
ᬫ᭄ᬯᬗᬶᬓᬂᬢᬗᬦ᭄ᬧᬶᬢᬸᬗᬶᬯᬸᬧ᭄ᬭᬓᬷᬃᬡ᭄ᬦᬫᬗᬕᭂᬫ᭄‌ᬯᬭᬵᬬᬸᬥᬓᬩᬾᬄ᭞
ᬓᬤᬶᬫᬾᬭᬸᬓᭂᬫ᭄ᬩᬭᬶᬓᬦᬂᬲᬸᬓᬹᬭ᭄ᬯᬫᬯᭂᬓᬶᬂᬫᬳᬷᬢᬮᬧᭂᬧᭂᬓ᭄᭛

ᬟᭂᬗᭂᬦᬶᬂᬢ᭄ᬭᬶᬮᭀᬓᬢᬸᬫᬢᬶᬂᬳᬦᬾᬂ‌ᬯᬸᬮᬸᬦᬶᬭᬵᬳᬶᬋᬂᬓᬤᬶᬲᭂᬫᬸᬢ᭄᭞
ᬳᬦᬬᬦ᭄ᬧᬗᬃᬯ᭄ᬯᬦᬶᬯᬦᬾᬄᬤᬸᬤᬹᬢᬗᬗᬢᭂᬮ᭄ᬯᬦᬶᬂ‌ᬯᬸᬮᬸᬲᬶᬓᬶ᭞
ᬲᬳᬲᬜ᭄ᬚᬢᬦ᭄ᬬᬩᬳᭂᬮᬸᬂᬮᬤᬶᬂᬧᬟᬫᬲᬸᬫ᭄ᬧᬳᬦ᭄ᬲᬳᬯᭂᬟᬸᬂ᭞
ᬫᬯᭂᬟᬓ᭄ᬯᭂᬟᬓ᭄ᬭᬸᬥᬶᬭᬪᬷᬱᬡᬵᬲᬯᬶᬢᬸᬲᬸᬲ᭄ᬢᭂᬓᬾᬂᬧᬭᬸᬧᬭᬸ᭛

ᬲᬸᬫᭂᬦᭃᬢᬶᬓᬂᬫᬓᬸᬝᬲᬾᬯᬸᬪᬵᬲ᭄ᬓᬭᬲᬳᬲ᭄ᬭᬢᬸᬮ᭄ᬬᬫᬧᬸᬧᬸᬮ᭄᭞
ᬫ᭄ᬯᬗᬶᬓᬂᬫᬡᬶᬓ᭄‌ᬭ᭄ᬯᬗᬶᬯᬸᬓᬸᬡ᭄ᬟᬮᬵᬢᬶᬰᬬᬪᬵᬲ᭄ᬯᬭᬦ᭄ᬬᬦᬸᬫᬸᬭᬸᬩ᭄᭞
ᬤᬶᬮᬳᬶᬂᬲᬶᬳᬸᬂᬧᬢᬗᬶᬯᬸᬫ᭄ᬯᬗᬲ᭄ᬢ᭄ᬭᬓᬤᬶᬩᬳ᭄ᬦᬶᬢᬷᬓ᭄ᬱ᭄ᬡᬮᬸᬫᬭᬧ᭄᭞
ᬓᬭᬡᬦ᭄ᬬᬫᬵᬯᬯᭂᬓᬲᬦ᭄ᬢᬶᬓᬂᬧᬪᬭᬢᬦ᭄ᬓᬢᭀᬦ᭄ᬢᬗᬮᬕ᭛

ᬩᬮᬤᬿᬢ᭄ᬬᬤᬵᬦᬯᬧᭂᬚᬄᬧᬶᬭᬂᬧᬸᬮᬸᬳᬢᬸᬲ᭄‌ᬬᬓᬾᬤᭂᬓᬧᭂᬜᭂᬢ᭄᭞
ᬲᬳᬯᬵᬳᬦᬦ᭄ᬬᬕᬚᬓᭀᬝᬶᬓᭀᬝᬶᬫᬶᬮᬸᬫᬵᬢᬶᬓᬾᬤᭂᬓᬦᬧᬶᬮ᭄᭞
ᬇᬓᬦᬂᬳᬦᬾᬂᬕᬕᬦᬓᭀᬦ᭄ᬤᬸᬭᬵᬯᬺᬕᬮᬸᬮᬸᬦ᭄ᬓᬢᬸᬡ᭄ᬟᬸᬗᬶᬗᬯᬓ᭄᭞
ᬫᬸᬭᬶᬭᬶᬂᬓᬕᭂᬫ᭄ᬓᭂᬦᬟᬶᬦᭂᬡ᭄ᬟᬭᬶᬂᬟᭂᬗᭂᬦᬯᬹᬘᬶᬦᬓ᭄ᬭᬕᬶᬦᬤᬵ᭛

ᬭᬶᬲᭂᬟᭂᬂᬪᬝᬵᬭᬳᬭᬶᬫᬢ᭄ᬭᬶᬯᬶᬓ᭄ᬭᬫᬟᬢᬂᬢᬲᬜ᭄ᬚᬢᬦᬶᬭ᭞
ᬫᬗᬭᬦ᭄ᬲᬶᬦᬦ᭄ᬤᬓᬲᬶᬧᬜ᭄ᬘᬚᬦ᭄ᬬᬓᬮᬯᬦ᭄ᬕᬤᬵᬲᬫᬤᬸᬮᬸᬭ᭄᭞
ᬗᬸᬦᬶᬯᬾᬄᬢᬲᬂᬕᬭᬸᬟᬰᬷᬖ᭄ᬭᬓᬧ᭄ᬯᬲᬯᬯᬾᬪᬝᬵᬭᬬᬦᬕᭃᬂ᭞
ᬧᬟᬲᬾᬯᬸᬢᬂᬳᬋᬧᬓᬷᬃᬢ᭄ᬢ᭄ᬬᬫᬗ᭄ᬭᬳᬢᬦᬾᬂᬪᬝᬵᬭᬳᬸᬫᬋᬓ᭄᭛

ᬉᬫᬸᬮᬢ᭄ᬧ᭄ᬯᬲᬂᬦᬭᬓᬬᬦ᭄ᬢ᭄ᬭᬶᬯᬶᬓ᭄ᬭᬫᬪᬝᬵᬭᬯᬶᬱ᭄ᬡᬸᬲᬓᬮ᭞
ᬬᬢᬶᬓᬵᬦ᭄ᬲᬭᭀᬱᬢᬸᬫᬸᬮᬸᬬ᭄‌ᬢ᭄ᬭᬶᬯᬶᬓ᭄ᬭᬫᬫᬸᬯᬄᬲᬶᬭᬵᬭᬸᬳᬸᬭᬕᭃᬂ᭞
ᬓᬤᬶᬧᬃᬯ᭄ᬯᬢᬵᬢᬸᬫᬗᬶᬓᬂᬳᬯᬓ᭄‌ᬯᬶᬦᬶᬍᬢᬶᬂᬖᬦᬵᬓᬶᬮᬢᬋᬲ᭄᭞
ᬫ᭄ᬯᬗᬶᬓᬂᬲ᭄ᬨᬸᬮᬶᬱ᭄ᬝᬢᬶᬓᬭᭀᬫᬶᬚᬶᬮ᭄ᬲᬓᬭᬶᬓᬂᬲᬶᬳᬸᬂᬧᬢᬖᬱ᭛

ᬢᬸᬫᬸᬮᬸᬬ᭄‌ᬲᬶᬭᬵᬗᬮᬧᬶᬓᬂᬕᬤᬵᬯᭂᬲᬶᬲᬬᭀᬚᬦᭀᬚ᭄ᬯᬮᬓᬢᭀᬦ᭄᭞
ᬧᬫᬸᬧᬸᬄᬦᬶᬭᬾᬂᬲᬶᬭᬪᬝᬵᬭᬯᬶᬱ᭄ᬡᬸᬯᬶᬨᬮᬦ᭄ᬓᬲᬗ᭄ᬕᬭᬶᬢᬗᬦ᭄᭞
ᬅᬫᬸᬧᬸᬄᬫᬸᬯᬄᬢᬶᬦᬓᬶᬲᬶᬂᬕᬤᬵᬯᭂᬲᬶᬫᬓᬵᬥᬶᬓᬵᬭᬭᬶᬗᬕᭃᬂ᭞
ᬢᭂᬓᬭᬶᬂᬤᬶᬕᬦ᭄ᬢᬓᬋᬗᭃᬥ᭄ᬯᬦᬶᬦ᭄ᬬᬓᬤᬶᬭᬹᬕᬗᬡ᭄ᬟᬪᬸᬯᬦ᭛

ᬓ᭄ᬱᬶᬢᬶᬧᬸᬢ᭄ᬭᬥᬷᬭᬫᬗᬕᭂᬫ᭄ᬧᬺᬧᬤ᭄ᬪᬸᬢᬭᬶᬕᭃᬂᬦ᭄ᬬᬧᬃᬯ᭄ᬯᬢᬲᬫ᭞
ᬲᬳᬲᬵᬫᬺᬧᬗ᭄ᬳᬮᬳᬮᬾᬭᬶᬓᬂᬟᬟᬪᬝᬵᬭᬢᬸᬗ᭄ᬕᭂᬗᬢᭂᬕᬸᬄ᭞
ᬥ᭄ᬯᬦᬶᬦᬶᬂᬕᭂᬮᬧ᭄ᬰᬢᬲᬳᬲ᭄ᬭᬓᭀᬝᬶᬧᬓᬰᬩ᭄ᬤᬦᬶᬂᬧᬺᬧᬦᬶᬢᬶᬭ᭄᭞
ᬧᬟᬲᬗ᭄ᬰᬬᬗ᭄ᬳ᭄ᬬᬗᬦᬳᬵᬯᬮᬶᬂᬦ᭄ᬬᬭᬸᬩᬸᬳᬂᬮᬗᬶᬢ᭄ᬫᬯᬸᬭᬳᬦ᭄᭛

᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭝᭑᭐᭗᭟
‐‐‐|00‐|0‐0|00‐|‐‐0|‐‐0|0̲ = ᭑᭙

ᬕᬸᬢ᭄ᬕᬹᬢᭂᬦ᭄ᬢᬪᬝᬵᬭᬯᬶᬱ᭄ᬡᬸᬫᬫᬍᬲ᭄ᬫᬫᬺᬧ᭄‌ᬭᬶᬲᬂᬪᬹᬫᬶᬚ᭞
ᬕᭃᬂᬦᬶᬂᬧᬺᬧ᭄ᬦᬶᬭᬫᬾᬭᬸᬢᬸᬮ᭄ᬬᬫᬗᭂᬦᬾᬢᭂᬡ᭄ᬟᬲ᭄ᬦᬶᬪᬹᬫ᭄ᬬᬵᬢ᭄ᬫᬚ᭞
ᬬᬾᬓᬵᬦ᭄ᬓᭀᬦ᭄ᬢᬮᬶᬓᬂᬫᬡᬶᬓ᭄ᬫᬓᬸᬝᬲᬂᬪᭀᬫᬾᬭᬶᬓᬂᬲᬵᬕᬭ᭞
ᬢᬫ᭄ᬧᬸᬄᬦᬶᬂᬰᬢᬓᭀᬝᬶᬳᬦ᭄ᬤᬭᬸᬢᬶᬩᬵᬢᬸᬮ᭄ᬬᬦ᭄ᬬᬖᭀᬭᬵᬓᭂᬢᬸᬕ᭄᭛

ᬮᬸᬫ᭄ᬧᬢ᭄ᬲᬂᬕᬭᬸᬟᬵᬗᬮᬧ᭄‌ᬯᬶᬚᬬᬫᬵᬮᬵᬧᬸᬱ᭄ᬧᬲᬂᬪᬹᬫᬶᬚ᭞
ᬯᬵᬳ᭄ᬯᬵᬗᬫ᭄ᬩᬶᬮᬶᬓᬵᬦ᭄ᬧ᭄ᬭᬬᬢ᭄ᬦᬦᬭᬓᬵᬫ᭄ᬭᬂ‌ᬯᬿᬦᬢᬾᬬᬾᬂᬢᭂᬯᭂᬓ᭄᭞
ᬬᬾᬓᬵᬧᬃᬯ᭄ᬯᬩᭂᬮᬄᬰᬶᬯᬓ᭄ᬟᬟᬦᬶᬲᬂᬧᬓ᭄ᬱᬷᬦ᭄ᬤ᭄ᬭᬭᬵᬄ‌ᬮ᭄ᬯᬶᬃᬳᬸᬤᬦ᭄᭞
ᬏᬗ᭄ᬕᬮ᭄ᬫᬫ᭄ᬧᭂᬢᬧᬦ᭄ᬲᬶᬭᬵᬫᬺᬢᬫᬬᬵᬢ᭄ᬬᬦ᭄ᬢᬾᬂᬓᬲᬶᬤ᭄ᬥᬦ᭄ᬲᬶᬭ᭛

ᬲᬵᬫ᭄ᬧᬸᬦ᭄ᬓᬵᬮᬧᬶᬓᬂᬲᭂᬓᬃ‌ᬯᬶᬚᬬᬫᬵᬮᬵᬤᬾᬓᬕᬾᬦ᭄ᬤ᭄ᬭᬵᬗ᭄ᬮᬬᬂ᭞
ᬫᬗ᭄ᬲᭃᬳ᭄ᬬᬂᬳᬭᬶᬰᬷᬖ᭄ᬭᬬᬦ᭄ᬲᬶᬓᭂᬧᬶᬓᬵᬲᬂᬪᭀᬫᬲᬶᬗ᭄ᬳᬵᬓᬺᬢᬶ᭞
ᬲᬵᬢᬸᬲ᭄ᬳᬲ᭄ᬢᬦᬶᬭᬵᬫᬺᬧᬗ᭄ᬳᬮᬳᬮᬾᬂᬢᬡ᭄ᬟᬲ᭄ᬦᬶᬭᬂᬪᬹᬫᬶᬚ᭞
ᬋᬫ᭄ᬧᬹᬲ᭄ᬬᬸᬄᬫᬧᬲᬾᬯᬸᬤᬾᬦᬶᬭᬰᬶᬭᬄᬲᬂᬤᬿᬢ᭄ᬬᬭᬵᬚᬵᬦ᭄ᬧᭂᬚᬄ᭛

ᬲᬵᬫ᭄ᬧᬸᬦ᭄ᬫᬵᬢᬶᬫᬳᬷᬚᬯᬗ᭄ᬓᬬᬶᬭᬫᬾᬄᬫᬾᬄ‌ᬬᬦ᭄ᬢᬶᬩᬵᬭᬶᬂ‌ᬍᬫᬄ᭞
ᬓᭀᬦ᭄ᬢᬮ᭄‌ᬭᬶᬂ‌ᬯᭂᬓᬲᬦ᭄ᬢᬶᬦᬫ᭄ᬧᬶᬓᬶᬳᭂᬮᬃᬲᬂ‌ᬯᬿᬦᬢᬾᬬᬵᬩᬗᭂᬢ᭄᭞
ᬗ᭄ᬓᬵᬦᬾᬫᬥ᭄ᬬᬦᬶᬓᬂᬲᬫᬸᬤ᭄ᬭᬢᬸᬫᬶᬩᬵᬓᬕ᭄ᬬᬢ᭄ᬳ᭄ᬬᬗᬶᬂᬲᬵᬕᬭ᭞
ᬏᬗ᭄ᬕᬮ᭄‌ᬬᬦ᭄ᬢᭂᬓᬭᬶᬂᬭᬲᬵᬢᬮᬭᬶᬧᬗ᭄ᬓ᭄ᬯᬦ᭄ᬰ᭄ᬭᬷᬧᬺᬣᬶᬯ᭄ᬬᬵᬦᬗᬶᬲ᭄᭛

᭛ᬚᬕᬤ᭄ᬥᬶᬢ᭛᭝᭑᭐᭘᭟
‐‐‐|00‐|0‐0|00‐|000|000|‐0‐|00̲ = ᭒᭓

ᬩ᭄ᬬᬵᬢᬷᬢᬦ᭄ᬫᬢᬶᬲᬂᬫᬳᬷᬲᬸᬢᬓᬸᬦᬂᬢᬸᬭᬢᬸᬭᬳᬶᬓᬦᬂᬩᬮᬵᬲᬸᬭ᭞
ᬅᬗ᭄ᬩᭀᬗ᭄ᬮᭀᬢᬲᭂᬦᭃᬢᬦᬶᬂᬚᬮᬥᬶᬦᬵᬕᬢᬭᬶᬲᬶᬭᬪᬝᬵᬭᬓᬾᬰᬯ᭞
ᬮᬾᬦ᭄ᬢᬾᬓᬂᬫᬗᬸᬲᬶᬃᬕᬸᬦᬸᬂᬕᬳᬦᬕᬳ᭄ᬯᬭᬧᬭᬗᬦᬋᬲ᭄ᬫᬕᬦ᭄ᬢᬸᬗᬦ᭄᭞
ᬲᬂᬲᬵᬭᬂᬓᬦᬶᬦᬗ᭄ᬮᬳᬫ᭄ᬭᬶᬳᬢᭂᬓᭂᬦ᭄ᬓᬯᭂᬮᬲᬋᬧᬗᬗ᭄ᬲᬭᬶᬂᬚᬸᬭᬂ᭛

ᬫᬗ᭄ᬓᬢ᭄ᬰ᭄ᬭᬷᬩᬮᬤᬾᬯᬫᬗ᭄ᬭᬭᬳᬦᬹᬢ᭄ᬗᬲᬸᬭᬓᬸᬯᬸᬓᬸᬯᬸᬦ᭄ᬬᬲᬵᬓ᭄ᬧᬸᬦᬄ᭞
ᬗ᭄ᬓᬵᬬᬦ᭄ᬧᬗ᭄ᬕᬶᬳᬶᬓᬂᬕᬸᬦᬸᬂᬫᬡᬶᬓᬓᬫ᭄ᬩᬗᬦᬢᬶᬰᬬᬓᬵᬤ᭄ᬪᬸᬢᬵᬳᭂᬮᬭ᭄᭞
ᬅᬓ᭄ᬯᬾᬄ‌ᬯᬺᬓ᭄ᬱᬮᬢᬦ᭄ᬬᬭᬢ᭄ᬦᬫᬬᬚᬗ᭄ᬕᬦᬶᬓᬓᬦᬓᬫᭂᬫ᭄ᬩᬗᬶᬂᬮᬶᬭᬂ᭞
ᬫ᭄ᬯᬂᬕ᭄ᬭᭀᬂᬕ᭄ᬭᭀᬂᬦᬶᬚᬸᬭᬂᬚᬸᬭᬂᬦ᭄ᬬᬳᬸᬫᬶᬭᬶᬂ‌ᬯᬢᬸᬓᬭᬗᬶᬳᬶᬭᬶᬂᬦ᭄ᬬᬓᭀᬫᬮ᭛

ᬲ᭄ᬢ᭄ᬭᬷᬭᬢ᭄ᬦᬵᬃᬚ᭄ᬚᬳᬦᬾᬭᬶᬓᬂᬫᬡᬶᬫᬬᬵᬲᭂᬫᬸᬫᬡᬶᬓᬶᬦᬸᬭᬵᬓᬲᬫ᭄ᬩᬸᬭᬢ᭄᭞
ᬭᬰ᭄ᬫᬶᬦ᭄ᬬᬦ᭄ᬧᬗᬸᬭᬿᬕᭂᬮᬸᬂᬦ᭄ᬬᬓᬤᬶᬦᬷᬮᬚᬮᬤᬫᬢᬓᭀᬫᬮᬵᬫᬦᬶᬲ᭄᭞
ᬲᭂᬗ᭄ᬲᭃᬂᬦᬶᬂᬫᬶᬭᬳᬶᬂᬮᬝᬷᬓᬓᭂᬜᬭᬦ᭄ᬤᬶᬦᬓᬭᬫᬡᬶᬪᬵᬲ᭄ᬯᬭᬵᬳᬸᬮᬧ᭄᭞
ᬭᬹᬧᬦ᭄ᬬᬵᬦᬶᬭᬸᬳᬶᬦ᭄ᬢᭂᬦᬾᬲᬶᬤᬶᬦᭂᬎᬭᬭᬲᬶᬳᬚᭂᬗᬶᬓᬵᬦ᭄ᬧᬘᬾᬦ᭄ᬤ᭄ᬭᬶᬓ᭛

ᬯ᭄ᬯᬦ᭄ᬢᭂᬦ᭄ᬢᬵᬮᬶᬳᬗᬦ᭄ᬓᬭᬂᬧ᭄ᬭᬘᬮᬧᬶᬡ᭄ᬟᬢᬸᬮᬶᬲᬶᬦᬧᬶᬤᬾᬯᬦᬶᬂᬧᭂᬝ᭞
ᬯᬃᬡ᭄ᬦᬦ᭄ᬬᬵᬓᬸᬦᬶᬗᬦ᭄ᬯᬫᬶᬂᬧᬫᬸᬮᬸᬯᬶᬫ᭄ᬩᬦᬶᬲᭂᬓᬭᬶᬗᬰᭀᬓᬘᬵᬫ᭄ᬧᬓ᭞
ᬳᬶᬫ᭄ᬧᭂᬃᬧᬵᬤᬧᬭᬾᬔᬭᬾᬔᬦᬶᬢᭂᬗᬄᬦ᭄ᬬᬯᬶᬦᬸᬭᬶᬯᬸᬭᬶᬦᬶᬂᬢᬧᬶᬄᬲᬸᬚᬶ᭞
ᬮᬶᬦ᭄ᬤᬶᬦ᭄ᬬᬦ᭄ᬢᬶᬦᭂᬢᭂᬲ᭄ᬳᬚᭃᬂᬦ᭄ᬬᬭᬶᬫᬢᬵᬯᬶᬦᬸᬮᬢᬓᭂᬦᬶᬭᬰ᭄ᬫᬶᬦᬶᬂᬲᬶᬧᬢ᭄᭛

ᬧᬡ᭄ᬟᬦ᭄‌ᬍᬂᬍᬗᬶᬤᬸᬗ᭄ᬳᬸᬲᬶᬂ‌ᬯᬢᬸᬓᬭᬂᬲ᭄ᬨᬝᬶᬓᬓᬶᬦᬲᬸᬢᬶᬂᬳᬶᬫᬵᬦᬶᬧᬶᬲ᭄᭞
ᬚᬗ᭄ᬕᬦ᭄ᬬᬵᬲᭂᬓᬭᬗ᭄ᬚ᭄ᬭᬳᬗ᭄ᬚᬫᬦᬶᬓᬵᬦᬶᬲᬶᬳᬓᬢᬭᬳᬃᬚ᭄ᬚᬓᬵᬗᬶᬦᬦ᭄᭞
ᬗ᭄ᬓᬵᬯ᭄ᬯᬦ᭄ᬢᭂᬦ᭄‌ᬯᬦᬶᬢᬵᬫᬗᬸᬦ᭄‌ᬍᬗᭂᬗᬫᬗ᭄ᬓᬸᬯᭂᬢᬶᬲᬗᭂᬮᬶᬳᬗ᭄ᬮᬶᬕᬵᬢᭂᬗᬄ᭞
ᬯᬃᬡ᭄ᬦᬳ᭄ᬬᬂᬳ᭄ᬬᬗᬦᬶᬂᬝᬶᬓᬵᬓᬚᭂᬦᭂᬓᬦ᭄‌ᬍᬬᭂᬧᬍᬩᬸᬍᬩᬹᬳᬺᬩᬸᬓ᭄ᬫᬶᬗᬶᬂ᭛

ᬓᬵᬮᬧ᭄ᬢᬂᬕᬶᬭᬶᬭᬢ᭄ᬦᬤᬾᬳᬮᬥᬭᬵᬓᭂᬫᬶᬢᬦᬯᭂᬤᬶᬭᬶᬂᬚᬭᬸᬄᬚᬭᬸᬄ᭞
ᬫ᭄ᬯᬂᬢᬂᬓᭀᬫᬮᬳᬕ᭄ᬭᬰᬾᬱᬦᬶᬭᬲᬂ‌ᬓ᭄ᬱᬶᬢᬶᬢᬦᬬᬫᬤᬸᬫ᭄ᬤᬸᬫᬶᬂᬩᬮ᭞
ᬏᬗ᭄ᬕᬮ᭄ᬧ᭄ᬭᬵᬧ᭄ᬢᬳᬸᬯᬸᬲ᭄ᬳᬦᬾᬂᬓᬸᬯᬸᬫᬸᬯᬄᬦ᭄ᬤᬢᬸᬘᬧᬢᬪᬝᬵᬭᬓᬾᬰᬯ᭞
ᬫᬵᬳᬾᬂᬕᭃᬂᬓᬤᬶᬯᬸᬦ᭄ᬢ᭄ᬯᬢᬂᬪᬸᬯᬦᬤᬾᬦᬶᬭᬭᬯᬶᬲᬸᬫᬸᬭᬸᬧ᭄ᬲᬓᬾᬢᬗᬦ᭄᭛

ᬳ᭄ᬬᬂᬩ᭄ᬭᬳ᭄ᬫᬵᬲᬶᬭᬰᬷᬖ᭄ᬭᬬᬡ᭄ᬟᬢᭂᬗᬦᭂᬫ᭄ᬩᬳᬭᬋᬫᬶᬪᬝᬵᬭᬓᬾᬰᬯ᭞
ᬪᬓ᭄ᬢ᭄ᬬᬵᬗᬲ᭄ᬢᬸᬢᬶᬮᬶᬂᬦᬶᬭᬦ᭄ᬧ᭄ᬭᬪᬸᬯᬶᬰᬾᬱᬓᬶᬢᬯᬰᬯᬲᬶᬢ᭄ᬯᬪᬹᬧᬢᬶ᭞
ᬉᬢ᭄ᬧᬢ᭄ᬢᬶᬲ᭄ᬣᬶᬢᬶᬮᬷᬡᬦᬶᬂᬪᬸᬯᬦᬓᬵᬭᬡᬦᬶᬓᬓᬶᬢᬦᬵᬤᬶᬤᬾᬯᬢᬵ᭞
ᬪᭀᬓ᭄ᬢᬾᬂᬪᭀᬕ᭄ᬬᬓᬶᬢᬵᬢ᭄ᬫᬰᬸᬤ᭄ᬥᬧᬸᬭᬸᬱᭀᬢ᭄ᬢᬫᬓᬶᬢᬧᬭᬫᬵᬃᬣᬓᬾᬯᬮ᭛

ᬬᬦ᭄‌ᬭᬶᬂᬲᬦ᭄ᬥᬶᬓᬢᬢ᭄ᬯᬦᬶᬂᬧ᭄ᬭᬡᬯᬤᬾᬯᬓᬶᬢᬫᬓᬰᬭᬷᬭᬗᬓ᭄ᬱᬭ᭞
ᬮᬶᬢ᭄ᬦᬶᬂᬲᬹᬢ᭄ᬭᬲᬸᬩᬤ᭄ᬥᬩᬦ᭄ᬥᬦᬩᬶᬦᬦ᭄ᬥᬓᬶᬢᬧᬭᬫᬢᬢ᭄ᬯᬤᬸᬃᬮᬪ᭞
ᬬᬦ᭄‌ᬭᬶᬂᬚ᭄ᬬᭀᬢᬶᬱᬢᬦ᭄ᬢ᭄ᬭᬢᬦ᭄ᬳᬦᬯᬦᬾᬄᬓᬶᬢᬲᬶᬧᬢᬶᬓᬢᭂᬫ᭄ᬯᬦᬶᬂᬧᬶᬦᬾᬢ᭄᭞
ᬲᬂ‌ᬓ᭄ᬱᬾᬧᬦ᭄ᬬᬯᬶᬰᬾᬱᬭᬶᬂᬢᬶᬕᬪᬝᬵᬭᬧᬭᬫᬰᬶᬯᬦᬶᬱ᭄ᬝᬶᬤᬾᬯᬢᬵ᭛

ᬦ᭄ᬬᬵᬂᬮᭀᬓᬵᬳ᭄ᬬᬸᬦᬶᬢᬢ᭄ᬯᬦᬶᬳ᭄ᬬᬗᬶᬗᬧᬦ᭄‌ᬯ᭄ᬭᬸᬳᬭᬶᬕᬢᬶᬪᬝᬵᬭᬬᬦ᭄‌ᬯᬶᬪᬸᬄ᭞
ᬧ᭄ᬭᬚ᭄ᬜᬵᬬᬦ᭄ᬧᬫᬲᬂᬲᬫᬵᬳᬶᬢᬢᬣᬵᬧᬶᬯᬶᬱᬬᬦᬶᬓᬢᬦ᭄ᬢᭂᬓᬾᬓᬶᬢ᭞
ᬲᬂᬬᭀᬕᬷᬰ᭄ᬯᬭᬢᭀᬯᬶᬢᬦ᭄‌ᬯᭂᬦᬗᬢᬃᬓ᭄ᬓᬭᬶᬓᬶᬢᬳᬸᬫᭂᬦᭂᬂᬓᬸᬭᬂᬳᬶᬟᭂᬧ᭄᭞
ᬧᬹᬚᬵᬥ᭄ᬬᬵᬦᬲᬫᬵᬥᬶᬥᬃᬫ᭄ᬫᬧᬶᬢᬸᬢᬸᬃᬧᬦᬮᬶᬫᬸᬭᬶᬭᬭᬶᬂᬓᬧᬡ᭄ᬟᬶᬢᬦ᭄᭛

ᬲᬵᬫ᭄ᬧᬸᬦ᭄ᬫᬗ᭄ᬓᬦᬮᬶᬂᬧ᭄ᬭᬚᬵᬧᬢᬶᬫᬗᬲ᭄ᬢᬸᬢᬶᬢᭂᬓᬲᬶᬭᬤᬾᬯᬢᬵᬓᬩᬾᬄ᭞
ᬪᬓ᭄ᬢ᭄ᬬᬵᬳ᭄ᬬᬸᬦ᭄ᬫᬸᬮᬢᬾᬪᬝᬵᬭᬫᬥᬸᬲᬹᬤᬦᬧᬟᬫᬭᬋᬫ᭄ᬓᬺᬢᬵᬜ᭄ᬚᬮᬶ᭞
ᬲᬂᬳ᭄ᬬᬂᬰᬓ᭄ᬭᬳᬦᬾᬂᬕᬚᬾᬦ᭄ᬤ᭄ᬭᬲᬳᬪᬹᬱᬡᬦᬶᬭᬓᬸᬫᭂᬜᬃᬫᬯᬗ᭄ᬓᬯ᭞
ᬳᬶᬫ᭄ᬧᭂᬃᬦ᭄ᬬᬂᬓᬦᬓᬵᬓᬶᬮᬢ᭄ᬓᬲᬸᬮᬸᬳᬦ᭄ᬤᬶᬦᬓᬭᬫᬓᬶᬦᬸᬚ᭄ᬯᬮᬧ᭄ᬭᬪ᭛

᭛ᬲ᭄ᬭᬕ᭄ᬥᬭᬵ᭛᭝᭑᭐᭙᭟
‐‐‐|‐0‐|‐00|000|0‐‐|0‐‐|0‐0̲ = ᭒᭑

ᬧ᭄ᬭᬵᬧ᭄ᬢᬳ᭄ᬬᬂᬤ᭄ᬯᬵᬤᬰᬵᬤᬶᬢ᭄ᬬᬲᬳᬭᬣᬲᬶᬭᬦ᭄ᬤᬵᬢᬦᬢ᭄ᬬᬦ᭄ᬢᬢᬷᬓ᭄ᬱ᭄ᬡ᭞
ᬲᬵᬓ᭄ᬱᬵᬢ᭄‌ᬯᬵᬮᬵᬃᬓ᭄ᬓᬭᬫ᭄ᬬᬵᬫᬸᬳᬭᬲᬸᬔᬲᬶᬭᬾᬲᬂ‌ᬯᬢᭂᬓ᭄ᬳ᭄ᬬᬂᬲᬸᬫᬡ᭄ᬟᬶᬂ᭞
ᬮᬵᬯᬦ᭄ᬲᬂᬳ᭄ᬬᬂᬥᬦᬾᬦ᭄ᬤ᭄ᬭᬵᬳᬍᬧᬘᭂᬧᬸᬓᬕᭃᬂᬲᭀᬫ᭄ᬬᬫᬸᬗ᭄ᬕ᭄ᬯᬶᬂᬧᬮᬗ᭄ᬓ᭞
ᬅᬪ᭄ᬭᬵᬯᬃᬡ᭄ᬦᬵᬡ᭄ᬟᭂᬧᭂᬡ᭄ᬟᭂᬧ᭄ᬓᬶᬮᬢᬳᬸᬮᬧᬶᬓᬂᬪᬹᬱᬡᬵᬓ᭄ᬯᬾᬄᬫᬡᬶᬓ᭄ᬦ᭄ᬬ᭛

ᬫᬗ᭄ᬓᬢ᭄ᬲᬂᬳ᭄ᬬᬂᬬᬫᬵᬦᬸᬗ᭄ᬕᬗᬶᬫᬳᬶᬱᬦᬶᬭᬵᬤᬺᬲ᭄ᬳᬮᬶᬦ᭄ᬢᬂᬦᬶᬭᬾᬂᬋᬫ᭄᭞
ᬢᬦ᭄ᬲᬄᬢᬂᬟᬡ᭄ᬟᬫᬸᬗ᭄ᬕ᭄ᬯᬶᬂᬢᬗᬦᬶᬭᬧᬦᬶᬢᬶᬦ᭄ᬬᬂ‌ᬯᬢᭂᬓ᭄ᬧᬵᬧᬓᬃᬫ᭄ᬫ᭞
ᬧ᭄ᬭᬵᬧ᭄ᬢᬾᬲᬡ᭄ᬟᬶᬂᬪᬝᬵᬭᬾᬰ᭄ᬯᬭᬧᬟᬫᬕᬶᬭᬂ‌ᬦ᭄ᬢᭀᬦᬶᬓᬂ‌ᬯᬗ᭄ᬓᬬᬓ᭄ᬯᬾᬄ᭞
ᬆᬧᬦ᭄ᬫᬾᬫ᭄ᬩᬸᬄᬤᭂᬫᬓ᭄ᬭᬓ᭄ᬯᬲᬶᬭᬘᬶᬳᬘᬶᬳᬵᬧᬦ᭄ᬲᬶᬭᬧ᭄ᬭᬾᬢᬭᬵᬚ᭛

ᬲᬂᬳ᭄ᬬᬂᬢᭀᬬᬵᬥᬶᬧᬢ᭄ᬬᬵᬫᬸᬯᬳᬘᬶᬳᬘᬶᬳᬵᬦᬸᬗ᭄ᬕᬗᬶᬂᬳᬗ᭄ᬰᬰᬸᬤ᭄ᬥ᭞
ᬯᬃᬡ᭄ᬦᬵᬮᬸᬦ᭄ᬓᬵᬗᬶᬦᬦ᭄ᬤᬺᬲ᭄ᬦᬶᬮᬭᬶᬦᬶᬭᬲᬓᬾᬂᬤᭀᬄᬫᬗᬸᬗ᭄ᬲᬶᬃᬪᬝᬵᬭ᭞
ᬲᬂᬳ᭄ᬬᬂ‌ᬬ᭄ᬬᬃᬓ᭄ᬭᭀᬩ᭄ᬲᬸᬔᬾᬰᬷᬃᬡ᭄ᬦᬫᬸᬲᬸᬳᬶᬭᬲᬯᬂᬚᭀᬗᬲᬵᬢ᭄‌ᬭᬶᬂᬓᬭᬂᬕᭃᬂ᭞
ᬦ᭄ᬤᬵᬢᬦ᭄ᬫᬵᬭ᭄ᬬᬵᬗ᭄ᬕᭂᬢᭂᬫ᭄ᬭᬓ᭄ᬯᬲᬶᬭᬓᬫᬓᬭᬦ᭄ᬢᭀᬦ᭄ᬧᭂᬚᬄᬲᬂᬫᬳᬷᬚ᭛

᭛ᬧᬺᬣ᭄ᬯᬷᬢᬮ᭛᭝᭑᭑᭐᭟
0‐0|00‐|0‐0|00‐|0‐‐|00̲ = ᭑᭗

ᬪᬝᬵᬭᬧᬭᬫᬾᬰ᭄ᬯᬭᬵᬥᬶᬧᬢᬶᬲᬂ‌ᬯᬢᭂᬓ᭄ᬤᬾᬯᬢᬵ᭞
ᬟᬢᭂᬂᬲᬶᬭᬮᬯᬦ᭄ᬕᬡᬜ᭄ᬚᬬᬓᬸᬫᬵᬭᬢᬦ᭄ᬲᬄᬢᬸᬫᬹᬢ᭄᭞
ᬫᬰᬵᬦ᭄ᬢᬶᬭᬶᬪᬝᬵᬭᬯᬶᬱ᭄ᬡᬸᬲᬶᬭᬢᬸᬱ᭄ᬝᬳᬃᬱᬵᬕᬶᬭᬂ᭞
ᬯᬸᬯᬸᬲ᭄ᬦᬶᬭᬫᬦᭀᬳᬭᬵᬚᬬᬚᬬᬵᬗ᭄ᬕᭂᬮᬃᬰᬵᬦ᭄ᬢᬶᬓ᭛

ᬳᬸᬯᬸᬲ᭄ᬧᬟᬟᬢᭂᬂᬧ᭄ᬯᬲᬂᬳ᭄ᬬᬗᬢᬢᬵᬲ᭄ᬭᬗᬵᬗᬲ᭄ᬢᬸᬢᬶ᭞
ᬯᬢᭂᬓ᭄ᬋᬱᬶᬳᬸᬫᬹᬂᬫᬯᬾᬤᬓᬤᬶᬰᬩ᭄ᬤᬦᬶᬂᬦᬷᬭᬤ᭞
ᬲᬫᬗ᭄ᬓᬦᬪᬝᬵᬭᬯᬶᬱ᭄ᬡᬸᬲᬸᬔᬤᬾᬯᬢᭂᬓ᭄ᬤᬾᬯᬢᬵ᭞
ᬦᬶᬫᬶᬢ᭄ᬢᬦᬶᬭᬬᬦ᭄ᬧᬦᬵᬦ᭄ᬢ᭄ᬯᬭᬶᬪᬝᬵᬭᬥᬵᬢᬵᬲᬶᬭ᭛

ᬦᬳᬦ᭄ᬮᬶᬗᬶᬭᬳᬾᬯᬶᬭᬶᬜ᭄ᬘᬶᬓᬶᬢᬫᬵᬲᬶᬳᬾᬂᬭᬵᬢ᭄ᬓᬩᬾᬄ᭞
ᬯᬢᭂᬓ᭄ᬳ᭄ᬬᬗᬶᬓᬭᬓ᭄ᬱᬦᭂᬦ᭄ᬢᬗᬸᬦᬶᬯᬾᬄᬢᬶᬓᬵᬲᬂᬋᬱᬶ᭞
ᬅᬧᬦ᭄ᬓᬶᬢᬩᬧᬾᬩᬸᬦᬶᬂᬲᬓᬮᬮᭀᬓᬓᬃᬢ᭄ᬢᬵᬓᬶᬢ᭞
ᬫᬢᬂᬦ᭄ᬬᬳᬬᬸᬦᬶᬂᬚᬕᬢ᭄ᬚᬸᬕᬬᬢᬦ᭄ᬬᬢᬦ᭄ᬮᬶᬗ᭄ᬕᬭ᭛

ᬢᭂᬮᬲ᭄ᬫᬭᬳᬶᬮᬂᬲᬶᬪᭀᬫᬬᬓᬍᬗ᭄ᬓᬦᬶᬂᬭᬵᬢ᭄ᬓᬩᬾᬄ᭞
ᬢᭂᬯᭂᬓ᭄ᬦᬶᬓᬓᬳᬬ᭄ᬯᬦᬶᬂᬪᬸᬯᬦᬤᬾᬗ᭄ᬓᬸᬢᬦ᭄ᬧᭀᬧᬫ᭞
ᬓᬶᬢᬾᬓᬦᬦᬶᬫᬶᬢ᭄ᬢᬦᬶᬂᬢᭂᬳᭂᬭᬢᬂᬚᬕᬢ᭄ᬰᬵᬰ᭄ᬯᬢ᭞
ᬫᬭᬧ᭄ᬯᬦᬶᬓᬶᬢᬸᬱ᭄ᬝᬲᬂᬋᬱᬶᬮᬯᬦ᭄‌ᬯᬢᭂᬓ᭄ᬤᬾᬯᬢᬵ᭛

ᬲᬤᬺᬯ᭄ᬬᬦᬶᬓᬦᬂ‌ᬯᬢᭂᬓ᭄ᬳ᭄ᬬᬗᬶᬦᬮᬧ᭄ᬦᬶᬓᬂᬪᬹᬫᬶᬚ᭞
ᬬᬢᬾᬓᬫᬸᬮᬶᬳᬾᬓᬤᬾᬗ᭄ᬓᬸᬫᬦᭂᬳᭂᬃᬢᬶᬓᬵᬢᬹᬢ᭄ᬓ᭄ᬭᬫ᭞
ᬓᬶᬢᬵᬢᬶᬓᬦᬗᬾᬗᭂᬢᬾᬓ᭄ᬭᬫᬦᬶᬓᬵᬓᬶᬢᬵᬦᬶᬗ᭄ᬓᬳ᭞
ᬅᬧᬦ᭄ᬫᬧᬶᬧᬶᬓᬲ᭄ᬯᬪᬵᬯᬦᬶᬓᬗᬳ᭄ᬬᬸᬦᬶᬂᬤᬺᬯ᭄ᬬᬮᬾᬦ᭄᭛

ᬦᬳᬦ᭄ᬢᬯᬸᬯᬸᬲᬶᬗ᭄ᬳᬸᬮᬸᬦ᭄‌ᬭᬶᬲᬶᬭᬲᬂ‌ᬯᬢᭂᬓ᭄ᬳ᭄ᬬᬂᬓᬩᬾᬄ᭞
ᬓᬶᬢᬵᬢᬶᬓᬦᬶᬫᬶᬢ᭄ᬢᬦᬶᬂᬲᬓᬮᬯᬃᬡ᭄ᬦᬢᬦ᭄ᬲᬗ᭄ᬓᬭ᭞
ᬢᭂᬳᭂᬃᬓᬶᬢᬫᬢᬹᬢᬦᬶᬢ᭄ᬬᬕᬯᬬᭂᬦ᭄ᬢᬶᬓᬵᬗᬃᬘ᭄ᬘᬡ᭞
ᬫᬭᬧ᭄ᬯᬦᬶᬓᬢᬸᬱ᭄ᬝᬢᬂᬪᬸᬯᬦᬮᭀᬓᬪᬓ᭄ᬢᬷᬓᬶᬢ᭛

ᬯᬸᬯᬸᬲ᭄ᬓᬸᬳᬶᬟᭂᬧᭂᬦ᭄ᬢᬳᬬ᭄ᬯᬢᬓᬶᬢᬧ᭄ᬭᬫᬵᬤᬾᬂᬳᬬᬸ᭞
ᬬᬢᬦ᭄ᬬᬓᬶᬢᬧᬕ᭄ᬯᬦᬵᬧᬕᭂᬳᬭᬶᬂᬓᬤᬾᬯᬩ᭄ᬭᬢᬦ᭄᭞
ᬢᬸᬫᭂᬫ᭄ᬯᬨᬮᬦᬶᬂᬓᬲᬶᬤ᭄ᬥ᭄ᬬᬦᬢᭂᬳᭂᬃᬫᬸᬲᬸᬄᬢᬦ᭄ᬳᬦ᭞
ᬗ᭄ᬳᬸᬮᬸᬦ᭄ᬫᬸᬯᬳᬚᬦ᭄ᬫᬫᬵᬦᬸᬱᬭᬶᬓᬂᬚᬕᬢ᭄ᬭᬓ᭄ᬱᬓᬵ᭛

ᬢᬶᬟᬓ᭄ᬟᬶᬓᭂᬢᬳ᭄ᬯᬶ
᭛ᬰ᭄ᬮᭀᬓ᭛᭝᭑᭑᭑᭟

ᬦᬮᬶᬂᬪᬝᬵᬭᬳ᭄ᬬᬂ‌ᬯᬶᬱ᭄ᬡᬸ᭞
ᬭᬶᬲᬓ᭄ᬯᬾᬄᬧᬭᬤᬾᬯᬢᬵ᭞
ᬲᬂ‌ᬯᬢᭂᬓ᭄ᬳ᭄ᬬᬂᬓᬩᬾᬄᬢᬸᬱ᭄ᬝ᭞
ᬫᬰᬵᬦ᭄ᬢᬶᬫ᭄ᬯᬂᬫᬗᬲ᭄ᬢᬸᬢᬶ᭛

ᬭᬶᬢᭂᬮᬲ᭄‌ᬯᬢᭂᬓ᭄ᬤᬾᬯᬢᬵ᭞
ᬫᬦ᭄ᬢᬸᬓ᭄‌ᬭᬶᬂᬲ᭄ᬯᬃᬕ᭄ᬕᬮᬵᬮᬦ᭞
ᬋᬧ᭄ᬳ᭄ᬬᬂ‌ᬯᬶᬱ᭄ᬡᬸᬫᬸᬯᬄᬓᬺᬱ᭄ᬡ᭞
ᬲᭀᬫ᭄ᬬᬵᬧᬜ᭄ᬘᬶᬢ᭄ᬢᬦᬶᬃᬫ᭄ᬫᬮ᭛

ᬲᬂᬳ᭄ᬬᬂᬰᬓ᭄ᬭᬯᬯᬂᬫᬮ᭄ᬯᬷ᭞
ᬫᬭᬾᬰ᭄ᬭᬷᬓᬺᬱ᭄ᬡᬳᬃᬱᬚ᭞
ᬫᬸᬗ᭄ᬕ᭄ᬯᬶᬂ‌ᬯᬵᬳᬦᬫᬵᬢᬗ᭄ᬕ᭞
ᬇᬦᬶᬭᬶᬂᬦᬶᬂ‌ᬯᬭᬵᬧ᭄ᬲᬭ᭛

ᬯᬯᬂᬫᭀᬚᬃᬲᬶᬭᬵᬦᬵᬦ᭄ᬢ᭄ᬯ᭞
ᬳᬾᬲᬂᬦᬵᬣᬮᬶᬳᬢ᭄ᬧ᭄ᬭᬪᬸ᭞
ᬪᬵᬭᬵᬤᭀᬦ᭄ᬫᬫᬶᬬᬦ᭄ᬧ᭄ᬭᬵᬧ᭄ᬢ᭞
ᬫᬯᬾᬳᬵᬦᬸᬕ᭄ᬭᬳᬾᬓᬶᬢ᭛

ᬦᬵᬦ᭄ᬮᬶᬂᬲᬂᬳ᭄ᬬᬂᬰᬓ᭄ᬭᬫᭀᬚᬭ᭄᭞
ᬦᬭᬾᬦ᭄ᬤ᭄ᬭᬵᬢ᭄ᬬᬦ᭄ᬢᬾᬂᬕᬃᬚ᭄ᬚᬶᬢ᭞
ᬤᬾᬯᬦᬵᬣᬫᬳᬵᬤᬶᬩ᭄ᬬ᭞
ᬲᬦ᭄ᬫᬢᬵᬲᬶᬳᬭᬶᬗ᭄ᬳᬸᬮᬸᬦ᭄᭛

ᬦᬶᬳᬦ᭄ᬢᬵᬦᬸᬕ᭄ᬭᬳᬲᬂᬳ᭄ᬬᬂ᭞
ᬭᬶᬗ᭄ᬳᬸᬮᬸᬦ᭄ᬢᬸᬮᬸᬲᬵᬲᬶᬳ᭞
ᬲᬂ‌ᬯᬢᭂᬓ᭄ᬭᬢᬸᬲᬂᬳᬦ᭄ᬢᬸ᭞
ᬓᬧ᭄ᬯᬯᬾᬳᭂᬦ᭄ᬢᬚᬷᬯᬶᬢ᭛

ᬦᬭᬾᬦ᭄ᬤ᭄ᬭᬤ᭄ᬭᬸᬫᬓᬲ᭄ᬬᬲᬶᬄ᭞
ᬧᭂᬚᬄ‌ᬫ᭄ᬯᬂᬧᬸᬢ᭄ᬭᬭᬶᬂᬭᬡ᭞
ᬅᬫᬾᬢ᭄ᬰᬭᬡᬢᬦ᭄ᬧᭀᬮᬶᬄ᭞
ᬬᬵᬗ᭄ᬤᬾᬫᬵᬭᬶᬢ᭄ᬯᬲᬶᬗ᭄ᬳᬸᬮᬸᬦ᭄᭛

ᬬᬤᬸᬯᬺᬲ᭄ᬡ᭄ᬬᬦ᭄ᬥᬓᬵᬤᬶᬦ᭄ᬬ᭞
ᬮᬵᬯᬦ᭄ᬲᬂᬧᬶᬦᬶᬦᬂᬫᬵᬢᬶ᭞
ᬲᬵᬫᬵᬦ᭄ᬢᬧ᭄ᬭᬢᬶᬲᬵᬫᬵᬦ᭄ᬢ᭞
ᬳᬸᬭᬶᬧᭂᬦ᭄ᬤᬾᬲᬸᬭᬾᬰ᭄ᬯᬭ᭛

ᬪᬺᬢ᭄ᬬᬧᬸᬢ᭄ᬭᬓᬤᬂ‌ᬯᬃᬕ᭄ᬕ᭞
ᬲᬂ‌ᬯᬢᭂᬓ᭄ᬭᬢᬸᬓᬵᬲᬶᬳᬦ᭄᭞
ᬧᭂᬚᬄᬢᬦ᭄ᬢᭂᬓᬦᬶᬂᬫᬺᬢ᭄ᬬᬸ᭞
ᬬᬢᬶᬓᬵᬳᬸᬭᬶᬧᭂᬦ᭄ᬫᬸᬯᬄ᭛

ᬘᬾᬤᬶᬓᬃᬡ᭄ᬦᬚᬭᬵᬲᬦ᭄ᬥ᭞
ᬩ᭄ᬬᬓ᭄ᬢᬾᬓᬶᬦ᭄ᬫᬸᬲᬸᬳᬶᬗ᭄ᬳᬸᬮᬸᬦ᭄᭞
ᬢᬣᬵᬧᬶᬳᬸᬭᬶᬧᭂᬦ᭄ᬲᬂᬳ᭄ᬬᬂ᭞
ᬢᭀᬯᬶᬦ᭄ᬓᬤᬗᬶᬓᬵᬢᭂᬳᭂᬭ᭄᭛

ᬧᬭᬶᬢ᭄ᬭᬵᬡᬵᬓᬺᬢᬥᬃᬫ᭄ᬫ᭞
ᬯᬶᬦᬶᬰᬾᬱᬭᬶᬲᬂᬧ᭄ᬭᬪᬸ᭞
ᬰᬢ᭄ᬭᬸᬢᭀᬯᬶᬦ᭄ᬧᬭᬶᬢ᭄ᬭᬵᬡᬦ᭄᭞
ᬫᬭᬧ᭄ᬯᬦ᭄ᬫᬭᬶᬤᬸᬃᬚᬦ᭛

ᬬᬢᬵᬮᬶᬂᬰ᭄ᬭᬷᬫᬳᬵᬭᬵᬚ᭞
ᬲᬸᬫᬳᬸᬃᬳ᭄ᬬᬂᬲᬸᬭᬧᬢᬶ᭞
ᬧ᭄ᬭᬪᬸᬢᭀᬄᬳᬬ᭄ᬯᬲᬦ᭄ᬤᬾᬳ᭞
ᬅᬲ᭄ᬢᬸᬓᬳ᭄ᬬᬸᬦ᭄ᬢᬤᬤ᭄ᬬᬵᬬ᭛

ᬲᬵᬫ᭄ᬧᬸᬦ᭄ᬫᭀᬚᬃᬪᬝᬵᬭᬾᬦ᭄ᬤ᭄ᬭ᭞
ᬋᬧ᭄ᬥ᭄ᬬᬵᬬᬷᬲᬶᬭᬦᬶᬰ᭄ᬘᬮ᭞
ᬢᭂᬓᬵᬗᬫᬺᬢᬭᬶᬂᬓᬸᬡ᭄ᬟᬶ᭞
ᬧᬦᬶᬭᬫ᭄ᬦᬶᬭᬭᬶᬂᬧᭂᬚᬄ᭛

ᬢᬦᬲᭀᬯᬾᬤᬳᬢ᭄ᬲᬂᬳ᭄ᬬᬂ᭞
ᬫᬳᬸᬭᬶᬧ᭄ᬲᬂ‌ᬯᬢᭂᬓ᭄ᬭᬢᬸ᭞
ᬢᭂᬓᬭᬶᬂᬰᬢ᭄ᬭᬸᬲᬶᬂᬬᭀᬕ᭄ᬬ᭞
ᬮᬩ᭄ᬥᬚᬷᬯᬢᭂᬓᬾᬂᬩᬮ᭛

᭛ᬚᬕᬤ᭄ᬥᬶᬢ᭛᭝᭑᭑᭒᭟
‐‐‐|00‐|0‐0|00‐|000|000|‐0‐|00̲ = ᭒᭓

ᬯᬃᬡ᭄ᬦᬦ᭄ᬢᭀᬮᬳᬶᬲᬂ‌ᬯᬢᭂᬓ᭄ᬭᬢᬸᬲᬫᬵᬳᬸᬭᬶᬧᬕᬭᬯᬮᬦ᭄ᬲᬶᬭᬵᬯᬸᬗᬹ᭞
ᬦ᭄ᬤᬵᬢᬧ᭄ᬯᬦ᭄ᬫᬢᬸᬢᬸᬃᬤᬳᬢ᭄‌ᬯᬭᬸᬭᬸᬢᭂᬦ᭄ᬢᭂᬳᭂᬭᬗᬸᬲᬧᬸᬲᬧ᭄ᬫᬢᬵᬧᭂᬟᬾ᭞
ᬓᬵᬰ᭄ᬘᬃᬬ᭄ᬬᬦ᭄ᬫᬸᬮᬢᬶᬂᬧᭂᬚᬄᬭᬸᬥᬶᬭᬲᬵᬕᬭᬕᬶᬭᬶᬰᬯᬦᬶᬂᬕᬚᬄᬓᬸᬤ᭞
ᬦᬵᬳᬦ᭄ᬳᬾᬢᬸᬦᬶᬭᬦ᭄ᬲᬦᬶᬰ᭄ᬘᬬᬭᬶᬧᬧ᭄ᬭᬗᬶᬭᬧᬟᬲᬸᬥᬷᬭᬭᬶᬂᬭᬡ᭛

ᬓᬧ᭄ᬯᬵᬧᬓ᭄ᬱᬫᬦᬫ᭄ᬩᬸᬢᬵᬬᬸᬥᬫᬸᬯᬄᬲᬳᬲᬳᬦᬫᬦᬸᬗ᭄ᬕᬗᬶᬂᬭᬣ᭞
ᬲᬂᬳ᭄ᬬᬂᬰᬓ᭄ᬭᬫᬢᬗ᭄ᬕᬸᬢᬗ᭄ᬕᬸᬳᬫᬢᬹᬢᬓᭂᬦᬧᬶᬢᬸᬢᬸᬭᬶᬂᬧᬢᬸᬗ᭄ᬕᬮᬦ᭄᭞
ᬦᬵᬳᬦ᭄ᬓᬵᬭᬡᬲᬂ‌ᬯᬢᭂᬓ᭄ᬭᬢᬸᬧᬟᬵᬫᬶᬢᬸᬢᬸᬭᬶᬲᬯᬭᬄᬲᬸᬭᬾᬰ᭄ᬯᬭ᭞
ᬭᬫ᭄ᬬᬵᬭᭀᬓ᭄‌ᬯᭂᬓᬲᬦ᭄ᬢᬸᬳᬸᬦ᭄ᬳᬦᬯᬶᬭᬂᬦᬶᬭᬲᬳᬦᬯᬢᭂᬓ᭄ᬫᬳᬷᬲᬸᬢ᭛

᭛ᬪᬤ᭄ᬭᬮᬮᬶᬢ᭛᭝᭑᭑᭓᭟
00‐|0‐0|00‐|0‐0|00‐|0‐0|000̲ = ᭒᭑

ᬭᬶᬢᭂᬮᬲ᭄‌ᬯᬢᭂᬓ᭄ᬭᬢᬸᬧᬟᬵᬳᬸᬭᬶᬧ᭄ᬲᬸᬔᬦᬭᬾᬦ᭄ᬤ᭄ᬭᬓᬺᬱ᭄ᬡᬫᬕᬶᬭᬂ᭞
ᬓᬤᬶᬭᬶᬂᬧᬗᬶᬧ᭄ᬬᬦᬶᬓᬭᬓ᭄ᬯᬧᬗ᭄ᬳᬶᬟᭂᬧᬶᬭᬾᬭᬶᬓᬂᬫᬢᬶᬓᬩᬾᬄ᭞
ᬧᬭᬶᬧᬹᬃᬡ᭄ᬦᬳᬃᬱᬦᬶᬭᬢᬸᬮ᭄ᬬᬯᬃᬱᬧᬦᬶᬭᬫ᭄ᬧ᭄ᬭᬧᬜ᭄ᬘᬭᬶᬫᬦᬄ᭞
ᬦ᭄ᬤᬦᬶᬓᬵᬲᬸᬔᬾᬳᬢᬶᬦᬶᬭᬦ᭄ᬢᬸᬫᬶᬗ᭄ᬳᬮᬶᬗᬦᬓ᭄ᬲᬸᬧᬸᬢ᭄ᬭᬲᬮᬶᬲᬸ᭛

ᬲᬸᬭᬭᬵᬚᬫᬫ᭄ᬯᬶᬢᬦᭂᬳᭂᬃᬫᬸᬮᬶᬄᬲᬶᬭᬦᬸᬫᬹᬃᬢᭂᬓᬾᬂᬲᬸᬭᬧᬤ᭞
ᬅᬯᬶᬯᬵᬓ᭄ᬱᬶᬢᬦ᭄ᬲᬶᬭᬓᬸᬦᬂᬧ᭄ᬯᬲᬂᬭᬢᬸᬓᬩᬾᬄᬲᬶᬭᬾᬓᬶᬘᬭᬶᬢᬦ᭄᭞
ᬦᬭᬦᬵᬣᬓᬺᬱ᭄ᬡᬲᬶᬭᬕᭀᬭᬯᬵᬲᭂᬕᭂᬳᬶᬲᬂ‌ᬯᬢᭂᬓ᭄‌ᬓ᭄ᬱᬶᬢᬶᬲᬸᬢ᭞
ᬧᬶᬦᬓᬲ᭄ᬯᬪᬵᬯᬦᬶᬭᬲᬂᬫᬳᬵᬧᬸᬭᬸᬱᬢᭀᬬᬭᬾᬔᬦᬕᭂᬍᬂ᭛

ᬦᬺᬧᬘᬾᬤᬶᬓᬃᬡ᭄ᬦᬫᬕᬥᬾᬦ᭄ᬤ᭄ᬭᬰᬵᬮ᭄ᬬᬧᬶᬦᬓᬵᬤᬶᬲᬵᬫ᭄ᬧᬸᬦᬋᬧᬢ᭄᭞
ᬉᬪᬬᬦ᭄ᬧᬶᬦᬶᬦ᭄ᬢᬓᬲᬶᬳᬦ᭄ᬫᬭᬾᬂᬧᬸᬭᬦᬭᬾᬦ᭄ᬤ᭄ᬭᬓᬺᬱ᭄ᬡᬲᬓᬋᬂ᭞
ᬬᬤᬸᬯᬺᬱ᭄ᬡᬶᬦᬵᬣᬦᬺᬧᬰᬵᬮ᭄ᬬᬮᬾᬦ᭄ᬤ᭄ᬭᬸᬧᬤᬩᬵᬳ᭄ᬮᬶᬓᬵᬤᬶᬫᬧᬸᬧᬸᬮ᭄᭞
ᬫᬰᬶᬮᬵᬲᬫᬵᬤᬸᬮᬸᬭᬶᬲᬂᬦᬭᬾᬦ᭄ᬤ᭄ᬭᬳᬭᬶᬫᬹᬃᬢ᭄ᬢᬶᬢᬦ᭄ᬳᬦᬯᬦᬾᬄ᭛

ᬩᬲᬸᬤᬾᬯᬓᬶᬫ᭄ᬧᬸᬭᬸᬱᬦᬵᬣᬢᬦ᭄ᬲᬶᬧᬶᬕᬶᬭᬂᬦᬶᬭᬦ᭄ᬫᬭᬚᬬ᭞
ᬲᭂᬫᬸᬦᬶᬂᬮᬶᬳᬢ᭄ᬘᬶᬳᬘᬶᬳᬦ᭄ᬢᬸᬫᬶᬗ᭄ᬳᬮᬶᬦᬭᬾᬦ᭄ᬤ᭄ᬭᬘᬾᬤᬶᬫᬧᬋᬓ᭄᭞
ᬉᬧᬘᬵᬭᬲᬫ᭄ᬪ᭄ᬭᬫᬦᬶᬭᬵᬓᬤᬂᬧᬳᬸᬮᬬᬦ᭄ᬢᭂᬮᬲ᭄ᬧᬭᬪᬯ᭞
ᬧᬟᬮᬫ᭄ᬧᬳᬶᬂᬳᬢᬶᬯᬶᬯᬮ᭄ᬓᬶᬦᬸᬩ᭄ᬥᬦᬶᬭᬮᭀᬓᬶᬓᬾᬦᬶᬭᬶᬗᬶᬭ᭛

᭛ᬫᬺᬤᬸᬓᭀᬫᬮ᭛᭝᭑᭑᭔᭟
‐‐‐|00‐|0‐0|00‐|0‐0|000̲ = ᭑᭘

ᬫᬦ᭄ᬢᬸᬓ᭄ᬲᬂᬦᬭᬦᬵᬣᬓᬺᬱ᭄ᬡᬫᬤᬸᬮᬸᬃᬮᬯᬦ᭄ᬧᬭᬭᬢᬸ᭞
ᬭᬵᬚ᭄ᬬᬾᬂᬤ᭄ᬯᬵᬭᬯᬢᬷᬢᬶᬦᬡ᭄ᬟᬲᬶᬭᬢᬦ᭄ᬓᬭᬵᬗ᭄ᬳᬶᬦᬓᬶᬦᬓ᭄᭞
ᬢᬦ᭄‌ᬯᬃᬡ᭄ᬦᬦ᭄ᬲᬶᬭᬭᬶᬂᬳᭂᬦᬹᬫ᭄ᬯᬗᬶᬓᬦᬂᬩᬮᬵᬚᭂᬫᬸᬭᬭᭀᬓ᭄᭞
ᬆᬧᬦ᭄ᬢᬸᬮ᭄ᬬᬧᬲᬂᬲᬸᬭᬸᬤ᭄ᬮᬓᬸᬦᬶᬭᬦ᭄ᬲᬓᬾᬂᬧᬪᬭᬢᬦ᭄᭛

ᬫᬗ᭄ᬓᬵᬂᬧᬃᬯ᭄ᬯᬢᬭᬢ᭄ᬦᬭᬵᬫ᭄ᬬᬫᬳᬯᬦ᭄ᬢᬯᬂᬫᬶᬩᭂᬭᬮᭀᬦ᭄᭞
ᬮᬵᬯᬦ᭄ᬲᬂᬕᬭᬸᬟᬵᬤᬸᬮᬸᬃᬫᬶᬮᬸᬲᬸᬤᬃᬰ᭄ᬰᬦᬵᬗ᭄ᬳᬶᬭᬶᬗᬓᭂᬦ᭄᭞
ᬮᬷᬮᬵᬲᭀᬂᬚᬮᬤᬵᬦᬶᬧᬶᬲ᭄ᬓᬓᭂᬜᬭᬦ᭄ᬫᬡᬷᬦ᭄ᬤ᭄ᬭᬲᬸᬫᭂᬦᭃ᭞
ᬢᬸᬫ᭄ᬭᬂᬢᬾᬚᬦᬶᬓᬵᬯᬶᬍᬢ᭄ᬯᬶᬍᬢᬯᭀᬃᬳᬦᬾᬂᬚᬮᬥᬭ᭛

᭛ᬚᬕᬤ᭄ᬥᬶᬢ᭛᭝᭑᭑᭕᭟
‐‐‐|00‐|0‐0|00‐|000|000|‐0‐|00̲ = ᭒᭓

ᬦ᭄ᬤᬄ‌ᬯᬃᬡ᭄ᬦᬦ᭄ᬕᬢᬶᬦᬶᬂᬩᬮᬵᬮᬭᬭᬶᬫᬶᬢ᭄ᬭᬦᬶᬓᬧᭂᬚᬳᬦᬹᬢᬓᭂᬦ᭄ᬢᬸᬳᬦ᭄᭞
ᬮᬵᬯᬦ᭄‌ᬯᬵᬳ᭄ᬯᬦᬶᬮᬸᬗ᭄ᬮᬸᬗᬷᬓᬤᬗᬶᬓᬵᬦᭂᬳᭂᬭᬗᬸᬲᬧᬶᬮᬸᬄᬦ᭄ᬬᬢᬦ᭄ᬧᭂᬕᬢ᭄᭞
ᬮᬾᬦ᭄ᬢᬂᬫᬵᬢᬶᬓᬓᬵᬦᬶᬓᬵᬦᬧᬟᬓᬵᬲᬺᬧᬦᬫᭂᬓᬲᬶᬮᬸᬄᬮᬯᬦ᭄ᬲᭂᬋᬄ᭞
ᬓᬧ᭄ᬯᬵᬲᭀᬂᬧ᭄ᬭᬶᬳᬢᬶᬦ᭄ᬭ᭄ᬬᬸᬮᬶᬄᬦ᭄ᬬᬳᬦᬓᬵᬭ᭄ᬬᬫᬸᬭᬶᬫᬸᬭᬶᬢᬗᬶᬲ᭄ᬦ᭄ᬬᬢᬦ᭄ᬳᬸᬫᬹᬂ᭛

᭛ᬫᬺᬤᬸᬓᭀᬫᬮ᭛᭝᭑᭑᭖᭟
‐‐‐|00‐|0‐0|00‐|0‐0|000̲ = ᭑᭘

ᬲ᭄ᬢ᭄ᬭᬷᬩᬾᬮᬵᬓᬧᬧᬕ᭄ᬫᬗᬶᬱ᭄ᬝ᭄ᬬᬓᬮᬶᬳᬦ᭄ᬲᬶᬦᬸᬡ᭄ᬟᬗᬯᭂᬦᭂᬲ᭄᭞
ᬘᬾᬝᬶᬦ᭄ᬬᬵᬦᬗᬶᬲᬶᬂ‌ᬯᬸᬭᬶᬦ᭄ᬬᬧᬶᬮᬶᬳᬫ᭄ᬯᬗᬫ᭄ᬭᬶᬳᬫᬮᬭ᭄᭞
ᬢᬦ᭄ᬲᬾᬗᭂᬄᬢᬶᬦᬸᬳᬦ᭄ᬢᬸᬳᬦ᭄ᬧᬶᬚᭂᬭᬲᬫ᭄ᬩᬢᬶᬂᬧ᭄ᬭᬶᬬᬦᬶᬓᬵ᭞
ᬮᬶᬂᬦ᭄ᬬᬵᬗ᭄ᬳᬶᬂᬓᬓᬳᬾᬃ‌ᬗ᭄ᬳᬸᬮᬸᬦ᭄‌ᬯᬸᬯᬸᬲᬶᬓᬵᬦ᭄ᬲᬸᬫᭂᬗ᭄ᬓᬢᬸᬫᬸᬭᬸᬦ᭄᭛

ᬮᬾᬦ᭄ᬫᬗ᭄ᬳᭂᬫ᭄ᬩᬦᬦᬓ᭄ᬦ᭄ᬬᬧᬢᬺᬫᬶᬦᬕᭃᬫ᭄ᬦᬶᬓᬵᬦ᭄ᬲᬳᬲᭂᬋᬄ᭞
ᬢᬦ᭄ᬧᬳ᭄ᬬᬲ᭄ᬕᭂᬮᬸᬗᬦ᭄ᬫᬸᬭᬾᬢᬧᬶᬳᬶᬓᬵᬩᬦᬦ᭄ᬢᭂᬦᬍᬲᭂᬄ᭞
ᬫᬃᬫ᭄ᬫᬵᬫᬓ᭄ᬧᬓᬦᬓ᭄ᬦᬶᬓᬵᬫᬮᬓᬸᬲᬸᬲ᭄ᬯᬦᬵᬃᬤ᭄ᬥᬓᬲᬢᬦ᭄᭞
ᬢᬦ᭄ᬢᬺᬱ᭄ᬡᬾᬯᭂᬓᬓᬾᬧ᭄ᬯᬦᬗ᭄ᬳᬗᭂᬦᬗᭂᬦ᭄ᬲᭂᬦᭂᬂᬦ᭄ᬬᬓᬲᬶᬳᬦ᭄᭛

ᬢᬗ᭄ᬳᬾᬄᬬᬜ᭄ᬘᬭᬶᬢᬦ᭄ᬮᬭᬦ᭄ᬬᬢᬸᬘᬧᬾᬓᬲᬂᬧ᭄ᬭᬪᬸᬓᬩᬾᬄ᭞
ᬧ᭄ᬭᬵᬧ᭄ᬢᬾᬂᬤ᭄ᬯᬵᬭᬯᬢᬷᬲᭂᬟᭂᬂᬧᬶᬦᬭᬶᬧᭀᬱᬶᬢᬾᬂᬲᬸᬔᬲᬶᬭ᭞
ᬲᬓ᭄ᬯᬾᬄᬦᬶᬂᬲᬸᬭᬪᭀᬕᬪᬵᬭᬧᬦᬫᬸᬬ᭄‌ᬪᬶᬦᬸᬓ᭄ᬢᬶᬲᬸᬭᬲ᭞
ᬅᬲ᭄ᬢᬫ᭄ᬢᬂᬫᬡᬶᬭᬵᬚᬬᭀᬕ᭄ᬬᬲᬫᬬᭀᬕ᭄ᬬᬭᬶᬂᬓᬤᬶᬲᬶᬭ᭛

ᬲᬂᬘᬾᬤᬶᬫ᭄ᬯᬗᬯᬗ᭄ᬕᬦᬵᬣᬫᬕᬥᬾᬦ᭄ᬤ᭄ᬭᬰᬵᬮ᭄ᬬᬘᬭᬶᬢᬦ᭄᭞
ᬫᬗ᭄ᬕᭂᬄᬫᬶᬢ᭄ᬭᬓᬤᬂᬦᬭᬾᬦ᭄ᬤ᭄ᬭᬳᬭᬶᬫᬹᬃᬢ᭄ᬢᬶᬭᬵᬫ᭄ᬬᬯᭂᬓᬲᬦ᭄᭞
ᬆᬧᬦ᭄ᬢᬦ᭄ᬫᬧᬸᬚᬶᬜ᭄ᬚᬬᬵᬦᬺᬧᬢᬶᬓᬺᬱ᭄ᬡᬳᬾᬢᬸᬦᬶᬗᬲᬶᬄ᭞
ᬲᬵᬫ᭄ᬧᬸᬦ᭄ᬢᬸᬱ᭄ᬝᬓᬩᬾᬄᬢᭂᬓᬾᬂᬩᬮᬲᬳᬵᬬᬯᬲ᭄ᬢ᭄ᬭᬫᬲᬮᬶᬦ᭄᭛

ᬭ᭄ᬯᬵᬂ‌ᬯᬾᬭ᭄ᬯᬵᬂ‌ᬯᭂᬗᬶᬬᬦ᭄‌ᬯᬶᬦᬸᬃᬱᬶᬢᬫᬸᬮᬶᬄᬫᬭᬾᬂᬲ᭄ᬯᬦᬕᬭ᭞
ᬲᬓ᭄ᬯᬾᬄᬲᬂᬧᬶᬦᬶᬦᬂᬫᬸᬯᬄᬲᬶᬭᬫᬸᬮᬶᬄᬓᬩᬾᬄᬧᬟᬲᬸᬔ᭞
ᬳᬾᬢᬸᬦ᭄ᬬᬦ᭄ᬧᬭᬶᬧᬹᬃᬡ᭄ᬦᬓᬷᬃᬢ᭄ᬢᬶᬦᬶᬭᬦᬵᬣᬓᬺᬱ᭄ᬡᬫᬧᬕᭂᬄ᭞
ᬧᬶᬦ᭄ᬭᬲ᭄‌ᬭᬶᬂᬓᬚᬦᬧ᭄ᬭᬶᬬᬦ᭄ᬢᬸᬯᬶᬧᬗᭃᬩᬦᬶᬂᬲᬪᬸᬯᬦ᭛

᭛ᬯᬶᬰ᭄ᬯᬮᬮᬶᬢ᭛᭝᭑᭑᭗᭟
000|0‐0|‐00|0‐0|‐00|00̲ = ᭑᭗

ᬅᬧᬭᬶᬫᬶᬢᬾᬂᬲᬸᬔᬵᬲᬫᬲᬫᬾᬂ‌ᬯᬢᭂᬓ᭄ᬬᬤᬸᬓᬩᬾᬄ᭞
ᬫᬗᬶᬦᬸᬫᬕᭀᬱ᭄ᬞ᭄ᬬᬫᬸᬓ᭄ᬢᬶᬨᬮᬦᬶᬂᬚᬬᬾᬂᬭᬡᬲᬪᬵ᭞
ᬇᬭᬶᬓᬦᬭᬾᬦ᭄ᬤ᭄ᬭᬓᬺᬱ᭄ᬡᬩᬮᬤᬾᬯᬧᬵᬃᬣᬫᬦᬶᬢᬄ᭞
ᬭᬶᬲᭂᬦᬳᬲᬂᬧ᭄ᬭᬯᬷᬭᬕᬶᬦᬸᬡᬾᬂᬢᭂᬕᬮ᭄ᬤᬶᬦᭂᬫᬓᬦ᭄᭛

ᬲᬶᬭᬧᬭᬭᬵᬚᬧᬸᬢ᭄ᬭᬤᬶᬦᬤᬃᬤᭂᬫᬓ᭄ᬦᬶᬭᬓᬩᬾᬄ᭞
ᬫᬓᬯᬶᬱᬬᬾᬭᬶᬓᬂ‌ᬯᬶᬱᬬᬦᬶᬂᬫᬸᬲᬸᬄᬢᭂᬮᬲᬮᬄ᭞
ᬲᬫᬲᬫᬲᬾᬯᬸᬓᬵᬝᬶᬦᬶᬭᬲᭀᬯᬗᬶᬂᬲᬯᬶᬱᬬ᭞
ᬉᬮᬶᬳᬶᬗᬢᭀᬄ‌ᬭᬶᬚᬷᬯᬶᬢᬦᬶᬭᬵᬫ᭄ᬭᬶᬳᬶᬂᬧᬪᬭᬢᬦ᭄᭛

᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭝᭑᭑᭘᭟
‐‐‐|00‐|0‐0|00‐|‐‐0|‐‐0|0̲ = ᭑᭙

ᬲᬂᬦᬵᬣᬵᬢ᭄ᬫᬚᬲᬵᬫ᭄ᬩᬲᬵᬫ᭄ᬧᬸᬦᬋᬡᬄᬢᬾᬓᬂᬤᭂᬫᬓ᭄ᬤᬾᬳᬚᬶ᭞
ᬅᬦ᭄ᬧ᭄ᬭᬵᬕ᭄ᬚ᭄ᬬᭀᬢᬶᬱᬭᬓ᭄ᬯᬧᬸᬦ᭄ᬧᬸᬦᬦᬶᬭᬦ᭄ᬤᬵᬢᬦ᭄ᬳᬦᬵᬦᭂᬫ᭄ᬧᬶᬮ᭞
ᬫᬵᬲ᭄‌ᬭ᭄ᬯᬂᬮᬓ᭄ᬱᬓᬝᬶᬦ᭄ᬓᬧᬗ᭄ᬕᬸᬳᬦᬶᬭᬵᬗ᭄ᬓᭂᬦ᭄ᬫᬵᬲᬮᬾᬓ᭄ᬦᭀᬳᬦᭂᬦ᭄᭞
ᬳᬷᬗᬦ᭄ᬬᬦ᭄ᬓᬍᬯᬶᬄᬨᬮᬰ᭄ᬭᬫᬦᬶᬭᬵᬲᬵᬭᬾᬂᬭᬡᬵᬢᭀᬄᬪᬬ᭛

ᬲᬂᬦᬵᬣᬤ᭄ᬭᬸᬫᬫᬦ᭄ᬢᬸᬓᬶᬂᬲ᭄ᬯᬦᬕᬭᬾᬫ᭄ᬩᬸᬄ‌ᬯᬦ᭄ᬯᬭᬶᬂᬬᬵᬯᬦ᭞
ᬩᭂᬗ᭄ᬓᬢ᭄ᬩᭂᬗ᭄ᬓᬢᬶᬭᬵᬳᬯᬦ᭄ᬭᬣᬫᬸᬭᬾᬭᬫ᭄ᬩᬸᬢ᭄ᬦᬶᬭᬾᬓᬵᬧᬸᬢᬶᬄ᭞
ᬬᬧ᭄ᬯᬦ᭄ᬧᬸᬢ᭄ᬭᬦᬶᬭᬾᬓᬲᬂᬲᬸᬭᬣᬓᬵᬮ᭄ᬬᬵᬧᬦ᭄‌ᬯᬶᬦᬾᬄᬧᬸᬢ᭄ᬭᬶᬓᬵ᭞
ᬤᬾᬰ᭄ᬭᬷᬓᬺᬱ᭄ᬡᬢᭂᬮᬲ᭄ᬧᬟᬵᬲᬶᬮᬶᬳᬲᬶᬄᬭᬵᬕᬧ᭄ᬭᬶᬬᬵᬗ᭄ᬕᭃᬂᬲ᭄ᬫᬭ᭛

ᬭ᭄ᬬᬦ᭄ᬢᬸᬓ᭄ᬲᬂᬕᬭᬸᬟᬵᬤᬸᬮᬸᬃᬲᬶᬭᬮᬯᬦ᭄ᬲᬂᬧᬜ᭄ᬘᬚᬦ᭄ᬬᬵᬗ᭄ᬮᬬᬂ᭞
ᬫ᭄ᬯᬂᬲᬂᬓᭀᬫᬸᬤᬶᬓᬷᬲᬸᬤᬃᬰ᭄ᬰᬡᬧᬋᬂ‌ᬫ᭄ᬯᬂᬦᬦ᭄ᬤᬓᬵᬦ᭄ᬭᬂᬓᬶᬮᬢ᭄᭞
ᬧ᭄ᬭᬵᬧ᭄ᬢᬾᬂ‌ᬯᬶᬱ᭄ᬡᬸᬧᬤᬦ᭄ᬤᬢᬷᬢᬢᬓᬩᬾᬄᬲᬂᬦᬵᬣᬓᬺᬱ᭄ᬡᬵᬚᬋᬦ᭄᭞
ᬲᬵᬓ᭄ᬱᬵᬢ᭄‌ᬯᬷᬃᬬ᭄ᬬᬦᬶᬭᬦ᭄ᬧ᭄ᬭᬓᬵᬰᬓᬋᬗᭃᬭᬶᬂᬤᬶᬓ᭄ᬯᬶᬤᬶᬓ᭄ᬦᬶᬰ᭄ᬘᬮ᭛

ᬦᬵᬳᬦ᭄ᬳᬾᬢᬸᬦᬶᬗᬰ᭄ᬯᬫᬾᬥᬕᬶᬦᬯᬾᬭᬶᬂᬤ᭄ᬯᬵᬭᬯᬢ᭄ᬬᬵᬥᬶᬓ᭞
ᬤᬾᬲᬂᬰ᭄ᬭᬷᬩᬲᬸᬤᬾᬯᬓᬧ᭄ᬭᬓᬰᬶᬢᬾᬂᬭᬵᬢ᭄‌ᬫ᭄ᬯᬂ‌ᬯᬢᭂᬓ᭄ᬤᬾᬯᬢᬵ᭞
ᬲᭃᬄᬢᬂᬭᬢ᭄ᬦᬲᬸᬯᬃᬡ᭄ᬦᬭᬢ᭄ᬦᬯᬦᬶᬢᬵᬦ᭄ᬧᬗ᭄ᬕᭀᬭᬯᬾᬂᬩ᭄ᬭᬵᬳ᭄ᬫᬡ᭞
ᬫᬗ᭄ᬤᬤ᭄ᬬᬵᬓᭂᬦᬳᬬ᭄ᬯᬦᬶᬂᬪᬸᬯᬦᬲᬵᬓ᭄ᬱᬵᬢ᭄ᬭᬷᬦ᭄ᬤ᭄ᬭᬮᭀᬓᬵᬦᬸᬭᬸᬦ᭄᭛

ᬲ᭄ᬢ᭄ᬭᬷᬓᬦ᭄ᬬᬵᬳᬬᬸᬭᬢ᭄ᬦᬭᬵᬚᬤᬸᬳᬶᬢᬵᬦ᭄ᬯᬫ᭄ᬧᬢ᭄ᬳᬚᭃᬗ᭄ᬬᬵᬦᬸᬮᬸᬲ᭄᭞
ᬅᬦ᭄ᬢᬸᬓ᭄ᬦᬶᬂᬫᬫᬭᬵᬚᬬᬦᬺᬧᬢᬶᬓᬺᬱ᭄ᬡᬵᬫᬸᬓ᭄ᬢᬶᬢᬵᬢᬦ᭄‌ᬯᬦᬾᬄ᭞
ᬭᬫ᭄ᬬᬵᬯᬃᬡ᭄ᬦᬢᬶᬦᬸᬗ᭄ᬕᬮᬶᬂᬚᬶᬦᭂᬫᬭᬹᬫ᭄ᬳᬃᬱᬦ᭄ᬲᬭᬰ᭄ᬫᬷᬂᬢᬶᬍᬫ᭄᭞
ᬆᬧᬦ᭄ᬤᬾᬦᬶᬓᬯᬶᬱ᭄ᬡᬸᬫᬹᬃᬢ᭄ᬢᬶᬦᬶᬭᬲᬂᬦᬵᬣᬦ᭄‌ᬯᭂᬦᬂ‌ᬯ᭄ᬬᬵᬧᬓ᭛

ᬦ᭄ᬤᬦ᭄ᬲᬂᬰ᭄ᬭᬷᬯᬭᬯᬷᬃᬬ᭄ᬬᬭᬸᬓ᭄ᬫᬓᬺᬢᬥᬃᬫ᭄ᬫᬵᬤᬶᬧ᭄ᬭᬮᬩ᭄ᬥᬾᬂᬲᬸᬔ᭞
ᬓᬧ᭄ᬯᬵᬫᬸᬓ᭄ᬢᬶᬲᬓᬵᬧ᭄ᬢᬶᬦᬶᬂᬫᬦᬳᬦᬹᬢ᭄ᬥᬃᬫ᭄ᬫᬵᬧᬕᭂᬄ‌ᬭᬶᬂᬳᬬᬸ᭞
ᬲ᭄ᬯᬲ᭄ᬣᬵᬦᬶᬂᬩᬮᬭᬵᬫ᭄ᬬᬢᬦ᭄ᬳᬦᬲᬲᬃᬲᬗ᭄ᬓᬾᬭᬶᬓᬂᬰᬵᬲᬦ᭞
ᬆᬲ᭄ᬢᬵᬫ᭄ᬲᬂᬘᬢᬸᬭᬵᬰ᭄ᬭᬫᬵᬢᬢᬫᬦᬹᬢ᭄ᬰᬵᬲ᭄ᬢ᭄ᬭᬵᬳᬯᬦ᭄‌ᬭᬶᬂᬧᬤ᭛