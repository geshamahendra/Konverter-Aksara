᭽ᬓᬓᬯᬶᬦ᭄ᬲᬸᬫᬦᬲᬵᬦ᭄ᬢᬓ᭞

᭛ᬅᬯᬶᬖ᭄ᬦᬫᬵᬲ᭄ᬢᬸ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭝\᭝᭑᭝\᭝᭑᭝᭟ᬲᬂᬳ᭄ᬬᬂᬳ᭄ᬬᬂᬧᬶᬦᬓᬵᬤᬶᬤᬾᬯᬦᬶᬓᬭᬲ᭄ᬧᬭᬓᬯᬶᬫᬓᬢᬢ᭄ᬢ᭄ᬯᬗᬓ᭄ᬱᬭ᭞
ᬲᬂᬲᬗ᭄ᬓᬦ᭄ᬧᬭᬦᬶᬂᬧᬮᬫ᭄ᬩᬗᬢᬶᬤᬸᬃᬮ᭄ᬮᬪᬓᬳᬦᬦᬶᬭᬦ᭄ᬓᬯᬷᬰ᭄ᬯᬭ᭞
ᬲᬂᬲᬹᬓ᭄ᬱ᭄ᬫᬾᬓᬸᬓᬸᬲᬶᬂᬢᬦᬄᬓᬶᬦᬶᬓᬶᬭᬶᬂᬓᬸᬓᬸᬭᬶᬲᭂᬟᭂᬗᬶᬗᬗᬺᬕᭂᬧ᭄ᬮᬗᭃ᭞
ᬫᬵᬬᬵᬓᬵᬭᬯᬶᬦᬶᬫ᭄ᬩᬦᬶᬢ᭄ᬬᬲᬶᬦᬫᬵᬥᬶᬫᬦᬸᬭᬸᬦᬦᬘᬡ᭄ᬟᬶᬧᬸᬲ᭄ᬢᬓ᭛

᭝᭒᭝\᭝᭑᭝\᭝᭒᭝᭟ᬲᬫ᭄ᬩᬦ᭄ᬥᬦ᭄ᬬᬓᬗᬃᬘ᭄ᬘᬦᬾᬧᬤᬦᬶᬭᬵᬳ᭄ᬬᬸᬦᬚᬭᬚᬭᬫᬶᬮ᭄ᬯᬭᬶᬂᬓᬯᬶ᭞
ᬬᬾᬓᬷᬓᬵᬭᬡᬦᬶᬗ᭄ᬳᬸᬮᬸᬦ᭄ᬧ᭄ᬭᬡᬢᬪᬓ᭄ᬢᬶᬭᬶᬲᬶᬭᬫᬕᬯᬾᬦᬫᬲ᭄ᬓᬺᬢᬶ᭞
ᬮᬸᬗ᭄ᬕᬄᬦᬶᬂᬓᬮᬗᭃᬦ᭄ᬲᬧᬸᬗ᭄ᬕᭂᬮᬲᭂᬓᬃᬓᬓᬯᬶᬦᬶᬦᬸᬧᬋᬗ᭄ᬕᬦᬶᬂᬮᬗᭃ᭞
ᬧᬸᬱ᭄ᬧᬵᬜ᭄ᬚᬮ᭄ᬬᬭᬶᬚᭃᬂᬦᬶᬭᬦ᭄ᬲᬸᬫᬦᬲᬵᬦ᭄ᬢᬓᬘᬭᬶᬢᬓᭂᬦᬵᬲ᭄ᬢᬸᬲᬦ᭄ᬫᬢᬦ᭄᭛

᭝᭓᭝\᭝᭑᭝\᭝᭓᭝᭟ᬧᬹᬃᬯ᭄ᬯᬧ᭄ᬭᬱ᭄ᬢᬸᬢᬶᬦᬶᬂᬓŧᬵᬳᬦᬲᬶᬭᬤ᭄ᬯᬶᬚᬢᬭᬸᬡᬲᬸᬰᬷᬮᬲᬸᬩ᭄ᬭᬢ᭞
ᬰᬶᬱ᭄ᬬᬵᬕᬲ᭄ᬢ᭄ᬬᬲᬶᬭᬧ᭄ᬭᬓᬵᬰᬓᬋᬗᭃᬓᬲᬸᬢᬧᬦᬶᬭᬦᭀᬭᬢᬦ᭄‌ᬯ᭄ᬭᬸᬳ᭞
ᬔ᭄ᬬᬵᬢᬷᬂᬭᬵᬢ᭄ᬢᬺᬡᬯᬶᬦ᭄ᬤᬸᬦᬵᬫᬧᬶᬦᬓᬾᬲᬶᬦᬶᬗᬸᬚᬭᬸᬚᬭᬶᬂᬓᬤᬾᬯᬢᬦ᭄᭞
ᬲᬓ᭄ᬯᬾᬄᬦᬶᬂᬳ᭄ᬬᬗᬦᬗ᭄ᬰᬬᬾᬳ᭄ᬬᬸᬦᬦᬶᬭᬵᬗᬤᭂᬳᬭᬶᬧᬗᬤᭂᬕ᭄ᬲᬸᬭᬵᬥᬶᬧ᭛

᭝᭔᭝\᭝᭑᭝\᭝᭔᭝᭟ᬦ᭄ᬤᬦ᭄ᬲᬂᬳ᭄ᬬᬂᬲᬸᬭᬦᬵŧᬫᬸᬔ᭄ᬬᬧᬶᬦᬓᬵᬤᬶᬦᬶᬗᬯᭂᬤᬶᬫᬦᬗ᭄ᬰᬬᬾᬳᬢᬶ᭞
ᬮ᭄ᬯᬶᬃᬢᬦ᭄ᬤᬸᬳ᭄ᬔᬲᬶᬭᬦ᭄ᬤᬦᬶᬢ᭄ᬯᬲᬯᬶᬯᬾᬓᬭᬶᬗᬗᭂᬦᬦᬤᬾᬦᬶᬗᭀᬮᬳ᭞
ᬕᬹᬠᬵᬓᬵᬭᬦᬶᬭᬦ᭄ᬯᬶᬓᬮ᭄ᬧᬓᬤᬶᬢᬦ᭄ᬳᬦᬧᬦᬳᬦᬳᬵᬦᬶᬭᬵᬮᬳ᭞
ᬧ᭄ᬭᬵᬬᬾᬲᬂᬲᬸᬬᬰᬦ᭄ᬢᭂᬓᬂᬪᬬᬲᬓᬾᬂᬫᬸᬲᬸᬳᬯᭂᬤᬶᬓᬘᬶᬃᬬ᭄ᬬᬦᬵᬯᭂᬤᬶ᭛

᭝᭕᭝\᭝᭑᭝\᭝᭕᭝᭟ᬯ᭄ᬯᬦ᭄ᬢᭂᬦ᭄ᬭᬓ᭄ᬯᬯᬭᬵᬧ᭄ᬲᬭᬷᬮᬶᬦᭂᬯᬶᬳᬶᬂᬲᬳᬭᬶᬧᬤᬯᬕᭂᬤ᭄ᬯᬶᬘᬓ᭄ᬱᬡ᭞
ᬧ᭄ᬭᬚ᭄ᬜᬤ᭄ᬬᬄᬳᬭᬶᬡᬷᬗᬭᬦ᭄ᬬᬢᬸᬯᬶᬯᬗ᭄ᬰᬚᬯᭂᬓᬯᭂᬓᬤᬾᬯᬧᬸᬢ᭄ᬭᬶᬓᬵ᭞
ᬲᬵᬓ᭄ᬱᬵᬢ᭄ᬳ᭄ᬭᬹᬦᬶᬓᬗᬶᬦ᭄ᬤ᭄ᬭᬘᬵᬧᬲᬸᬪᬕᬾᬗᬶᬤᬶᬗᬶᬤᬦᬶᬳᬬᬸᬦ᭄ᬬᬤᬸᬕ᭄ᬲᬶᬗᬷ᭞
ᬅᬗ᭄ᬳᬶᬂᬲᬵᬭᬳᬶᬟᭂᬧ᭄ᬳ᭄ᬬᬂᬇᬦ᭄ᬤ᭄ᬭᬰᬭᬡᬵᬰ᭄ᬭ᭄ᬬᬧᬗᬮᬳᬰᬓ᭄ᬢᬶᬦᬶᬂᬢᬧ᭛

᭝᭖᭝\᭝᭑᭝\᭝᭖᭝᭟ᬬᬾᬓᬷᬭᬓ᭄ᬯᬓᬶᬦᭀᬦ᭄ᬳ᭄ᬬᬂᬇᬦ᭄ᬤ᭄ᬭᬫᬋᬓᬵᬗᬸᬘᬧᬸᬘᬧᬭᬳᬲ᭄ᬬᬭᬶᬂᬢᬫᬦ᭄᭞
ᬰᬷᬖ᭄ᬭᬵᬦᭂᬫ᭄ᬩᬳᬘᬸᬫ᭄ᬯᬸᬮᬢ᭄ᬦᬶᬓᬲᬶᬦᬸᬗ᭄ᬱᬸᬗᬶᬗᬸᬚᬭᬫᬦᬶᬲ᭄ᬧ᭄ᬭᬶᬬᬫ᭄ᬩᬤ᭞
ᬑᬫ᭄ᬧᬸᬢ᭄ᬭᬷᬲᬗᬦᭂᬫ᭄ᬯᬓᬵᬱ᭄ᬝᬕᬸᬡᬦᬗ᭄ᬳᬶᬮᬗᬓᭂᬦᬓᬰᬓ᭄ᬢᬶᬦᬶᬂᬢᬧ᭞
ᬅᬗ᭄ᬳᬶᬂᬫᬵᬲ᭄ᬓᬸᬲᬶᬦᬫ᭄ᬪᬯᬵᬲᬶᬳᬧᬗᭃᬩᬦᬦᬶᬗᬰᬭᬡᬾᬂᬓᬤᬾᬯᬢᬦ᭄᭛

᭝᭗᭝\᭝᭑᭝\᭝᭗᭝᭟ᬯ᭄ᬯᬦ᭄ᬢᭂᬦ᭄ᬩ᭄ᬭᬵᬳ᭄ᬫᬡᬲᬶᬤ᭄ᬥᬶᬰᬓ᭄ᬢᬶᬫᬕᬯᬾᬢᬧᬓᬢᭂᬓᬢᭂᬓᬾᬂᬲᬸᬭᬵᬮᬬ᭞
ᬫᬗ᭄ᬤᬾᬲᬗ᭄ᬰᬬᬦᬶᬗ᭄ᬳᬸᬮᬸᬦ᭄‌ᬦ᭄ᬤᬦᬍᬫᭂᬄᬓᬢᭂᬗᭂᬭᬭᬶᬯᬶᬓᬮ᭄ᬧᬦᬶᬂᬳᬢᬶ᭞
ᬲᬗ᭄ᬓ᭄ᬱᬾᬧᬦ᭄ᬬᬮᬸᬫᬫ᭄ᬧᬳᬵᬦᬓᬸᬫᬫᬜ᭄ᬘᬦᬫᬗᭂᬦᭂᬲᬢᬦ᭄ᬧᬭᭀᬯᬗ᭞
ᬏᬜ᭄ᬚᬶᬂᬫᬵᬲ᭄ᬓᬸᬮᬸᬫᬓ᭄ᬯᬯᭃᬭᬓᭂᬦᬭᬶᬂᬳᬶᬫᬲᬸᬫᬶᬮᬶᬩᬢᬦ᭄ᬳᬦ‌ᬯ᭄ᬭᬸᬳ᭛

᭝᭘᭝\᭝᭑᭝\᭝᭘᭝᭟ᬦᬵᬳᬦ᭄ᬤᬾᬦᬶᬭᬫᭀᬚᬭᬰ᭄ᬭᬸᬧᬗᬸᬢᬸᬲ᭄ᬦᬶᬭᬮᬸᬫᬭᬶᬱᬢᬦ᭄‌ᬯ᭄ᬭᬸᬳᬶᬂᬪᬬ᭞
ᬓᬾᬧ᭄ᬯᬦ᭄ᬤ᭄ᬬᬄᬳᬭᬶᬡᬷᬓᬢᭀᬦ᭄ᬕᭂᬕᭂᬳᬶᬲᬸᬗ᭄ᬱᬸᬢᬶᬭᬬᬤᬶᬦᬧᬓ᭄ᬱᬮᬗ᭄ᬖᬦ᭞
ᬋᬲ᭄ᬮᬵᬯᬦ᭄ᬧᬕᭂᬳᬶᬂᬓᬪᬓ᭄ᬢᬶᬦᬶᬓᬓᬵᬭᬡᬦᬶᬓᬶᬦᬸᬪᬬᬦ᭄ᬮᬸᬫᬫ᭄ᬧᬳ᭞
ᬧᬗ᭄ᬕᬶᬮ᭄ᬧᬗ᭄ᬳ᭄ᬯᬢᬚᬦ᭄ᬫᬮᬶᬗ᭄ᬦ᭄ᬬᬲᭂᬟᭂᬗᬦ᭄ᬬᬓᬭᬳᬢᬦᬭᬶᬂᬧᬫᬜ᭄ᬘᬦᬦ᭄᭛

᭝᭙᭝\᭝᭑᭝\᭝᭙᭝᭟ᬫᬦ᭄ᬢᬸᬓ᭄ᬤ᭄ᬬᬄᬳᬭᬶᬡᬷᬫᬦᭂᬫ᭄ᬩᬳᬶᬲᬸᬭᬾᬦ᭄ᬤ᭄ᬭᬭᬶᬯᬶᬚᬶᬮᬦᬶᬓᬵᬫᬤᬦ᭄ᬤᬦ᭞
ᬏᬜ᭄ᬚᬶᬂᬫᬗ᭄ᬓᬢᬓᬜ᭄ᬘᬸᬕᬵᬤᬭᬸᬧᬪᬹᬱᬡᬦᬶᬓᬧᬶᬦᬲᬗ᭄ᬦ᭄ᬬᬢᬹᬢ᭄ᬳᭂᬦᬹ᭞
ᬢᬦ᭄ᬓ᭄ᬯᬵᬫ᭄ᬩᭂᬓ᭄ᬦ᭄ᬬᬮᬸᬫᬫ᭄ᬧᬮᬫ᭄ᬧᬳᬗᭂᬮᬶᬄᬓᬲᬸᬲᬸᬮᬓᬸᬦᬶᬓᬵᬗ᭄ᬳᬤᬾᬳᬤᬾ᭞
ᬤᬾᬦ᭄ᬬᬵᬥᬃᬫ᭄ᬫᬭᬶᬤᬾᬦᬶᬭᬵᬗᬸᬢᬸᬲᬫᬶᬖ᭄ᬦᬦᬦᬢᬧᬢᬢᬦ᭄ᬳᬦᬵᬗᬃᬯ᭄ᬯᬗᬶ᭛

᭝᭑᭐᭝\᭝᭑᭝\᭝᭑᭐᭝᭟ᬗᬹᬦᬶᬦ᭄ᬧᬫ᭄ᬯᬶᬢᬶᬚᭃᬂᬲᬸᬭᬾᬦ᭄ᬤ᭄ᬭᬫᬫᭂᬕᭂᬂᬢᬗᬶᬲᬶᬦᬶᬫᬸᬭᬶᬫᬸᬃᬓᬶᬦᭃᬮᬓᭂᬦ᭄᭞
ᬫᬗ᭄ᬓᬾᬦ᭄ᬲᬵᬫ᭄ᬧᬸᬦᬤᭀᬄᬮᬓᬸᬦ᭄ᬬᬯᭂᬦᬗᬗ᭄ᬍᬧᬲᬓᭂᬦᬢᬗᬶᬲ᭄ᬦ᭄ᬬᬭᬶᬂᬳᬯᬦ᭄᭞
ᬮᬕ᭄ᬬᬵᬦᬫ᭄ᬩᬢᬓᭂᬦ᭄ᬮᬭᬦ᭄ᬬᬓᬲᬶᬳᬦ᭄ᬧᬢᬶᬲᭂᬲᭂᬮᬦᭂᬲᭂᬮ᭄ᬧᬸᬭᬵᬓᬺᬢ᭞
ᬢᬹᬢ᭄ᬫᬵᬃᬕ᭄ᬕᬵᬫ᭄ᬩᬭᬮᬸᬳ᭄ᬦ᭄ᬬᬢᬦ᭄ᬧᬧᭂᬕᬢᬦ᭄ᬤ᭄ᬭᬯᬓᬤᬶᬢᬶᬢᬶᬲᬶᬂᬫᬡᬶᬓ᭄ᬩᬜᬸ᭛

᭝᭑᭑᭝\᭝᭑᭝\᭝᭑᭑᭝᭟ᬓᬵᬗᭂᬦ᭄ᬤᬾᬦ᭄ᬬᬓᬢᬸᬳ᭄ᬯᬦᬶᬂᬕᬶᬡᬫᬫᬶᬖ᭄ᬦᬦᬶᬢᬧᬯᬶᬧŧᬵᬕᬯᬾᬳᬮ᭞
ᬬᬤ᭄ᬬᬲ᭄ᬢᬸᬦ᭄ᬓᬯᬰᬵᬧᬶᬭᬂᬲᬸᬔᬢᭂᬫᬸᬦ᭄ᬬᬦᬫᬸᬳᬭᬳᬮᬦ᭄ᬤ᭄ᬬᬤᭀᬦᬶᬓᬵ᭞
ᬫ᭄ᬯᬂᬬᬦ᭄ᬢᬦ᭄ᬓᬯᬰᬵᬓᬢᭀᬦ᭄ᬢᭂᬢᭂᬧᬶᬰᬵᬧᬦᬶᬭᬧᬗᬯᬰᬦ᭄ᬬᬢᬦ᭄ᬯᬸᬭᬸᬂ᭞
ᬓᭀᬤᬵᬲᬷᬦᬦᬶᬭᬾᬓᬢᬧ᭄ᬯᬧᬶᬦᬮᬃᬧᬮᬭᬶᬓᬲᬶᬳᬲᬂᬳ᭄ᬬᬂᬈᬰ᭄ᬯᬭ᭛

᭝᭑᭒᭝\᭝᭑᭝\᭝᭑᭒᭝᭟ᬫᬫ᭄ᬧᭂᬄᬫᬵᬢ᭄ᬭᬮᬭᬦ᭄ᬬᬮᬸᬳ᭄ᬦ᭄ᬬᬧᬶᬦᬓᬾᬫ᭄ᬩᬸᬳᬶᬫᬦᬶᬲᬶᬫᬢᬦ᭄ᬬᬬᬦ᭄ᬯᬸᬮᬢ᭄᭞
ᬮᬸᬗ᭄ᬱᬸᬃᬮᬸᬗ᭄ᬱᬸᬭᬶᬓᬂᬢᬧᬶᬄᬧᬶᬦᬓᬢᬫ᭄ᬩᭂᬳᬶᬭᬭᬲᬶᬢᭂᬗᬄᬦᬶᬓᬵᬮᬭᬶᬲ᭄᭞
ᬳᬺᬓ᭄ᬦ᭄ᬬᬵᬮ᭄ᬯᬦ᭄ᬬᬲᬫᬃᬲᬫᬃᬢᬸᬦᬢᬸᬦᬵᬫᬸᬯᬸᬳᬶᬫᬦᬶᬲᬶᬤᬾᬦᬶᬓᬵᬗᬸᬘᬧ᭄᭞
ᬅᬰ᭄ᬭᬷᬯᬃᬡ᭄ᬦᬦᬶᬓᬵᬗᭂᬮᬶᬄᬯᭂᬦᭂᬲᬶᬓᬵᬗ᭄ᬳᬍᬧᬶᬓᬤᬶᬯᭂᬦᭂᬲ᭄ᬦᬶᬗᬩ᭄ᬭᬢ᭛

᭝᭑᭓᭝\᭝᭑᭝\᭝᭑᭓᭝᭟ᬮᬸᬗ᭄ᬳᬵᬮᬫ᭄ᬧᬳᬶᬓᬵᬦᭂᬮᬢ᭄ᬭᬶᬳᬶᬋᬗᬶᬂᬕᬕᬦᬳᬦᬦᬯᬵᬲ᭄ᬳᬦᬦ᭄ᬲᬫᬭ᭄᭞
ᬋᬧ᭄ᬫᬸᬓ᭄ᬱᬵᬦᬸᬲᬸᬧᬶᬂᬋᬫᭂᬂᬓᬤᬶᬯᬸᬮᬦ᭄ᬮᬸᬫᬓᬸᬓᬲᬧᬸᬢᬦ᭄ᬮᬫᬤ᭄ᬮᬫᬤ᭄᭞
ᬮ᭄ᬯᬶᬃᬯᬶᬦ᭄ᬢᬂᬲᬸᬫᬸᬭᬸᬧ᭄ᬓᬢᭀᬦᬦᬶᬓᬭᬶᬂᬯᭂᬓᬲᬦᬲᭂᬫᬸᬫᬃᬫ᭄ᬫᬓᬾᬓᬧᭃ᭞
ᬋᬫ᭄ᬦᬶᬂᬫᬾᬖᬢᬶᬦᬹᬢᬓᭂᬦ᭄ᬬᬫᬦᬶᬘᬶᬧ᭄ᬦᬶᬘᬶᬧᬶᬚᬯᬸᬳᬯᬃᬡ᭄ᬦᬘᬵᬢᬓ᭛

᭝᭑᭔᭝\᭝᭑᭝\᭝᭑᭔᭝᭟ᬭᬫ᭄ᬬᬦ᭄ᬬᬦ᭄ᬧᬫᭂᬕᬢ᭄ᬮᬗᬶᬢ᭄ᬍᬧᬲᬤᭀᬄᬢᭂᬓᬭᬶᬲᬤᬯᬢᬵᬦᬶᬓᬂᬮᬶᬫᬸᬢ᭄᭞
ᬅᬕ᭄ᬬᬵᬤᬾᬦᬶᬧᬦᬲ᭄ᬳ᭄ᬬᬗᬃᬓᬓᬭᬡᬦ᭄ᬬᬦᬮᬶᬲᬸᬳᬢᬯᭂᬂᬢᬯᭂᬂᬳᬶᬫ᭞
ᬧ᭄ᬭᬵᬧ᭄ᬢᬂᬢ᭄ᬭᬸᬄᬲᬸᬫᬧᬸᬢ᭄ᬧ᭄ᬭᬪᬵᬯᬦᬶᬮᬓᬸᬦ᭄ᬬᬯᬳᬸᬫᬭᬶᬳᬸᬬᬗ᭄ᬦ᭄ᬬᬓᬵᬗᬶᬦᬦ᭄᭞
ᬢᬹᬢ᭄ᬕᬗ᭄ᬕᬵᬳᬯᬦᬶᬦ᭄ᬤ᭄ᬭᬘᬵᬧᬢᬸᬫᬸᬭᬸᬦ᭄ᬮᬭᬶᬦᬶᬓᬲᬸᬔᬫᬫ᭄ᬧᬶᬭᬶᬂᬯᬸᬓᬶᬭ᭄᭛

᭝᭑᭕᭝\᭝᭑᭝\᭝᭑᭕᭝᭟ᬯᬢ᭄ᬯᬵᬦᬸᬗ᭄ᬕᬸᬮᬫᬃᬯ᭄ᬯᬢᬵᬳ᭄ᬭᬶᬢᬕᬸᬳᬵᬢᬸᬧᬶᬲᬢᬶᬩᬢᬶᬩᬦ᭄ᬮᬢᬵᬗ᭄ᬓᬸᬭ᭞
ᬗ᭄ᬓᬵᬢᬾᬓᬦ᭄ᬤᬸᬫᬸᬦᬸᬂᬮᬸᬓᬃᬦᬶᬤᬭᬸᬧᬦ᭄ᬬᬧᬶᬦᬳᬬᬸᬮᬸᬕᬲ᭄ᬲᬶᬦᬶᬗ᭄ᬱᭂᬢᬦ᭄᭞
ᬢᬶᬲ᭄ᬢᬶᬲ᭄ᬢᬦ᭄ᬳᬦᬢᬷᬃŧᬬᬵᬢ᭄ᬭᬯᬶᬓᬸᬰᬓ᭄ᬢ᭄ᬬᬢᬧᬓᬢᭂᬫᬸᬰᬹᬦ᭄ᬬᬓᬾᬯᬮ᭞
ᬅᬗ᭄ᬳᬶᬂᬳᬦ᭄ᬤᬶᬯᬳᬦ᭄ᬤᬶᬯᬵᬕᬭᬯᬮᬦ᭄ᬓᬢᭂᬫᬸᬫᬋᬓᬦᬸᬗ᭄ᬱᬸᬗᬶᬂᬕᬸᬬᬸ᭛

᭝᭑᭖᭝\᭝᭑᭝\᭝᭑᭖᭝᭟ᬧ᭄ᬭᬶᬗ᭄ᬕᬵᬢ᭄ᬬᬦ᭄ᬢᬭᬸᬳᬸᬃᬡ᭄ᬦ᭄ᬬᬫᬵᬦᬸᬱᬧᬭᬦ᭄ᬯᭂᬦᬗᬫᬭᬭᬶᬤᭀᬳ᭄ᬦ᭄ᬬᬤᬸᬃᬕ᭄ᬕᬫ᭞
ᬗ᭄ᬳᬶᬂᬲᬂᬧᬡ᭄ᬟᬶᬢᬲᬂᬳᬸᬯᬸᬲ᭄ᬢᬸᬫᭂᬫᬸᬗᬱ᭄ᬝᬕᬸᬡᬲᬶᬭᬯᭂᬦᬂᬫᬭᬾᬭᬶᬓ᭞
ᬳᬾᬢᬸᬤ᭄ᬬᬄᬳᬭᬶᬡᬷᬯᭂᬦᬂᬫᬭᬓᬚᬦ᭄ᬫᬦᬶᬓᬲᬨᬮᬤᬾᬯᬓᬦ᭄ᬬᬓᬵ᭞
ᬍᬃᬤᬾᬦ᭄ᬬᬦ᭄ᬢᬸᬫᬸᬭᬸᬦ᭄ᬲᬯᬂᬕᬭᬕᬢᬷᬢᬸᬫᬸᬭᬸᬦᬳᬯᬦᬦ᭄ᬢᬶᬳᬦ᭄ᬢᬶᬳᬦ᭄᭛

᭝᭑᭗᭝\᭝᭑᭝\᭝᭑᭗᭝᭟ᬢᬶᬗ᭄ᬳᬮ᭄ᬦ᭄ᬬᬵᬩᬬᬗᬦ᭄ᬫᬫᬾᬢᬶᬧᬢᬧᬦ᭄ᬲᬗᬢᬧᬧᬭᬦᬦ᭄ᬬᬩᬜ᭄ᬘᬦᬦ᭄᭞
ᬭᬶᬂᬯᬶᬦ᭄ᬥ᭄ᬬᬵᬘᬮᬭᬷᬦ᭄ᬤ᭄ᬭᬓᬷᬮᬲᬍᬩᬓ᭄ᬯᬸᬓᬶᬭᬶᬓᬧᬶᬦᬭᬦ᭄ᬓᬢᬸᬗ᭄ᬓᬸᬮᬦ᭄᭞
ᬫ᭄ᬯᬂᬭᬶᬂᬭᬾᬯᬢᬓᬵᬕ᭄ᬭᬕᬦ᭄ᬥᬫᬤᬦᬵᬤ᭄ᬭᬶᬫᬲᬫᬸᬦᬧᬢᬦ᭄ᬳᬦᬵᬢᬧ᭞
ᬳᬾᬢᬸᬦ᭄ᬬᬦ᭄ᬪ᭄ᬭᬫᬶᬢᬵᬧᭂᬕᬵᬓᬸᬮᬶᬮᬶᬗᬦ᭄ᬓᬤᬶᬧᬓᬮᬗᬦᬶᬂᬦᬶᬰᬵᬓᬭ᭛

᭝᭑᭘᭝\᭝᭑᭝\᭝᭑᭘᭝᭟ᬮᬫ᭄ᬩᬸᬂᬦᬶᬂᬳᬶᬫᬯᬵᬦ᭄ᬓᬶᬤᬸᬮ᭄ᬳᬦᬢᬧᬃᬯ᭄ᬯᬢᬰᬸᬘᬶᬧᬢᬧᬦ᭄ᬳᬜᬃᬓᬢᭀᬦ᭄᭞
ᬢᬸᬫ᭄ᬭᬂᬢᬾᬚᬦᬶᬓᬧ᭄ᬭᬪᬵᬯᬦᬶᬭᬲᬂᬲᬸᬢᬧᬢᬶᬮᬓᬦᬶᬂᬚᬶᬢᬾᬦ᭄ᬤ᭄ᬭᬶᬬ᭞
ᬅᬗ᭄ᬮᬷᬮᬵᬗᬶᬮᬶᬮᬦ᭄ᬧᬳᭀᬫᬦᬶᬭᬲᭃᬄᬓᬸᬓᬸᬲᬶᬓᬫᬗᬤᭂᬕ᭄ᬦᬶᬭᬦ᭄ᬢᬭ᭞
ᬮ᭄ᬯᬷᬭᭀᬗ᭄ᬓᬵᬭᬫᬯᬶᬦ᭄ᬤᬸᬦᬵᬤᬓᬤᬶᬳᭂᬦ᭄ᬯᬦᬶᬭᬳᭂᬍᬫᬦᭂᬫ᭄ᬯᬰᬹᬦ᭄ᬬᬢᬵ᭛

᭝᭑᭙᭝\᭝᭑᭝\᭝᭑᭙᭝᭟ᬩᬸᬤ᭄ᬥᬶᬤ᭄ᬬᬄᬳᬭᬶᬡᬷᬢᬸᬫᬶᬗ᭄ᬳᬮᬶᬭᬶᬓᬂᬧᬢᬧᬦᬲᭂᬫᬸᬳᬃᬱᬦᬶᬰ᭄ᬘᬬ᭞
ᬩ᭄ᬬᬓ᭄ᬢᬵᬯᬵᬲ᭄ᬢᬺᬡᬯᬶᬦ᭄ᬤᬸᬢᬧ᭄ᬯᬫᬓᬧᬵᬚᬭᬦᬶᬓᬶᬮᬶᬗᬶᬓᬵᬦᭂᬳᭂᬃᬫᬋᬓ᭄᭞
ᬮᬷᬮᬵᬗᬫ᭄ᬩᬳᬶᬳᬫ᭄ᬩᬮᬶᬂᬚᬮᬤᬲᬗ᭄ᬱᬬᬲᬫᬭᬲᬫᬸᬦ᭄ᬳᬶᬩᭂᬓ᭄ᬚᬯᬸᬄ᭞
ᬫᬶᬗ᭄ᬱᭀᬃᬮ᭄ᬯᬷᬭᬳᬯᬦ᭄ᬢᬸᬭᬸᬦ᭄ᬢᬸᬭᬸᬦᬦᬶᬂᬕᬸᬧᬸᬭᬲᬸᬔᬳᬦᬦ᭄ᬓᬤᬷᬦᬸᬮᬸᬭ᭄᭛

᭝᭒᭐᭝\᭝᭑᭝\᭝᭒᭐᭝᭟ᬧ᭄ᬭᬵᬧ᭄ᬢᬾᬂᬧᬃᬯ᭄ᬯᬢᬰᬹᬦ᭄ᬬᬓᬬ᭄ᬯᬦᬶᬓᬧᬓ᭄ᬱᬯᬸᬓᬶᬭᬲᭂᬕᭂᬳᬶᬂᬳᬜᬃᬟᬢᭂᬂ᭞
ᬳᬃᬬ᭄ᬬᬦ᭄ᬫ᭄ᬯᬂᬳᬸᬚᬸᬗᬦ᭄ᬲᬓᬾᬂᬧᬶᬲᬗᬮᬲ᭄ᬦ᭄ᬬᬭᬸᬫᬭᬱᬳᬫᬾᬢ᭄ᬓᬮᬵᬮᬢᬵ᭞
ᬲᬓ᭄ᬯᬾᬄᬦᬶᬂᬯᬸᬮᬓᬦ᭄ᬲᬸᬫᬗ᭄ᬕ᭄ᬭᬳᬩᬜᬸᬦ᭄ᬬᬯᬮᬳᬭᬶᬓᬧᬓ᭄ᬱᬲᬵᬕᬭ᭞
ᬚᬗ᭄ᬕᬵᬗᬫ᭄ᬩᭂᬓᬶᬧᬓ᭄ᬱᬓᬲ᭄ᬢᬸᬭᬶᬯᬗᬶᬦ᭄ᬬᬳᬶᬦᬢᬸᬭᬓᭂᬦᬶᬂᬤᬺᬲᬶᬂᬩᬭᬢ᭄᭛

᭝᭒᭑᭝\᭝᭑᭝\᭝᭒᭑᭝᭟ᬯᬳ᭄ᬯᬵᬭᭀᬦᬦᬓᬶᬂᬧᬓᬶᬲ᭄ᬳᬚᬶᬓᬢᭀᬦ᭄ᬲᬸᬓᭂᬢᬶᬧᬲᬸᬲᬸᬧᬦ᭄ᬬᬤᬸᬃᬕ᭄ᬕᬫ᭞
ᬲᬓ᭄ᬯᬾᬄᬦᬶᬂᬓᬬᬸᬦᭀᬭᬢᬦ᭄ᬧᬕᬢᬶᬤᬾᬦᬶᬗᬦᬶᬮᬢᭂᬓᬭᬶᬂᬢᬺᬡᬵᬗ᭄ᬓᬸᬭ᭞
ᬦ᭄ᬤᬦ᭄ᬢ᭄ᬭᬵᬱᬵᬲᭂᬧᬶᬢᬦ᭄ᬧᬭᭀᬦ᭄ᬓᬧᬦᬲᬦ᭄ᬧᬟᬭᬕᬲᬫᬮᬃᬫᬮᬃᬚᬯᬸᬄ᭞
ᬯᬗ᭄ᬓᬮ᭄ᬲᬾᬗ᭄ᬯᬦᬮᬷᬢᬮᬷᬢ᭄ᬩᬢᬗᬕᭃᬗᬳᭂᬍᬫᬶᬧᬗᬤᭂᬕ᭄ᬦ᭄ᬬᬭᬶᬂᬚᬸᬭᬂ᭛

᭝᭒᭒᭝\᭝᭑᭝\᭝᭒᭒᭝᭟ᬮ᭄ᬯᬶᬃᬢᬦ᭄ᬧᬳ᭄ᬬᬗᬶᬓᬵᬗᬮᬲ᭄ᬳᬦᬕᬶᬭᬗ᭄ᬦ᭄ᬬᬯᬳᬸᬮᬶᬦᬯᬤᬶᬂᬯᬭᬵᬧ᭄ᬲᬭᬷ᭞
ᬢᬧ᭄ᬯᬦ᭄ᬫᬃᬫ᭄ᬫᬤᬳᬢ᭄ᬧᬦᬸᬗ᭄ᬱᬸᬗᬶᬓᬓᬾᬯᬮᬓᬸᬲᬸᬫᬬᬬᬵᬫᬯᬾᬄᬲᬸᬔ᭞
ᬮᬸᬫ᭄ᬭᬵᬓ᭄ᬯᬾᬄᬢᬸᬫᬶᬩᬾᬂᬕᭂᬮᬸᬂᬓᬤᬶᬢᬶᬦᬧ᭄ᬲᬯᬗᬗᬶᬢᬗᬶᬢᬦ᭄ᬲᭂᬓᬃᬢᬚᬶ᭞
ᬓᬤ᭄ᬬᬵᬗᭂᬫ᭄ᬩᬗᬓᭀᬦᬗᬦ᭄ᬢ᭄ᬬᬧᬓᬫᬗ᭄ᬕᬮᬦᬶᬓᬢᬦᭂᬫᭂᬦ᭄ᬬᬤᬾᬯᬢᬷ᭛

᭝᭒᭓᭝\᭝᭑᭝\᭝᭒᭓᭝᭟ᬍᬗ᭄ᬍᬂᬦᬶᬂᬢᬮᬕᬵᬦᬫᬃᬢᬲᬶᬓᬦᬓ᭄ᬢᬸᬦᬢᬸᬦᬓᬯᬶᬦᭀᬭᬫᬗ᭄ᬍᬗᭂᬂ᭞
ᬧᬗ᭄ᬕᬂᬯ᭄ᬯᬤ᭄ᬦ᭄ᬬᬓᬓᬸᬫ᭄ᬩᬳᬶᬂᬩᬜᬸᬲᬸᬮᬸᬃᬡ᭄ᬦ᭄ᬬᬯᬳᬸᬫᭂᬢᬸᬲᬢᬸᬗ᭄ᬢᬸᬗᬶᬂᬢᬦᬄ᭞
ᬇᬕ᭄ᬭᭀᬂᬕ᭄ᬭᭀᬗᬶᬧᬲᬶᬃᬧᬲᬶᬃᬡ᭄ᬦ᭄ᬬᬫᬯᬢᬸᬤ᭄ᬬᬦᬦᬶᬭᬸᬦᬶᬭᬸᬧᬶᬡ᭄ᬟᬦᬶᬂᬓᬭᬲ᭄᭞
ᬮᬷᬮᬵᬗᬦ᭄ᬢᬶᬤᬭᬵᬧᬸᬢᬶᬳ᭄ᬦ᭄ᬬᬓᬤᬶᬰᬗ᭄ᬔᬫᬤᬸᬮᬸᬭᬗᬸᬭᬫ᭄ᬩᬢᬶᬂᬳᭂᬦᬷ᭛

᭝᭒᭔᭝\᭝᭑᭝\᭝᭒᭔᭝᭟ᬗ᭄ᬓᬵᬢᬤ᭄ᬬᬄᬳᬭᬶᬡᬷᬫᬭᬵᬤ᭄ᬬᬸᬲᬫᭂᬟᬃᬢᭂᬗᬳᬩᬸᬗᬳᬫᬯ᭄ᬯᬳᬦ᭄ᬕᬟᬶᬂ᭞
ᬫᬵᬮᬶᬄᬱᬝ᭄ᬧᬤᬦᬶᬂᬲᬭᭀᬭᬸᬳᬫᬮᬶᬯ᭄ᬭᬦᬶᬯᭂᬢᬶᬲᬶᬓᬓᬾᬲᬶᬲᬦ᭄ᬢᬧᬶᬄ᭞
ᬭᭀᬫᬦ᭄ᬬᬵᬯᬶᬍᬢᬦ᭄ᬫᬭᬾᬲᬸᬲᬸᬦᬶᬓᬵᬦᬶᬭᬸᬦᬶᬭᬸᬭᬓᭂᬢᬶᬂᬮᬸᬫᬸᬢ᭄ᬮᬸᬫᬸᬢ᭄᭞
ᬓᭂᬫ᭄ᬩᬂᬦᬶᬂᬓᬸᬫᬸᬤᬵᬗ᭄ᬮᬶᬮᬶᬃᬓᬤᬶᬢᬶᬦᬗ᭄ᬳᬶᬯᬶᬦᬸᬮᬢᬦᬶᬓᬵᬗ᭄ᬤᬤᬓ᭄ᬫᭂᬓᬭ᭄᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭒᭕᭝\᭝᭒᭝\᭝᭑᭝᭟ᬭᬶᬲᬵᬫ᭄ᬧᬸᬦᬶᬓᬫᭂᬦ᭄ᬢᬲᬗ᭄ᬮᬶᬕᬮᬶᬕᬵᬓᬤᬶᬢᬫᬦᬰᬭᬷᬭᬤᬾᬯᬢᬷ᭞
ᬢᬶᬢᬶᬲ᭄ᬢᬶᬢᬶᬲᬶᬓᬂᬯᭂᬳᬂᬲᬢᬶᬢᬶᬲᬶᬂᬩᬜᬸᬯᬸᬮᬓᬦᬦᬸᬫ᭄ᬩᭂᬭᬶᬂᬧᬭᬲ᭄᭞
ᬮᬸᬫᭃᬗᬫᬶᬮᬸᬮᬸᬓ᭄ᬕᬟᬶᬂᬓᬳᬸᬤᬦᬦ᭄ᬲᬸᬲᬸᬦᬶᬓᬓᬲᬭᬫ᭄ᬩᬳᬦ᭄ᬩᬜᬸ᭞
ᬲᬶᬭᬢ᭄ᬦᬶᬩᬜᬸᬦᬶᬂᬕᭂᬮᬸᬂᬓᬶᬦᬶᬭᬩᬗ᭄ᬳᬶᬭᬶᬩᬶᬓᬸᬓᬸᬲᬶᬲᬵᬭᬶᬦᬶᬂᬧᬸᬟᬓ᭄᭛

᭝᭒᭖᭝\᭝᭒᭝\᭝᭒᭝᭟ᬢᬶᬢᬶᬲ᭄ᬦᬶᬫᬥᬸᬦᬶᬂᬫᬥᬸᬩ᭄ᬭᬢᬩᬗᬸᬦ᭄ᬍᬗᬯᬗᬶᬳᬸᬫᬟᬂᬳᬦᬾᬂᬰᬶᬮᬵ᭞
ᬧᬯᬶᬢ᭄ᬭᬳᬦᬢᬷᬃŧᬦᬶᬃᬫ᭄ᬫᬮᬲᬸᬫᬗ᭄ᬕ᭄ᬭᬳᬭᬶᬳᬋᬧᬯᬃᬡ᭄ᬦᬧᬳ᭄ᬬᬲᬦ᭄᭞
ᬳᬺᬩᬸᬓ᭄ᬳᬺᬩᬸᬓᬶᬓᭂᬫ᭄ᬩᬗᬶᬂᬲᬭᬱᬶᬚᬵᬲᭂᬫᬸᬳᬯᬸᬳᬯᬸᬫᬸᬗ᭄ᬕᬸᬭᬶᬂᬘᬸᬧᬸ᭞
ᬳᬶᬋᬂᬦᬶᬓᬸᬘᬸᬧᬶᬂᬢ᭄ᬭᬶᬓᬜ᭄ᬘᬸᬲᬸᬫᭂᬮᬢ᭄ᬓᬤᬶᬲᬶᬧᬢᬯᬯᬦ᭄ᬧᬸᬟᬓ᭄ᬧᬸᬟᬓ᭄᭛

᭝᭒᭗᭝\᭝᭒᭝\᭝᭓᭝᭟ᬮᬸᬫᬫ᭄ᬧᬳᬗᭂᬮᬶᬄᬓᬗᬾᬮᬦᬧᬢᬦ᭄ᬢᬳᬸᬫᬳᬵᬲᬳᬲᬶᬂᬯᬦᬵᬰ᭄ᬭᬫ᭞
ᬲᭂᬓᬃᬦᬶᬗᬲᬦᬵᬫᬬᬸᬂᬓᬸᬦᬶᬗᬧᬶᬡ᭄ᬟᬫᬫᬬᬸᬗᬦᬓᬵᬮᬦᬶᬂᬧᬦᬲ᭄᭞
ᬧᬟᬵᬗᬺᬲᬢᬢᬵᬂᬯᬸᬮᬸᬄᬓᬤᬶᬳᬋᬧ᭄ᬢᭂᬓᭂᬦᬓᭂᬦᬢᬦᬶᬦ᭄ᬢᬭᬗ᭄ᬳᬟᬂ᭞
ᬕᬟᬸᬂᬓᬤᬶᬓᬫᬵᬲᬶᬳᭂᬦ᭄ᬧᬟᬮᬸᬫᬸᬂᬩᬗᬸᬦᬳᬋᬧᬦᬸᬦ᭄ᬢᬸᬦᬾᬂᬳᭂᬦᬹ᭛

᭝᭒᭘᭝\᭝᭒᭝\᭝᭔᭝᭟ᬳᬸᬯᬸᬲ᭄ᬢᭂᬓᬭᬶᬗᬵᬰ᭄ᬭᬫᬵᬗᬶᬗᭂᬢᬶᬗᭂᬢ᭄ᬭ᭄ᬬᬸᬮᬳᬦᬶᬓᬫᭂᬦᬾᬦ᭄ᬧᬦᭂᬫ᭄ᬩᬳ᭞
ᬦᭂᬳᭂᬃᬮᬸᬫᬓᬸᬫᬸᬗ᭄ᬕᬳᬶᬂᬕᬸᬧᬸᬭᬲᬗ᭄ᬰᬬᬫᬦᬳᬦᬳᬵᬫᬭᬾᬤᬍᬫ᭄᭞
ᬅᬮᬸᬗ᭄ᬕᬸᬳᬶᬭᬶᬓᬂᬩᬸᬓᬸᬃᬧᬗᬭᬗᬦ᭄ᬬᬦᭂᬳᭂᬭᬲᬶᬤᭂᬳᬵᬗᬸᬭᬾᬕᭂᬮᬸᬂ᭞
ᬘᭂᬘᭂᬓ᭄ᬫᬲᬳᬸᬭᬦ᭄ᬲᬓᬾᬯᬸᬭᬶᬧᬶᬦᬓ᭄ᬧᬓᬶᬓᬧᬶᬦᬓᬤᬹᬢᬦᬶᬂᬳᬮ᭛

᭛᭜᭛ᬦᬯᬳᬃᬱ᭛᭜᭛⏑⏑–|⏑⏑–|⏑⏑⏑|⏑⏑⏑|–⏑⏑|–⏑⏑|⏓

᭝᭒᭙᭝\᭝᭓᭝\᭝᭑᭝᭟ᬪᬕᬯᬵᬦ᭄ᬢᬺᬡᬯᬶᬦ᭄ᬤᬸᬲᭂᬟᭂᬗᬚᬧᬦᬶᬢ᭄ᬬᬰᬶᬯᬲ᭄ᬫᬭᬡ᭞
ᬅᬲᬫᬵᬥᬶᬓᬸᬫᭃᬮ᭄ᬓᬢᭂᬫᬸᬳᭂᬦᬶᬗᬶᬩᬸᬤ᭄ᬥᬶᬦᬶᬭᬦ᭄ᬳᬸᬫᭂᬦᭂᬂ᭞
ᬤ᭄ᬯᬶᬚᬰᬸᬓ᭄ᬮᬲᬸᬰᬷᬮᬲᬶᬭᬧᬶᬦᬓᬤᬃᬰᬦᬭᬶᬂᬧᬢᬧᬦ᭄᭞
ᬓᬤᬶᬯᬶᬱ᭄ᬡᬯᬯᬶᬫ᭄ᬩᬧᬯᬸᬮᬢᬦᬶᬭᬦ᭄ᬧᬫᬸᬢᭂᬃᬕᬸᬤᬸᬳ᭛

᭝᭓᭐᭝\᭝᭓᭝\᭝᭒᭝᭟ᬇᬭᬭᬾᬦᬶᬭᬗᬹᬦᬶᬳᬢᬶᬦᬶᬭᬳᬶᬩᭂᬓ᭄ᬲᬸᬓᭂᬢᬗ᭄ᬭᬳᬩᬶ᭞
ᬇᬦᭂᬦᭃᬦᬶᬭᬚᬄᬢᬫᬳᬶᬭᬓᬭᬡᬦ᭄ᬬᬦᬭᭀᬦᬲᭂᬯᭃ᭞
ᬅᬢᬸᬳᬧ᭄ᬯᬲᬶᬭ‌ᬯ᭄ᬭᬸᬳᬗᬚᬶᬕᬸᬡᬦᬶᬂᬕᬸᬭᬸᬦᭀᬭᬓᬭᬶ᭞
ᬳᬦᬲᬢ᭄ᬢ᭄ᬯᬕᬸᬡᬵᬫᬗᬦᬶᬲᬸᬓᭂᬢᬶᬩᬸᬤ᭄ᬥᬶᬦᬶᬭᬦ᭄ᬧᬢᬧ᭛

᭝᭓᭑᭝\᭝᭓᭝\᭝᭓᭝᭟ᬯᬶᬚᬬᬾᬂᬧᬢᬧᬦ᭄ᬤ᭄ᬯᬶᬚᬯᬭᬫᬓᬲᬵᬥᬦᬬᭀᬕᬦᬶᬭ᭞
ᬅᬦᬸᬓᬹᬮᬭᬶᬚᭃᬂᬦᬶᬭᬲᬳᬦᬦᬶᬗᬶᬦ᭄ᬤ᭄ᬭᬶᬬᬦᭀᬭᬯᬦᬶ᭞
ᬅᬡᬶᬫᬵᬮᬖᬶᬫᬵᬤᬶᬓᬓᬭᬢᬮᬤᬾᬦᬶᬲᬫᬵᬥᬶᬦᬶᬭ᭞
ᬓᬫᬸᬫᬸᬓ᭄ᬱᬸᬳᬦᬗ᭄ᬳᬟᬫᬋᬓᬓᭂᬮᬶᬃᬲ᭄ᬯᬰᬭᬷᬭᬦᬶᬭ᭛

᭝᭓᭒᭝\᭝᭓᭝\᭝᭔᭝᭟ᬭᬶᬳᬸᬯᬸᬲ᭄ᬦᬶᬲᬫᬵᬥᬶᬦᬶᬭᬮᬶᬦᭂᬲᬸᬭᬓ᭄ᬯᬳᬋᬧ᭄ᬫᬶᬚᬶᬮ᭞
ᬅᬦᭂᬮᬢ᭄ᬭᬭᬩᬶᬂᬋᬋᬩᬗᬸᬭᬗᬶᬢᬦ᭄ᬧᬦᭂᬍᬲ᭄ᬳᬋᬧᬦ᭄᭞
ᬮᬭᬧᬶᬂᬓᬶᬮᬢᬶᬂᬕᬕᬦᬓᬤᬶᬤᬶᬦᭂᬫ᭄ᬯᬦᬕᬦ᭄ᬢᬶᬮᬸᬫᭃᬂ᭞
ᬧᬗᬧᭃᬦᬶᬕᭂᬋᬳ᭄ᬦ᭄ᬬᬓᬤᬶᬫᬫᬶᬲᬶᬓᬶᬦ᭄ᬳᬦᬯᬵᬳᬸᬟᬢᭂᬂ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭓᭓᭝\᭝᭔᭝\᭝᭑᭝᭟ᬫᬶᬚᬶᬮ᭄ᬫᬸᬦᬶᬯᬭᬵᬳᬯᬦ᭄ᬳᭂᬦᬶᬗᬶᬩᬸᬤ᭄ᬥᬶᬦᬶᬭᬮᬓᬸᬦᬶᬭᬵᬗ᭄ᬳᬤᬾᬳᬤᬾ᭞
ᬧᬶᬚᭂᬃᬫᬸᬮᬢᬶᬧᭀᬲᬶᬓᬶᬂᬚᬮᬥᬶᬭᬫ᭄ᬬᬢᭂᬧᬶᬦᬶᬓᬓᬢᬸᬗ᭄ᬓᬸᬢᬸᬗ᭄ᬓᬸᬮᬦ᭄᭞
ᬭᬶᬢᬶᬗ᭄ᬳᬮᬶᬭᬭᬶᬂᬩᬸᬓᬸᬃᬲᬗᬭᬭᬲ᭄ᬯᬶᬦᬸᬮᬢᬦᬶᬭᬫᬗ᭄ᬮᬶᬕᬵᬮᬶᬕᬵ᭞
ᬬᬓᬵᬭᬡᬦᬶᬭᬦ᭄ᬧᬭᬵᬕᬭᬯᬮᬦ᭄ᬲᬗᬳᬬᬸᬢᬸᬫᬸᬮᬸᬬ᭄ᬫᬤᬦ᭄ᬢᬧᬶᬄ᭛

᭝᭓᭔᭝\᭝᭔᭝\᭝᭒᭝᭟ᬲᬗᬸᬕ᭄ᬭᬢᬧᬦᬶᬃᬯ᭄ᬯᬶᬓᬵᬭᬢᬫᬸᬬᬦ᭄ᬯᭂᬓᬲᬶᬗᬳᬬᬸᬭᬶᬂᬓᬤᬾᬯᬢᬦ᭄᭞
ᬲᬮᬄᬲᭂᬫᬸᬫᬦᬶᬲ᭄ᬫᬦᬶᬲ᭄ᬦᬶᬭᬩᬗᬸᬦ᭄ᬫᬦᬶᬲᬶᬗᬦᭂᬫᬸᬫᬶᬢ᭄ᬭᬭᬶᬂᬳᭂᬦᬹ᭞
ᬤᬸᬤᬹᬲᬸᬔᬦᬶᬭᬦ᭄ᬫᬸᬮᬢ᭄ᬧᬟᬮᬯᬦ᭄ᬲᬸᬔᬦᬶᬗᬢᬫᬸᬬᬦ᭄ᬓᬤᬂᬓᬤᬂ᭞
ᬇᬓᬂᬢᬸᬭᬶᬤᬭᬵᬕᬲᬵᬫ᭄ᬧᬸᬦᬫᬢᭂᬄᬫᬶᬮᬸᬫᬶᬮᬸᬫᬫᬶᬭᬢ᭄ᬬᬓᭂᬦ᭄ᬫᬦᬄ᭛

᭝᭓᭕᭝\᭝᭔᭝\᭝᭓᭝᭟ᬅᬦᬶᬗ᭄ᬱᭂᬢᬶᬳᭂᬦᬶᬂᬦᬶᬩᬸᬤ᭄ᬥᬶᬦᬶᬭᬰᬸᬤ᭄ᬥᬦᬶᬩᬲᬳᬦᬶᬭᬦ᭄ᬲᬶᬦᬶᬗ᭄ᬱᭂᬢᬦ᭄᭞
ᬲᬸᬩᬤ᭄ᬥᬤᬮᬸᬯᬂᬲᬶᬗᬷᬧᬶᬦᬓᬩᬤ᭄ᬥᬦᬶᬭᬧᬫᬥᬭᬶᬂᬭᬚᬄᬢᬫᬄ᭞
ᬲᬫᬃᬢᬸᬭᬢᬸᬭᬄᬦᬶᬪᬲ᭄ᬫᬦᬶᬭᬧᬗ᭄ᬕᭂᬲᭂᬗᬶᬭᬯᬶᬱᬬᬵᬢᭂᬫᬄᬳᬯᬸ᭞
ᬚᬫᬂᬓᬤᬶᬫᬳᬵᬢᬭᬗ᭄ᬢᬗᭂᬦᬶᬲᬫ᭄ᬧᭂᬢᬶᬭᬳᬸᬯᬸᬲᬦᬫ᭄ᬧᭂᬢᬷᬦ᭄ᬤ᭄ᬭᬶᬬ᭛

᭝᭓᭖᭝\᭝᭔᭝\᭝᭔᭝᭟ᬫᬋᬓ᭄ᬲᬶᬭᬲᬸᬮᬓ᭄ᬱᬡᬵᬤᬭᬫᬗᬓ᭄ᬱᬫᬓᬫᭂᬦᬦᬶᬭᬦ᭄ᬧᬮᬸᬗ᭄ᬕᬸᬳ᭞
ᬓᬢᭀᬦᬸᬧᬰᬫᬵᬢᬮᬗ᭄ᬓᬸᬧᬗᬕᭂᬫ᭄ᬓᬬᬸᬓᬦᬓᬲᬸᬧᬢ᭄ᬢ᭄ᬭᬮᬾᬧᬦ᭞
ᬢᬫᬸᬬ᭄ᬦᬶᬭᬫᬲᬾᬯᬥᬃᬫ᭄ᬫᬧᬓᬢᭀᬦᬦᬶᬫᬦᬳᬶᬓᬪᬓ᭄ᬢᬶᬓᬾᬯᬮ᭞
ᬧ᭄ᬭᬱᬶᬤ᭄ᬥᬕᬸᬭᬸᬰᬶᬱ᭄ᬬᬭᬹᬧᬦᬶᬭᬓᬵᬮᬶᬳᬶᬧᬧᬸᬧᬸᬮᬶᬭᬾᬭᬶᬓᬂᬩᬸᬓᬸᬭ᭄᭛

᭝᭓᭗᭝\᭝᭔᭝\᭝᭕᭝᭟ᬅᬦᭂᬫ᭄ᬩᬳᬶᬓᬗᬧ᭄ᬲᬭᬷᬫᭂᬢᬸᬭᬭᬱ᭄ᬦ᭄ᬬᬢᬦᬲᬭᬕᬗᬫ᭄ᬩᭂᬓᬫ᭄ᬩᭂᬓᬶ᭞
ᬍᬫᭂᬲ᭄ᬦᬶᬮᬸᬗᬬᬦ᭄ᬬᬓᬵᬮᬶᬳᬚᬚᬃᬓᬤᬶᬧᭂᬧᭂᬲᬓᬳᬫ᭄ᬩᭂᬗᬶᬂᬲᬸᬲᬸ᭞
ᬮᬭᬶᬲ᭄ᬦᬶᬚᬭᬶᬚᬶᬦ᭄ᬬᬲᬵᬫ᭄ᬧᬸᬦᬢᬮᬗ᭄ᬓᬸᬧᬶᬦᬬᬢᬶᬦᬫᭂᬃᬫᬭᬾᬂᬫᬸᬔ᭞
ᬅᬫᬢ᭄ᬬᬓᭂᬦᬶᬭᬰ᭄ᬫᬶᬭᬰ᭄ᬫᬶᬦᬶᬮᬶᬭᬶᬗ᭄ᬦ᭄ᬬᬦᬧᬶᬫᬶᬗᬬᬗᬷᬭᬓᭂᬦ᭄ᬯᬸᬮᬢ᭄᭛

᭝᭓᭘᭝\᭝᭔᭝\᭝᭖᭝᭟ᬮᬦᬵᬗᬶᬗᭂᬢᬶᬗᭂᬢ᭄ᬤ᭄ᬯᬶᬚᬾᬰ᭄ᬯᬭᬢᬸᬫᭀᬦ᭄ᬳᬬᬸᬦᬶᬓᬯᬶᬦᬶᬯᬾᬓᬭᬶᬂᬳᬢᬶ᭞
ᬢᬸᬮᬶᬲ᭄ᬓᬦᬓᬯᬳ᭄ᬯᬶᬦᬸᬗ᭄ᬓᬩᬦᬗᬵᬰ᭄ᬭ᭄ᬬᬭᬶᬩᬸᬗᬳᬶᬓᬦ᭄ᬧᬪᬹᬱᬡ᭞
ᬅᬳᬤ᭄ᬬᬦᬳᭂᬦᭂᬂᬦᭂᬳᭂᬃᬫᬲᬶᬤᭂᬳᬵᬲᭂᬫᬸᬢᬭᬸᬩᬦᬶᬓᬵᬮᬦᬶᬂᬕᬯᬾ᭞
ᬬᬤᬶᬦ᭄ᬳᬮᬶᬯᬢᬾᬂᬲᬪᬵᬢᬦᬮᬭᬂᬳᬍᬧᬓᭂᬦᬫᬟᬫ᭄ᬧᬫᬵᬲ᭄ᬢᬢᬸᬭ᭄᭛

᭝᭓᭙᭝\᭝᭔᭝\᭝᭗᭝᭟ᬲᬶᬦᬗ᭄ᬰᬬᬦᬶᬭᬵᬮᬸᬫᬵᬮᬸᬜᬸᬢᬫᬥ᭄ᬬᬦᬶᬓᬓᬸᬮᬬᭂᬦᬶᬂᬧᬲᬗ᭄ᬕᬫᬦ᭄᭞
ᬲᬸᬲᬸᬦ᭄ᬬᬯᬶᬦᬮᬶᬂᬦᬶᬭᬾᬫ᭄ᬯᬕᬫᭂᬍᬦ᭄ᬭᬶᬓᬳᬶᬟᭂᬧᬦᬶᬓᭀᬡ᭄ᬟᬸᬳᭀᬡ᭄ᬟᬸᬳᬦ᭄᭞
ᬯᭂᬢᬶᬲ᭄ᬦ᭄ᬬᬓᬤᬶᬫᬃᬯ᭄ᬯᬶᬫᬗ᭄ᬕᬭᬶᬢᬧᬗ᭄ᬓ᭄ᬯᬓᭂᬦᬓᬳᬶᬟᭂᬧᬦ᭄ᬬᬤᬾᬦᬶᬭ᭞
ᬫᬸᬔᬦ᭄ᬬᬕᬸᬫᬯᬂᬬᬭᬓ᭄ᬯᬢᬶᬦᬳᬵᬮ᭄ᬯᬗᬳᬶᬮᬗᬭᬶᬓᬵᬮᬦᬶᬂᬢᬶᬍᬫ᭄᭛

᭝᭔᭐᭝\᭝᭔᭝\᭝᭘᭝᭟ᬳ᭄ᬬᬗᬶᬂᬦᬕᬭᬓᬵᬮᬲᬦ᭄ᬧᬯᬸᬮᬢᬦ᭄ᬬᬦᬦᬸᬭᬸᬦᬶᬭᬶᬓᬂᬯᬦᬵᬰ᭄ᬭᬫ᭞
ᬫᬥᬸᬩ᭄ᬭᬢᬩᬗᬸᬦ᭄ᬧᬶᬦᬜ᭄ᬚᬶᬗᬦᬶᬓᬵᬗᬶᬤᭂᬭᬶᬲᬮᬕᬫᭂᬢ᭄ᬢᬭᬶᬂᬲᭂᬓᬭ᭄᭞
ᬧᬸᬟᬓ᭄ᬓᬤᬶᬧᬦᭂᬫ᭄ᬧᬦᭂᬫ᭄ᬧᬳᬦᬶᬓᬵᬲᭂᬫᬸᬫᬦᬶᬮᬶᬳᬮᬫ᭄ᬩᬬᬶᬂᬝᬶᬓᬵ᭞
ᬅᬫᬵᬦᬸᬱᬳᬬᬸᬦ᭄ᬬᬓᬾᬦᬓᬦᬶᬓᬵᬫᬸᬮᬗᬸᬦᬓᭂᬦᬭᬶᬂᬚᬶᬢᬾᬦ᭄ᬤ᭄ᬭᬶᬬ᭛

᭝᭔᭑᭝\᭝᭔᭝\᭝᭙᭝᭟ᬓᬬᭀᬕ᭄ᬬᬦᬶᬗᬧᬶᬡ᭄ᬟᬭᬢ᭄ᬦᬮᬶᬦᬶᬗᬶᬃᬲᬧᬭᬦᬦᬶᬓᬢᬧ᭄ᬯᬳᭂᬫ᭄ᬩᬦᭂᬦ᭄᭞
ᬳᬤᬾᬓᬸᬫᭂᬟᬧᬦ᭄ᬯᬸᬮᬢ᭄ᬬᬦᬗᬤᭂᬕ᭄ᬢᭂᬳᭂᬭᬗᬤᭂᬕᬢᬦ᭄ᬧᬮᬸᬗ᭄ᬕᬸᬳ᭞
ᬬᬤᬶᬦ᭄ᬮᬸᬓᬭᬓᬾᬦ᭄ᬬᬢᬦ᭄‌ᬯ᭄ᬭᬸᬳᬫᬳᬵᬬ᭄ᬯᬓᬳᬍᬧᬶᬓᬤᬾᬦ᭄ᬬᬦᬗ᭄ᬮᬶᬕᬵ᭞
ᬲᬯᬂᬲᬯᬗᬶᬗᬗ᭄ᬳᭂᬫᬹᬕᬸᬬᬸᬓᬧᬦ᭄ᬢᭂᬲᬶᬓᬧᬫᬧᬕᬦ᭄ᬬᬭᬶᬂᬯᬸᬮᬢ᭄᭛

᭛᭜᭛ᬩᬲᬦ᭄ᬢᬢᬶᬮᬓ᭛᭜᭛––⏑|–⏑⏑|⏑–⏑|⏑–⏑|–⏓

᭝᭔᭒᭝\᭝᭕᭝\᭝᭑᭝᭟ᬆᬰ᭄ᬘᬃᬬ᭄ᬬᬩᬸᬤ᭄ᬥᬶᬪᬕᬯᬵᬦ᭄ᬢᬺᬡᬯᬶᬦ᭄ᬤᬸᬤᬾᬦ᭄ᬬ᭞
ᬦ᭄ᬤᬵᬢᬦ᭄ᬳᬦᬳ᭄ᬬᬸᬦᬶᬭᬫᬵᬢ᭄ᬭᬲᬸᬫᭃᬗᬭᬶᬂᬢ᭄ᬯᬲ᭄᭞
ᬓᬾᬯᬮ᭄ᬬᬲᬸᬲ᭄ŧᬶᬭᬫᬦᬄᬦᬶᬭᬢᬦ᭄ᬧ᭄ᬭᬧᬜ᭄ᬘ᭞
ᬫᬲ᭄ᬯᬵᬕᬢᬵᬫᬦᬶᬲᬸᬚᬃᬦᬶᬭᬲᬵᬃᬚ᭄ᬚᬯᬵᬢ᭄ᬯᬂ᭛

᭝᭔᭓᭝\᭝᭕᭝\᭝᭒᭝᭟ᬭᬓ᭄ᬭ᭄ᬬᬦ᭄‌ᬓ᭄ᬱᬫᬵᬓᭂᬦᬓᬫᬷᬩᬸᬧᬭᬦ᭄ᬓᬶᬢᬵᬭᬶ᭞
ᬲ᭄ᬢ᭄ᬭᬷᬢᬦ᭄‌ᬯ᭄ᬭᬸᬳᬶᬂᬪᬬᬭᬶᬤᬸᬃᬕ᭄ᬕᬫᬦᬶᬂᬯᬦᬵᬤ᭄ᬭᬶ᭞
ᬅᬗ᭄ᬳᬶᬂᬓᬢᭀᬦ᭄ᬓᬶᬢᬯᭂᬦᬂᬫᬭᬦᬶᬃᬯ᭄ᬯᬶᬓᬵᬭ᭞
ᬧ᭄ᬭᬵᬧ᭄ᬢᬵᬗᭂᬦᭂᬲ᭄ᬫᬦᬶᬮᬸᬫᬦ᭄ᬩᬗᬸᬦᬶᬦ᭄ᬤ᭄ᬭᬚᬵᬮ᭛

᭝᭔᭔᭝\᭝᭕᭝\᭝᭓᭝᭟ᬆᬲᭂᬗ᭄ᬓᬦᬶᬗ᭄ᬳᬸᬮᬸᬦᬶᬫᬵᬲ᭄ᬓᬸᬢᭂᬓᬦ᭄ᬢᬫᬗ᭄ᬓᭀ᭞
ᬲ᭄ᬢ᭄ᬭᬷᬦᬶᬂᬯᬶᬰᬾᬱᬧᬸᬭᬸᬱᬧ᭄ᬭᬪᬸᬘᬓ᭄ᬭᬯᬃᬢ᭄ᬢᬶ᭞
ᬢᬦ᭄ᬲᬄᬓᬶᬦᬸᬡ᭄ᬟᬗᬶᬲᭂᬟᭂᬂᬦᬶᬗᬩᬸᬃᬯ᭄ᬯᬩᬸᬃᬯ᭄ᬯᬦ᭄᭞
ᬦ᭄ᬤᬵᬗ᭄ᬓᬾᬦ᭄ᬓᬢᭂᬫ᭄ᬯᬲᬫᬬᬦ᭄ᬢᬮᬯᬦ᭄ᬧ᭄ᬭᬶᬬᬦ᭄ᬢ᭛

᭝᭔᭕᭝\᭝᭕᭝\᭝᭔᭝᭟ᬲ᭄ᬢ᭄ᬭᬷᬢᬦ᭄ᬧᬥᬃᬫ᭄ᬫᬢᬓᬸᬦᬂᬓᬶᬢᬓᬵᬭᬶᬰᭀᬓ᭞
ᬲ᭄ᬯᬵᬫᬶᬦ᭄ᬢᬢᬦ᭄ᬧᬳᬫᭂᬗᬦ᭄ᬓᬯᬶᬢᬦ᭄ᬧᬯᬲ᭄ŧ᭞
ᬅᬫ᭄ᬩᭂᬓ᭄ᬢᬯᬶᬓ᭄ᬯᬫᬦᬸᬲᬸᬧ᭄ᬦᬸᬲᬸᬧᬾᬗᬮᬲ᭄ᬕᭃᬂ᭞
ᬲᬫ᭄ᬩᬶᬦ᭄ᬳᬶᬟᭂᬧ᭄ᬢᬯᬸᬮᬶᬓᭂᬦ᭄ᬧᬮᬋᬦ᭄ᬓᬢᭂᬫ᭄ᬯ᭛

᭝᭔᭖᭝\᭝᭕᭝\᭝᭕᭝᭟ᬅᬦ᭄ᬯᬫ᭄ᬓᬸᬦᬂᬓᬶᬢᬓᬢᬸᬗ᭄ᬳᬧᬦᬶᬂᬩᬧᬾᬩᬸ᭞
ᬫᬸᬗ᭄ᬕ᭄ᬯᬶᬂᬓᬤᬂᬫᬗᬸᬧᬧᬷᬭᬫᬯᬾᬄᬮᬭᬵᬫ᭄ᬩᭂᬓ᭄᭞
ᬫᬵᬃᬕ᭄ᬕᬦ᭄ᬢᬮᬫ᭄ᬧᬸᬲᬗᬸᬲᬶᬃᬯᬦᬤᬾᬰᬰᬹᬦ᭄ᬬ᭞
ᬅᬳ᭄ᬬᬸᬦ᭄ᬮᬸᬫᬓ᭄ᬯᬯᬶᬓᬸᬓᬶᬮ᭄ᬬᬭᬭᬵᬯᬶᬭᬢ᭄ᬬ᭛

᭝᭔᭗᭝\᭝᭕᭝\᭝᭖᭝᭟ᬳ᭄ᬬᬂᬳ᭄ᬬᬂᬦᬶᬗᬵᬰ᭄ᬭᬫᬓᬸᬦᬂᬓᬶᬢᬤᬶᬯ᭄ᬬᬘᬓ᭄ᬱᬸᬄ᭞
‌ᬯ᭄ᬭᬸᬄᬭᬶᬂᬚᬶᬢᬾᬦ᭄ᬤ᭄ᬭᬶᬬᬲᬤᬵᬩ᭄ᬭᬢᬢᬦ᭄ᬓᭂᬦᬾᬂ‌ᬲ᭄ᬢ᭄ᬭᬷ᭞
ᬩᬸᬤ᭄ᬥᬶᬦ᭄ᬢᬫᭀᬖᬫᬯᭂᬮᬲ᭄ᬫᬸᬮᬢᬶᬂᬤᬭᬶᬤ᭄ᬭ᭞
ᬧ᭄ᬭᬵᬧ᭄ᬢᬵᬦᬸᬭᬸᬦ᭄ᬧᬭᬦᬶᬓᬵᬧᬗᬦᬸᬕ᭄ᬭᬳᬦ᭄ᬢ᭛

᭝᭔᭘᭝\᭝᭕᭝\᭝᭗᭝᭟ᬭᬓ᭄ᬭ᭄ᬬᬦ᭄ᬳᬶᬟᭂᬧ᭄ᬓᬸᬭᬶᬳᬬᬸᬦ᭄ᬢᬲᬓᬾᬂᬯᬦᬵᬤ᭄ᬭᬶ᭞
ᬅᬫ᭄ᬩᭂᬢ᭄ᬦᬶᬲᬶᬦ᭄ᬯᬫᬶᬗᬰᭀᬓᬫᬭᬾᬢᭂᬗᬳ᭄ᬢ᭞
ᬫᭀᬮᬄᬓᬤᬷᬦᭂᬮᬸᬓᭂᬮᬸᬓ᭄ᬮᬸᬗᬶᬓᬂᬕᬟᬸᬂᬫ᭄ᬭᬶᬓ᭄᭞
ᬢᬦ᭄ᬲᬄᬓᬢᭀᬦᬶᬮᬸᬗᬬᬦ᭄ᬢᬍᬫᭂᬲ᭄ᬍᬫᭂᬲ᭄ᬦ᭄ᬬ᭛

᭝᭔᭙᭝\᭝᭕᭝\᭝᭘᭝᭟ᬅᬫ᭄ᬭᬂᬩᬗᬶᬂᬓᬢᬶᬭᬳᬃᬚ᭄ᬚᬳᬦᬾᬮᬝᬶᬦ᭄ᬢ᭞
ᬢᬸᬜ᭄ᬚᬸᬂᬩᬶᬭᬹᬫᭂᬓᬭᬮᬸᬃᬯ᭄ᬯᬓᬸᬲᬹᬲᬸᬕᬦ᭄ᬥ᭞
ᬫᬵᬮᬶᬄᬮᬸᬭᬸᬦ᭄ᬬᬫᬫᬦᬶᬲ᭄ᬓᬯᬯᬾᬫᬢᬦ᭄ᬢ᭞
ᬫᬶᬫ᭄ᬩᬵᬫᬭᬵᬰ᭄ᬭ᭄ᬬᬢᬶᬓᭂᬮ᭄ᬦ᭄ᬬᬳᬦᬾᬳᬮᬶᬲ᭄ᬢ᭛

᭝᭕᭐᭝\᭝᭕᭝\᭝᭙᭝᭟ᬧᭀᬮᬄᬦᬶᬓᬂᬓᬸᬲᬸᬫᬲᬵᬭᬶᬳᬦᬾᬯᬶᬯᬮ᭄ᬢ᭞
ᬫᬗ᭄ᬕᬶᬱ᭄ᬝᬯᬵᬳᬸᬭᬶᬦᭂᬫᭂᬓ᭄ᬢᬸᬫᬶᬩᬾᬓᭂᬘᬧ᭄ᬢ᭞
ᬧᬗ᭄ᬳᬺᬂᬦᬶᬓᬂᬪ᭄ᬭᬫᬭᬫᬸᬗ᭄ᬕ᭄ᬯᬶᬢᬗᬶᬲ᭄ᬢᬗᬶᬲ᭄ᬢ᭞
ᬳᬷᬲ᭄ᬦᬶᬂᬢᬸᬲᬵᬭᬭᬸᬫᬭᬩ᭄ᬫᬓᬚᬦ᭄ᬫᬮᬸᬳ᭄ᬢ᭛

᭝᭕᭑᭝\᭝᭕᭝\᭝᭑᭐᭝᭟ᬲᬦ᭄ᬤᬾᬳᬩᬸᬤ᭄ᬥᬶᬫᬫᬶᬤᬾᬦᬶᬳᬍᬧ᭄ᬢᬫᬵᬲ᭄ᬓᬸ᭞
ᬤᬹᬭᬦ᭄ᬫᬦᬸᬱ᭄ᬬᬓᬶᬢᬓᬾᬯᬮᬤᬾᬯᬧᬸᬢ᭄ᬭᬷ᭞
ᬤᬾᬦᬶᬂᬫᬦᬃᬓᬭᬶᬟᬢᭂᬗ᭄ᬢᬫᬳᬵᬧ᭄ᬭᬪᬵᬯ᭞
ᬲᬗ᭄ᬓᬾᬳ᭄ᬬᬂᬇᬦ᭄ᬤ᭄ᬭᬫᬧᬤᭀᬦ᭄ᬢᬯᬭᬄᬓᬫᬷᬩᬸ᭛

᭝᭕᭒᭝\᭝᭕᭝\᭝᭑᭑᭝᭟ᬦᬵᬳᬦ᭄ᬧᬦᬃᬓᬦᬶᬭᬫᬃᬫ᭄ᬫᬤᬳᬢ᭄ᬭᬱᬦ᭄ᬬ᭞
ᬫᬫ᭄ᬩᭃᬢᬶᬮᬫ᭄ᬓᬤᬶᬳᬸᬯᬸᬲ᭄‌ᬯ᭄ᬭᬸᬳᬶᬭᬸᬫ᭄ᬭᬸᬫᬶᬂ‌ᬲ᭄ᬢ᭄ᬭᬷ᭞
ᬰᬺᬗ᭄ᬕᬵᬭᬤᬾᬯᬤᬸᬳᬶᬢᬵᬓᬯᭂᬮᬤ᭄ᬳᬢᬶᬦ᭄ᬬ᭞
ᬫᬗ᭄ᬕᭂᬄᬭᬶᬩᬸᬤ᭄ᬥᬶᬪᬕᬯᬵᬦ᭄ᬓᭂᬦᬩᬜ᭄ᬘᬦᬦ᭄ᬬ᭛

᭛᭜᭛ᬅ᭛᭜᭛ᬓᬶᬦ᭄ᬤᭀᬧ᬴᭄‌ᬅᬓᬺᬢᬶ⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏑⏑|⏓

᭝᭕᭓᭝\᭝᭖᭝\᭝᭑᭝᭟ᬲᬸᬭᬧᬸᬢ᭄ᬭᬶᬓᬵᬲᬸᬫᬳᬸᬭᬵᬤᬭᬫᬸᬮᬢᬯᬶᬭᬂᬢᬸᬫᬸᬗ᭄ᬓᬸᬮᬦᬗᬶᬲ᭄᭞
ᬪᬕᬯᬵᬦ᭄ᬋᬗᭃᬦ᭄ᬧᬯᬭᬳᬶᬗ᭄ᬳᬸᬮᬸᬦᬗᬸᬲᬶᬭᬗᬵᬰ᭄ᬭ᭄ᬬᬾᬓᬤᬶᬓᬶᬢ᭞
ᬢᬳᬢᬦ᭄ᬲᬓᬾᬲᬸᬭᬧᬢᬶᬦ᭄ᬟᬢᭂᬗᬗᭂᬦᭂᬲᬫᬾᬢ᭄ᬧ᭄ᬭᬤᬾᬰᬯᭂᬕᬶᬍᬦ᭄᭞
ᬫ᭄ᬯᬗᬲᬫ᭄ᬪᬯᬦ᭄ᬳ᭄ᬬᬗᬦᬶᬗᬵᬰ᭄ᬭᬫᬧᬦᬳᬦᬳᬵᬤ᭄ᬯᬶᬚᬾᬰ᭄ᬯᬭᬳᬤᬾ᭛

᭝᭕᭔᭝\᭝᭖᭝\᭝᭒᭝᭟ᬢᬸᬯᬶᬢᬦ᭄ᬫᬦᬸᬱ᭄ᬬᬫᬦᬶᬯᬶᬧ᭄ᬭᬪᬸᬫᬤᬸᬮᬸᬭᬩᬸᬃᬯ᭄ᬯᬩᬸᬃᬯ᭄ᬯᬭᬶᬗᬮᬲ᭄᭞
ᬳᬬᬸᬦᬶᬗ᭄ᬳᬸᬮᬸᬦ᭄ᬢᬳᬢᬦᬦ᭄ᬢᬸᬓᬶᬗᬗᬮᬧᬮᬧ᭄ᬲᬓᬾᬂᬕᬶᬭᬶᬯᬦ᭞
ᬭᬶᬗᬧᬦ᭄ᬭᬭᬵᬳᬋᬧᬯᬶᬓ᭄ᬯᬫᬦᬸᬲᬸᬧᬫᬦᭂᬫ᭄ᬩᬳᬾᬂᬯᬶᬓᬸᬢᬮᬸᬦ᭄᭞
ᬧᬶᬲᬦᬶᬗ᭄ᬯᬚᬮ᭄ᬯᬓᬯᬶᬫᬹᬃᬘ᭄ᬙᬶᬢᬮᬬᬢᬮᬗᭃᬫᬦᬫ᭄ᬩᬗᬦᬤᬶᬦ᭄᭛

᭝᭕᭕᭝\᭝᭖᭝\᭝᭓᭝᭟ᬪᬕᬯᬵᬦ᭄ᬫᬦᭂᬳ᭄ᬢᬳᬸᬦᬶᬗᬦ᭄ᬳᬸᬫᬸᬮᬸᬦᬓᭂᬦᬯᬓ᭄ᬦ᭄ᬬᬢᬦ᭄ᬧᬢᭂᬩᬸᬲᬦ᭄᭞
ᬢᬸᬯᬶᬳᬾᬢᬸᬦᬶᬂᬫᬭᬭᬶᬚᭃᬂᬤ᭄ᬯᬶᬚᬢᬭᬸᬡᬪᬝᬵᬭᬥᬃᬫ᭄ᬫᬫᬗᬸᬢᬸᬲ᭄᭞
ᬇᬭᬢᭂᬂᬦᬶᬓᬂᬩ᭄ᬭᬢᬲᬫᬵᬥᬶᬓᬓᬯᬰᬢᭂᬓᬧ᭄ᬢᬲᬵᬫ᭄ᬧᬸᬦᬫᬢᭂᬄ᭞
ᬫᭂᬢᬸᬢᬦ᭄ᬧᬲᬗ᭄ᬓᬦᬶᬦᬸᬘᬧ᭄ᬯᬸᬮᬢᬦᬢᬭᬶᬫᬦ᭄‌ᬗ᭄ᬳᬸᬮᬸᬦ᭄ᬨᬮᬦᬶᬓ᭛

᭝᭕᭖᭝\᭝᭖᭝\᭝᭔᭝᭟ᬳ᭄ᬬᬗᭂᬦᬶᬗ᭄ᬳᬸᬮᬸᬦ᭄ᬭᬶᬧᬤᬲᬂᬤ᭄ᬯᬶᬚᬢᬭᬸᬡᬓᬰᬸᬤ᭄ᬥ᭄ᬬᬦᭀᬢᬸᬲᬸᬢᬸᬲᭂᬦ᭄᭞
ᬧᬶᬲᬦᬷᬗ᭄ᬯᬦᭂᬗ᭄ᬕᬳᬫᭂᬦᬾᬦ᭄ᬧᬲᬸᬭᬸᬳᬦᬲᭂᬓᬃᬮᬯᬦ᭄ᬩᬜᬸᬤᬫᬸ᭞
ᬫᬋᬓᬾᬂᬧᬢᬸᬃᬯ᭄ᬯᬦᬗᬶᬲᬧ᭄ᬯᬓᭂᬦᬲᬸᬓᬸᬫᬸᬦᬷᬦ᭄ᬤ᭄ᬭᬭᬶᬂᬧᬓᬲᬸᬢᬦ᭄᭞
ᬢᬦᬲᬫ᭄ᬪᬯᬦ᭄ᬳᬸᬮᬸᬦᬦᬗ᭄ᬳᬸᬮᬸᬦᬬᬦᬧᬸᬬᭂᬂᬤ᭄ᬯᬶᬚᬃᬱᬶᬫᬚᬧ᭛

᭝᭕᭗᭝\᭝᭖᭝\᭝᭕᭝᭟ᬅᬋᬦᬄᬢᭂᬓᬧ᭄ᬦ᭄ᬬᬦᬗᬸᬘᬧ᭄ᬓᬫᬭᬶᬗᬸᬚᬭᬫᬶᬖ᭄ᬦᬦᬶᬩ᭄ᬭᬢᬢᬧ᭞
ᬫᬢᬫᬾᬲᬶᬮᬸᬄᬲᬳᬢᬗᬶᬲ᭄ᬯᬶᬦᬸᬮᬢᬓᭂᬦᬶᬓᬵᬯᬶᬦᬾᬳᬫᬦᬶᬲ᭞
ᬅᬚᬚᬃᬧᬲᬗ᭄ᬕ᭄ᬭᬳᬦᬶᬓᬵᬲᬸᬲᬸᬯᬗᬶᬦᬶᬧᬶᬧᬶᬦ᭄ᬬᬮᬵᬕᬶᬲᬸᬫᬚᬶ᭞
ᬓᬤᬶᬧᬵᬤᬧᬵᬗ᭄ᬮᬶᬳᬮᬭᬶᬲ᭄ᬢᭂᬗᬳᬶᬓᬧᬲᭂᬦᬵᬳᬭᬶᬤ᭄ᬯᬶᬚᬯᬭ᭛

᭝᭕᭘᭝\᭝᭖᭝\᭝᭖᭝᭟ᬉᬫᭂᬦᭂᬂᬤ᭄ᬯᬶᬚᬃᬱᬶᬭᬸᬫᬲᬾᬯᬘᬦᬦᬶᬓᬢᭂᬓᬵᬯᬰᬵᬗ᭄ᬳᬫᬸᬳᬫᬸ᭞
ᬲ᭄ᬫᬭᬤᬹᬢᬓᬾᬯᬮᬫᬦᬶᬲ᭄ᬦ᭄ᬬᬦᬗᬸᬘᬧᬢᬗᬶᬲ᭄ᬮᬦᬵᬫᭂᬮᬲᬋᬧ᭄᭞
ᬯᭂᬓᬲᬦ᭄ᬤ᭄ᬯᬶᬚᬾᬦ᭄ᬤ᭄ᬭᬯᬶᬳᬶᬓᬦ᭄ᬭ᭄ᬬᬪᬶᬫᬢᬦᬶᬓᬬᬦ᭄ᬧᬫᬶᬖ᭄ᬦᬦᬶᬢᬧ᭞
ᬫᭂᬢᬸᬓᬤ᭄ᬯᬶᬚᬵᬢ᭄ᬬᬦᬶᬭᬦᭀᬭᬓᬯᭂᬤᬶᬦᬶᬭᬲᬵᬳᬲᬵᬦᬧŧᬦᬶ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭕᭙᭝\᭝᭗᭝\᭝᭑᭝᭟ᬅᬟᬵᬯᬶᬧŧᬓᭀᬧᬓᭀᬚᬭᬶᬓᬸᬥᬹᬃᬢ᭄ᬢᬢᬦᬳᬋᬧᬶᬳᬬ᭄ᬯᬦᬶᬂᬢᬧ᭞
ᬳᬸᬯᬸᬲ᭄‌ᬯ᭄ᬭᬸᬳᬓᬸᬬᬦ᭄ᬧᬓᭀᬦᬲᬸᬭᬦᬵŧᬓᬭᬡᬫᬸᬟᬢᭂᬂᬫᬫᬜ᭄ᬘᬦ᭞
ᬇᬓᬂᬳᬮᬕᬯᬾᬫᬸᬢᬦ᭄ᬯᬸᬭᬸᬗᬫᬗ᭄ᬱᬸᬮᬦᬫᬍᬲᬦᬾᬭᬶᬓᭀᬫᭂᬦᬾ᭞
ᬫᬦᬸᬱ᭄ᬬᬢᭂᬫᬳᬵᬫ᭄ᬯᬢᬦ᭄ᬯᬮᬸᬬᬭᬶᬂᬲᬸᬭᬧᬤᬯᭂᬓᬲᬫ᭄ᬯᬤᬾᬯᬢᬷ᭛

᭝᭖᭐᭝\᭝᭗᭝\᭝᭒᭝᭟ᬬᬤᬶᬦ᭄ᬰᬢᬲᬳᬰ᭄ᬭᬪᬵᬕᬦᬶᬲᬸᬔᬗ᭄ᬓᬸᬦᬢᬓᬶᬢᬓᬶᬦᬶᬱ᭄ᬧᬭᬶᬕ᭄ᬭᬳ᭞
ᬢŧᬵᬧᬶᬓᬧᬦᬦ᭄ᬲᬫᬗ᭄ᬓᬦᬲᬸᬔᬗ᭄ᬓ᭄ᬯᬓᬗᬸᬲᬶᬭᬲᬸᬔᬾᬂᬲᬸᬭᬵᬮᬬ᭞
ᬳᬦᬧ᭄ᬯᬲᬸᬔᬦᬶᬂᬫᬦᬸᬱ᭄ᬬᬫᬲᬫᬵᬕᬫᬫᬧᬢᬕᬯᬾᬦᬶᬓᬵᬥᬫ᭞
ᬍᬳᭂᬂᬚᬸᬕᬗᬦᭂᬫ᭄ᬯᬧᬵᬢᬓᬲᬓᬾᬂᬓᬢᬸᬤᬸᬳᬦᬓᬩᬜ᭄ᬘᬦᬵᬢᬧ᭛

᭝᭖᭑᭝\᭝᭗᭝\᭝᭓᭝᭟ᬦᬳᬦ᭄ᬮᬶᬗᬶᬭᬲᬵᬳᬲᬵᬗ᭄ᬟᬯᬸᬳᬶᬰᬵᬧᬦᭂᬳᭂᬭᬦᬸᬤᬶᬗᬷᬓᬶᬯᬵᬗ᭄ᬤᭂᬎ᭞
ᬧ᭄ᬭᬧᬜ᭄ᬘᬲᬸᬭᬓᬦ᭄ᬬᬓᬵᬓᬳᬶᬮᬗᬦ᭄ᬳᬸᬭᬶᬧᬧᭂᬕᬭᬶᬢᬦ᭄ᬲᬶᬳᬶᬂᬯᬶᬥᬶ᭞
ᬭᬶᬤᭀᬱᬦᬶᬓᬭᬵᬕᬭᬵᬕᬦᬗᬸᬲᬶᬃᬲᬸᬢᬧᬧᬶᬲᬦᬶᬗᬹᬦ᭄ᬓᬩᬜ᭄ᬘᬦ᭞
ᬅᬮᬸᬫ᭄ᬓᬤᬶᬕᬟᬸᬂᬧᬶᬦᬸᬗ᭄ᬕᭂᬮᬗᬬᬸᬄᬲᭂᬓᬭᬶᬗᬲᬦᬢᬦ᭄ᬯᬸᬭᬸᬂᬧᭂᬚᬄ᭛

᭝᭖᭒᭝\᭝᭗᭝\᭝᭔᭝᭟ᬢᬸᬫᬸᬗ᭄ᬓᬸᬮᬶᬳᬋᬧ᭄ᬤ᭄ᬯᬶᬚᬃᬱᬶᬫᬓᬘᬵᬫᬦᬭᬭᬩᬶᬍᬩᬹᬦᬶᬚᭃᬂᬦᬶᬭ᭞
ᬳᬦᬦ᭄ᬓᬤᬶᬯᬰᬵᬗ᭄ᬤᭂᬎᬦᭂᬳᭂᬭᬫᬶᬦ᭄ᬢᬯᬶᬦᬮᬸᬬᬓᭂᬦᬶᬂᬲᬸᬭᬵᬮᬬ᭞
ᬫᭂᬳᬵᬄᬲᬮᬳᬲᬵᬢᭂᬧᬓ᭄ᬚᬚᬫᬦᭂᬫ᭄ᬩᬳᬟᭂᬓᬸᬳᬫᬮᬃᬓᬲᬦ᭄ᬫᬢ᭞
ᬅᬧᬦ᭄ᬳᬋᬧᬶᬗᬦ᭄ᬢᬰᬵᬧᬓᬭᬡᬦ᭄ᬬᬦᬗᬸᬘᬧᬫᬦᬶᬲ᭄ᬫᬗᬜ᭄ᬚᬮᬶ᭛

᭝᭖᭓᭝\᭝᭗᭝\᭝᭕᭝᭟ᬤ᭄ᬯᬶᬚᬃᬱᬶᬳᬸᬭᬶᬧᭂᬦ᭄‌ᬗ᭄ᬳᬸᬮᬸᬦ᭄ᬢᬶᬢᬶᬲᬦᬵᬫᬺᬢᬯᬮᬸᬬᬓᭂᬦᬾᬂᬓᬤᬾᬯᬢᬦ᭄᭞
ᬅᭂᬫᬵᬲ᭄ᬫᬡᬶᬓᬦᬾᬓᬯᬲ᭄ᬢᬸᬓᭂᬢᬗᬾᬦᬓᬧᬦᭂᬩᬸᬲᬦᬶᬗ᭄ᬳᬸᬮᬸᬦ᭄ᬳᬸᬭᬶᬧ᭄᭞
ᬗ᭄ᬳᬸᬮᬸᬦ᭄ᬧ᭄ᬯᬓᬲᬶᬳᬦ᭄ᬫᬸᬯᬄᬲ᭄ᬬᬧᬧᬫᬾᬢᬦᬧᬶᬭᬓᬶᬭᬶᬓᬂᬢᬧᭀᬯᬦ᭞
ᬫᬢᬗ᭄ᬦ᭄ᬬᬓᬦᬗᬶᬲ᭄ᬧᬦᭂᬫ᭄ᬩᬳᬭᬶᬚᭃᬗ᭄ᬢᬧᬦᭂᬩᬸᬲᬭᬶᬚᬷᬯᬦᬶᬗ᭄ᬳᬸᬮᬸᬦ᭄᭛

᭝᭖᭔᭝\᭝᭗᭝\᭝᭖᭝᭟ᬢᬸᬳᬦ᭄ᬓᬸᬪᬕᬯᬵᬦ᭄ᬓᬸᬳᬵᬄᬲᬶᬧᬶᬮᬮᬶᬲ᭄ᬢᬯᬸᬮᬢᬦᬫᬦᭂᬳ᭄ᬢᬓᬵᬲ᭄ᬬᬲᬶᬄ᭞
ᬳᬋᬧ᭄ᬫᬸᬮᬶᬳᬢᬦ᭄ᬯᭂᬦᬂᬫᬸᬮᬶᬳᬗᬦ᭄ᬢ᭄ᬬᬭᬶᬓᬶᬢᬓᬶᬢᬫᬾᬮᬶᬓᬶᬗ᭄ᬳᬸᬮᬸᬦ᭄᭞
ᬉᬦᭂᬂᬦᬶᬗᬩᬧᬾᬩᬸᬢᬶᬗ᭄ᬳᬮᬦᬤᬾᬦ᭄ᬢᬫᬧᬓᬭᬶᬓᬳᬾᬢᬸᬦᬶᬂᬳᭂᬦᭂᬂ᭞
ᬓᭂᬤᭃᬳᬋᬧᬦᭀᬦᬫᬵᬢᬶᬓᭂᬦᬰᬵᬧᬓᬭᬶᬓᬓᬶᬢᬢᬦ᭄‌ᬯ᭄ᬭᬸᬳᬶᬂᬯᭂᬮᬲ᭄᭛

᭝᭖᭕᭝\᭝᭗᭝\᭝᭗᭝᭟ᬅᬳᬵᬫ᭄ᬧᬸᬯᬶᬳᬶᬓᬦ᭄‌ᬗ᭄ᬳᬸᬮᬸᬦ᭄ᬭᬶᬯᬸᬬᬸᬗᬦ᭄ᬢᬓᬮᬮᬭᬦᬰᬸᬤ᭄ᬥᬦᬶᬂᬢᬧ᭞
ᬓ᭄ᬱᬫᬵᬓᭂᬦᬫᬦᭂᬳ᭄ᬢᬢᬦ᭄ᬢᬸᬕᭂᬢᬦᬦ᭄ᬢᬲᬓᬲᬮᬳᬶᬰᬷᬮᬦᬶᬗ᭄ᬳᬸᬮᬸᬦ᭄᭞
ᬧ᭄ᬭᬱᬶᬤ᭄ᬥᬓᬶᬢᬧᬡ᭄ᬟᬶᬢᬵᬦᬸᬫᬢᬭᬶᬂᬯᬶᬕᬸᬡᬯᬶᬧŧᬢᬦ᭄‌ᬯ᭄ᬭᬸᬳᬶᬂᬓ᭄ᬭᬫ᭞
ᬲᬶᬲᭂᬫ᭄ᬩᬳᬶᬓᬚᬫ᭄ᬧ᭄ᬬᬦᬶᬂᬓᬤᬶᬓᬶᬢᬦ᭄ᬮᬸᬫᭂᬓᬲᬯᬸᬬᬸᬗᬶᬂᬓᬤᬶᬗ᭄ᬳᬸᬮᬸᬦ᭄᭛

᭝᭖᭖᭝\᭝᭗᭝\᭝᭘᭝᭟ᬓᬸᬘᬸᬧ᭄ᬦᬶᬗᬲᬦᬵᬮᬸᬭᬸᬦ᭄ᬤᬦᬫᬮᬃᬓᬭᬶᬭᬶᬱᬦᬭᬶᬢᬗ᭄ᬕᬮᬶᬂᬓᬧᬢ᭄᭞
ᬕᬟᬸᬂᬮᬸᬫᬬᬗᭀᬮᬓᭂᬦ᭄ᬢᬯᬗᬮᬸᬗ᭄ᬮᬸᬗᬦᬫᬮᬭᬦᭂᬫ᭄ᬯᬭᬫ᭄ᬩᬢᬦ᭄᭞
ᬳᭂᬮᬂᬫᬶᬤᭂᬭᬦᬫ᭄ᬩᬬᬂᬲᬳᬢᬗᬶᬲ᭄ᬓᬧᬦᬲᬦᬫᬮᬃᬤᬺᬲᬶᬂᬚᬯᬸᬄ᭞
ᬗ᭄ᬳᬸᬮᬸᬦ᭄ᬧ᭄ᬯᬓᬮᬭᬦ᭄ᬫᬢᬗ᭄ᬦ᭄ᬬᬓᬫᬮᬃᬢᬸᬭᬸᬦᬦᬯᬭᬤᬾᬤ᭄ᬯᬶᬚᬾᬰ᭄ᬯᬭ᭛

᭝᭖᭗᭝\᭝᭗᭝\᭝᭙᭝᭟ᬅᬳᬵᬧᬳᬮᬯᭃᬢᬓᭀᬗᬯᬓᬦᬂᬓᬧᬮᬗᬮᬗᬶᬤᬾᬫᬸᬦᬧ᭄ᬲᬭᬷ᭞
ᬓᬤᬂᬓᬤᬗᬤᬾᬩᬧᬾᬩᬸᬧᭂᬓᬸᬍᬫ᭄ᬯᬧᬟᬓᬭᬶᬲᬶᬭᬾᬂᬓᬤᬾᬯᬢᬦ᭄᭞
ᬧᭂᬚᬄᬗᬭᬦᬶᬓᬶᬲ᭄ᬬᬧᬾᬓᬢᬢᬗᬶᬲ᭄ᬢᬗᬶᬲᬦᬫᬸᬮᬢᬵᬲᬶᬳᬾᬭᬶᬓᭀ᭞
ᬯᭂᬮᬲ᭄ᬓᬸᬭᬶᬳᬬᬸᬦ᭄ᬬᬲᬶᬲ᭄ᬫᬧᬢᬶᬓᬷᬳᬫᭂᬗᬦᬦᬶᬓᬶᬬᬦ᭄ᬧᭂᬚᬄᬫᭂᬦᬾ᭛

᭝᭖᭘᭝\᭝᭗᭝\᭝᭑᭐᭝᭟ᬪᬝᬵᬭᬲᬸᬭᬦᬵŧᬢᬶᬗ᭄ᬳᬮᬦᬤᬾᬦᬺᬧᬢᬶᬓᬲᬶᬳᬋᬧ᭄ᬧᬢᬶᬓ᭄ᬳᬚᬶ᭞
ᬳᬸᬯᬸᬲ᭄ᬓᬍᬫᬳᬵᬦ᭄ᬰᬶᬦᬵᬧᬓᬧᬦᬦ᭄ᬫᬮᬸᬬᬫᬸᬯᬳᬶᬧᬵᬤᬲᬂᬧ᭄ᬭᬪᬸ᭞
ᬳᬶᬮᬂᬫᬦᭂᬫᬦᭂᬄᬲᬸᬭᬵᬥᬶᬧᬢᬶᬢᬦ᭄ᬯᬸᬭᬸᬗᬧᭂᬚᬳᬭᬶᬂᬧᬫᬜ᭄ᬘᬦᬦ᭄᭞
ᬭᬶᬗᬵᬰ᭄ᬭᬫᬯᭂᬓᬲ᭄ᬦᬶᬚᬷᬯᬶᬢᬧᬢᬶᬓ᭄ᬳᬚᬶᬯᬶᬨᬮᬧᬓᭀᬦ᭄ᬲᬸᬭᬵᬥᬶᬧ᭛

᭝᭖᭙᭝\᭝᭗᭝\᭝᭑᭑᭝᭟ᬧ᭄ᬭᬪᬸᬧ᭄ᬭᬪᬸᬋᬗᭃᬦ᭄ᬢᬗᬶᬲ᭄ᬦᬶᬳᬭᬶᬡᬷᬓᬧᭂᬕᬦᬧᬸᬢᭂᬓᬗ᭄ᬳᬶᬟᭂᬧ᭄ᬮᬭ᭞
ᬧᭂᬚᬄᬧᬶᬦᬢᬶᬯᬃᬓᬶᬦᭀᬦᬓᭂᬦᬶᬢᬦ᭄ᬓᬯᭂᬦᬗᬶᬓᬕᬯᬾᬤᬶᬦᭀᬳᬓᭂᬦ᭄᭞
ᬇᬓᬂᬕᬢᬶᬰᬶᬦᬵᬧᬲᬶᬲ᭄ᬬᬓᬢᬳᬵᬬᬓᬢᭂᬫᬸᬢᬸᬮᬸᬗᭂᬦ᭄ᬧᬢᬶᬓ᭄ᬳᬚᬶ᭞
ᬧᬢᬶᬧ᭄ᬯᬩᬮᬶᬓᬶᬂᬳᬸᬭᬶᬧ᭄ᬮᬭᬮᬮᬶᬲ᭄ᬧ᭄ᬯᬩᬮᬶᬓᬦᬶᬯᭂᬮᬲ᭄ᬲᬸᬭᬵᬥᬶᬧ᭛

᭝᭗᭐᭝\᭝᭗᭝\᭝᭑᭒᭝᭟ᬯᬶᬚᬶᬮ᭄ᬲᬳᬦᬲᬂᬳ᭄ᬬᬗᬶᬂᬓᬸᬲᬸᬫᬯᬵᬳᬸᬲᬸᬫᬮᬕᬦᬶᬳᬦ᭄ᬮᬯᬤ᭄‌ᬗ᭄ᬳᬸᬮᬸᬦ᭄᭞
ᬳᬸᬭᬶᬧ᭄ᬕᭂᬮᬶᬲᬦᬶᬗ᭄ᬳᬸᬮᬸᬦ᭄ᬬᬧᬮᬓᬸᬦ᭄ᬢᬭᬶᬬᬢᬶᬯᬭᬳᬬ᭄ᬯᬢᬵᬲᬸᬯᬾ᭞
ᬓᬸᬦᬂᬬᬦᬕᭂᬕᭂᬄᬤ᭄ᬯᬶᬚᬃᬱᬶᬧᬮᬮᬸᬦ᭄ᬲᬯᬸᬬᬸᬗᬶᬭᬲᬤᬾᬦ᭄ᬬᬲᬗ᭄ᬓᬸᬍᬦ᭄᭞
ᬢᬸᬳᬸᬦ᭄ᬓᬶᬢᬮᬸᬫᭂᬡ᭄ᬟ᭄ᬯᬍᬡ᭄ᬟ᭄ᬯᬭᬶᬰᬯᬗ᭄ᬓᬸᬕᭂᬲᭂᬗᭂᬦᬶᬧᬜᬡ᭄ᬟᬶᬦᬶᬂᬯᬸᬗᬹ᭛

᭝᭗᭑᭝\᭝᭗᭝\᭝᭑᭓᭝᭟ᬫᬦᬶᬲ᭄ᬦᬶᬫᬢᬦᬶᬗ᭄ᬳᬸᬮᬸᬦ᭄ᬮᬩᬸᬳᭂᬦᬶᬂᬚᬮᬥᬶᬮᬸᬳᬶᬭᬶᬓᬂᬢᬲᬶᬓ᭄ᬫᬥᬸ᭞
ᬭᬭᬲ᭄ᬦᬶᬯᬚᬦᬶᬗ᭄ᬳᬸᬮᬸᬦ᭄ᬳᬜᬸᬢᭂᬦᬶᬂᬰ᭄ᬭᬶᬕᬟᬶᬗᬶᬧᬸᬘᬓᬶᬂᬕᬸᬦᬸᬂᬕᬸᬮ᭞
ᬍᬫᭂᬲ᭄ᬦᬶᬍᬗᭂᬦᬶᬗ᭄ᬳᬸᬮᬸᬦ᭄ᬍᬧᬲᭂᬦᬶᬂᬕᬟᬸᬗᬗᭂᬮᬶᬳᬗᭀᬮᬓᭂᬦ᭄ᬢᬯᬂ᭞
ᬮᬭᬶᬲ᭄ᬦᬶᬯᭂᬢᬶᬲᬶᬗ᭄ᬳᬸᬮᬸᬦ᭄ᬓᭂᬓᭂᬲᬦᬦ᭄ᬢᬓᭂᬫᬶᬢᬦᬦᬶᬤᬾᬯᬦᬶᬂᬧᬸᬟᬓ᭄᭛

᭝᭗᭒᭝\᭝᭗᭝\᭝᭑᭔᭝᭟ᬓᭂᬮᬩ᭄ᬦᬶᬢᬧᬶᬳᬶᬗ᭄ᬳᬸᬮᬸᬦ᭄ᬲᬸᬚᬶᬬᬢᬾᬓᬶᬧᬸᬧᬸᬮᬓᭂᬦᬶᬧᭀᬲᬶᬓᬶᬂᬲᭂᬓᬭ᭄᭞
ᬧᬢᬗ᭄ᬓᬶᬲᬶᬕᬶᬭᬶᬗ᭄ᬱᬶᬗᬶᬗ᭄ᬳᬸᬮᬸᬦᬗᬦ᭄ᬢ᭄ᬬᬭᬶᬍᬗᭂᬗᬶᬓᬶᬭᬶᬜ᭄ᬘᬶᬗᬶᬂᬩᬜᬸ᭞
ᬧᭂᬦᭂᬤ᭄ᬦᬶᬮᬓᬸᬦᬶᬗ᭄ᬳᬸᬮᬸᬦ᭄ᬢᬦᬲᬭᬕ᭄ᬯᬮᬸᬬᬓᭂᬦᬭᬶᬮᬫ᭄ᬧᬳᬶᬂᬮᬶᬫᬦ᭄᭞
ᬧᭂᬧᭃᬦᬶᬧᬦᬗᬶᬲ᭄ᬓᬸᬢᬦ᭄ᬓᬳᬸᬦᬶᬗᬵᬟᬯᬸᬳᬓᭂᬦᬭᬶᬰᬩ᭄ᬤᬦᬶᬂᬘᬸᬘᬸᬭ᭄᭛

᭝᭗᭓᭝\᭝᭗᭝\᭝᭑᭕᭝᭟ᬅᬫᬾᬢᬫᬗᬸᬦᭂᬂᬕᬮᬸᬄᬓᬶᬢᬧᬫᭀᬭᬦᬦᬶᬓᬸᬲᬸᬢᬶᬭᭀᬫᬦᬶᬗ᭄ᬳᬸᬮᬸᬦ᭄᭞
ᬭᬶᬫᬶᬫ᭄ᬩᬦᬶᬢᬫᬦ᭄ᬢᬧᬗ᭄ᬍᬧᬲᬦᬦ᭄ᬢᬭᬶᬋᬗᬸᬦᬶᬳᬮᬶᬲ᭄ᬓᬸᬬᬦ᭄ᬢᬶᬓᭂᬮ᭄᭞
ᬕᭂᬫᬸᬄᬦᬶᬲᬸᬲᬸᬦᬶᬗ᭄ᬳᬸᬮᬸᬦ᭄ᬯᬳᬸᬫᬶᬚᬶᬮ᭄ᬢᬸᬳᬜᬗᬓᭂᬦᬭᬶᬂᬧᬸᬘᬂᬕᬟᬶᬂ᭞
ᬯᭂᬦᭂᬲ᭄ᬦᬶᬫᬸᬔᬦᬶᬗ᭄ᬳᬸᬮᬸᬦ᭄ᬳᬜᬸᬢᭂᬦᬶᬂᬯᬸᬮᬦᬶᬦᭂᬫᬸᬓᬦᬶᬂᬮᬫᬤ᭄ᬮᬫᬤ᭄᭛

᭝᭗᭔᭝\᭝᭗᭝\᭝᭑᭖᭝᭟ᬧᬫᬵᬤᬧᬦᬶᬫᬥ᭄ᬬᬦᬶᬗ᭄ᬳᬸᬮᬸᬦᬭᭀᬲ᭄ᬓᬶᬭᬶᬫᬓᭂᬦᬶᬗᬰᭀᬓᬧᬵᬤᬧ᭞
ᬅᭂᬩᬸᬦ᭄ᬳᬦᬭᬶᬢᬸᬗ᭄ᬢᬸᬗᬶᬂᬢᬺᬡᬮᬢᬵᬗ᭄ᬓᬸᬭᬧᬢᬸᬯᬯᬦᬾᬮᬸᬳᬶᬗ᭄ᬳᬸᬮᬸᬦ᭄᭞
ᬮᬯᬦ᭄ᬧᬜᬸᬭᬶᬕᬾᬦᬸᬦᬸᬲ᭄ᬦᬶᬧᬗᬯᬓ᭄ᬓᬸᬭᬓᭂᬢᬓᭂᬦᬤᬾᬦ᭄ᬢᬭᬶᬂᬢᬸᬮᬶᬲ᭄᭞
ᬮᬸᬗᬶᬤ᭄ᬦᬶᬓᬸᬓᬸᬦᬶᬗ᭄ᬳᬸᬮᬸᬦ᭄ᬢᬸᬭᬸᬗᬗᬦ᭄ᬬᬭᬶᬚᬚᬚᬚᬭᬶᬂᬲᭂᬓᬃᬢᬚᬶ᭛

᭝᭗᭕᭝\᭝᭗᭝\᭝᭑᭗᭝᭟ᬦᬳᬦ᭄ᬰ᭄ᬭᬸᬢᬶᬦᬶᬤᬾᬦᬶᬓᬵᬦᬗᬶᬲᬢᬸᬗ᭄ᬢᬸᬗᬸᬘᬧᬦᬫᭂᬮᬲ᭄ᬫᭂᬮᬲ᭄ᬳᬋᬧ᭄᭞
ᬲᬫᬲ᭄ᬢᬧᬭᬤᬾᬯᬲᬹᬓ᭄ᬱ᭄ᬫᬳᬸᬫᭂᬦᭂᬂᬢᬶᬦᬗᬶᬲᬦᬶᬓᬢᬦ᭄ᬳᬦᬵᬗ᭄ᬮᬯᬤ᭄᭞
ᬅᬋᬲ᭄ᬳᬯᬳᬯᬵᬓᭂᬦᬵᬯᭂᬤᬶᬓᬸᬫᭃᬮ᭄‌ᬯ᭄ᬭᬸᬳᬶᬕᭂᬕᭂᬳᬶᬯᬸᬬᬸᬂᬤ᭄ᬯᬶᬚᬾᬰ᭄ᬯᬭ᭞
ᬧᬟᬵᬗᬺᬲᬦᬗᬶᬲ᭄ᬦᬗᬶᬲ᭄ᬢᬗᬶᬲᬶᬓᬵᬧᬶᬦᬶᬢᬸᬭᬸᬦᬶᬓᬫᬸᬗ᭄ᬕᬸᬭᬶᬂᬯᬦᬾᬄ᭛

᭝᭗᭖᭝\᭝᭗᭝\᭝᭑᭘᭝᭟ᬢᬗᬶᬲ᭄ᬢᬗᬶᬲᬶᬤᬾᬯᬦᬶᬂᬓᬸᬲᬸᬫᬲᬹᬓ᭄ᬱ᭄ᬫᬢᬶᬦᬗᬶᬲᬓᭂᬦᬶᬂᬫᬥᬸᬩ᭄ᬭᬢ᭞
ᬢᬗᬶᬲ᭄ᬦᬶᬗᬫᬭᬵᬰ᭄ᬭ᭄ᬬᬾᬂᬯᬸᬮᬦᬯᬵᬢᬶᬦᬗᬶᬲᬓᭂᬦᬶᬰᬩ᭄ᬤᬦᬶᬂᬘᬸᬘᬸᬭ᭄᭞
ᬢᬗᬶᬲ᭄ᬢᬗᬶᬲᬶᬤᬾᬯᬦᬶᬂᬚᬮᬤᬘᬵᬢᬓᬫᬦᬗᬶᬲᬓᭂᬦ᭄ᬳᬦᬾᬂᬢᬯᬂ᭞
ᬢᬗᬶᬲ᭄ᬢᬗᬶᬲᬶᬤᬾᬯᬦᬶᬂᬫᬲᬓᬧᬢ᭄ᬢᬶᬦᬗᬶᬲᬓᭂᬦᬶᬕᭂᬦ᭄ᬢᭂᬭᬶᬂᬧᬢᭂᬭ᭄᭛

᭝᭗᭗᭝\᭝᭗᭝\᭝᭑᭙᭝᭟ᬫᬸᬯᬄᬤ᭄ᬬᬳᬦᬸᬫᭀᬚᬭᬲᬺᬢᬸᬘᬧᬦ᭄ᬬᬢᬸᬦᬢᬸᬦᬲᬶᬦᬫ᭄ᬩᬗᬦ᭄ᬢᬗᬶᬲ᭄᭞
ᬫ᭄ᬧᬸᬟᬂᬳ᭄ᬬᬗᬧᬢᬵᬳᬶᬦᬦ᭄ᬢᬶᬦᬶᬫᬦᭂᬳ᭄ᬢᬧᬗᬸᬱᬥᬭᬶᬤᬸᬳ᭄ᬔᬦᬶᬗ᭄ᬳᬸᬮᬸᬦ᭄᭞
ᬬᬢᬦ᭄ᬳᬦᬳᬶᬦᬾᬃᬫᬦᭂᬄᬤ᭄ᬯᬶᬚᬯᬭᬵᬱᬶᬳᬳᬸᬫᬸᬭᬶᬧᬦᬂᬳᬸᬯᬸᬲ᭄ᬧᭂᬚᬄ᭞
ᬓ᭄ᬱᬫᬵᬓᭂᬦᬫᬕᭃᬂ‌ᬗ᭄ᬳᬸᬮᬸᬦ᭄‌ᬫ᭄ᬧᬸᬯᬭᬳᭂᬦ᭄ᬤᬸᬕᬤᬸᬕᬫᬭᬢᬦ᭄ᬳᬋᬧ᭄ᬳᬋᬧ᭄᭛

᭝᭗᭘᭝\᭝᭗᭝\᭝᭒᭐᭝᭟ᬦᬳᬦ᭄ᬭᬱᬦᬶᬤᬾᬦᬶᬓᬵᬦᬗᬶᬲᬫᬶᬦ᭄ᬢᬯᬶᬦᬮᬸᬬᬓᭂᬦᬶᬂᬓᬤᬾᬯᬢᬦ᭄᭞
ᬉᬥᬵᬦᬶᬪᬕᬯᬵᬦ᭄ᬧᬗ‌ᬯ᭄ᬭᬸᬳᬦᬤᬾᬦᬶᬭᬫᬸᬮᬢᬫᬦᬶᬲ᭄ᬯᬯᬂᬮᬶᬧᬸᬭ᭄᭞
ᬅᬧᬸᬬ᭄ᬲᬶᬦᬶᬭᬫᬶᬂᬚᬯᬸᬄᬧᬟᬦᬶᬲᬸᬗ᭄ᬱᬸᬢᬶᬭᬢᬦᬕᭂᬕᭂᬄᬯᬯᬂᬧᬟᭂᬫ᭄᭞
ᬲᭂᬋᬄᬯᬗᬶᬮᬯᬦ᭄ᬤᬸᬳᬶᬂᬯ᭄ᬯᬳᬭᬫᭂᬲ᭄ᬭᬶᬯᬚᬧᬟᬦᬶᬤᬾᬦᬶᬭᬵᬗᬸᬘᬧ᭄᭛

᭝᭗᭙᭝\᭝᭗᭝\᭝᭒᭑᭝᭟ᬧᬭᬦ᭄ᬓᬭᬶᬓᬢᬦ᭄ᬲᬶᬳᬗ᭄ᬓ᭄ᬯᬭᬶᬓᬶᬢᬵᬦᬓᬸᬓᬶᬢᬓᬭᬶᬓᬵᬧᬦᬸᬢ᭄ᬢᬫ᭞
ᬫᬦᬸᬱ᭄ᬬᬢᬸᬯᬶᬲᬵᬯᬓᬦ᭄ᬬᬬᬦᬢᭃᬦ᭄ᬫᬭᬫᬭᬳᬶᬦᬶᬟᭂᬧ᭄ᬓᬤᬂᬓᬤᬂ᭞
ᬓᬸᬦᬂᬲᬗᬕᬯᬾᬮᬭᬦ᭄ᬢᬧᬭᬫᬵᬃŧᬦᬶᬭᬲᬶᬭᬪᬝᬵᬭᬰᬗ᭄ᬓᬭ᭞
ᬮᬸᬓᬢ᭄ᬦᬶᬓᬧᬮᬂᬦᬶᬓᬂᬲᬸᬓᬺᬢᬫᬵᬃᬕ᭄ᬕᬦᬶᬓᬧᬮᬗᬶᬤᬾᬦ᭄ᬢᬤᬾᬯᬢᬷ᭛

᭝᭘᭐᭝\᭝᭗᭝\᭝᭒᭒᭝᭟ᬧ᭄ᬭᬶᬬᬦ᭄ᬢᬭᬶᬗᬦᬵᬤᬶᬚᬦ᭄ᬫᬤᬤᬶᬫᬵᬦᬸᬱᬮᬶᬢᬸᬳᬬᬸᬲᬹᬃᬬ᭄ᬬᬯᬗ᭄ᬰᬚ᭞
ᬦᬭᬾᬦ᭄ᬤ᭄ᬭᬭᬖᬸᬭᬓ᭄ᬯᬫᬵᬦᬓᬦᬶᬭᬸᬧ᭄ᬭᬓᬰᬶᬢᬲᬸᬪᬕᬾᬂᬧᬸᬭᬵᬦ᭄ᬢᬭ᭞
ᬅᬧᬜ᭄ᬚ᭄ᬬᬅᬚᬥᬦᬸᬃᬤ᭄ᬥᬭᬵᬦ᭄ᬯᬫᬶᬲᬶᬦᬶᬂᬭᬖᬸᬦᬕᬭᬢᬸᬭᬸᬂ‌ᬲ᭄ᬫᬭᬵᬢᬸᬭ᭞
ᬢᬸᬳᬸᬦ᭄ᬓᬶᬢᬤᬶᬦᬾᬪᬝᬵᬭᬬᬸᬕᬮᬦ᭄ᬬᬫᬸᬯᬳᬓᬸᬋᬦᬵᬲᬶᬳᬾᬓᬶᬢ᭛

᭝᭘᭑᭝\᭝᭗᭝\᭝᭒᭓᭝᭟ᬓᬸᬦᬂᬧ᭄ᬯᬲᬶᬳᬦᬶᬗ᭄ᬳᬸᬮᬸᬦ᭄ᬭᬶᬓᬶᬢᬢᬦ᭄ᬓᬮᬯᬲᬦᬤᬤᬶᬦ᭄ᬢᬫᬵᬦᬸᬱ᭞
ᬅᬗᬵᬮᬶᬳᬦᬓᬧ᭄ᬭᬪᬸᬦ᭄ᬓᬶᬢᬮᬯᬦ᭄ᬲᬂᬅᬚᬲᬸᬔᬲᬭᬵᬚ᭄ᬬᬢᬸᬗ᭄ᬕᬍᬦ᭄᭞
ᬢᬸᬳᬸᬦ᭄ᬧᬫᭂᬓᬲᬦ᭄ᬢᬯᬷᬚᬲᬯᬶᬚᬷᬭᬶᬓᬓᬶᬢᬫᬮᬸᬬᬾᬂᬓᬤᬾᬯᬢᬦ᭄᭞
ᬲᭂᬓᬃᬲᬸᬫᬦᬲᬵᬦ᭄ᬢᬓᬦ᭄ᬢᬬᬢᬶᬓᬵᬫᭂᬕᬢᬓᭂᬦᬭᬶᬰᬵᬧᬦᬶᬗ᭄ᬳᬸᬮᬸᬦ᭄᭛

᭝᭘᭒᭝\᭝᭗᭝\᭝᭒᭔᭝᭟ᬳᬸᬯᬸᬲ᭄ᬧ᭄ᬯᬓᬶᬢᬫᬦ᭄ᬢᬸᬓᬶᬂᬲᬸᬭᬧᬤᬵᬦᬓᬸᬓᬢᭂᬓᬢᭂᬓᬾᬂᬯ᭄ᬯᬮᬸᬂᬢᬳᬸᬦ᭄᭞
ᬲᬫᬗ᭄ᬓᬦᬦᬭᬾᬦ᭄ᬤ᭄ᬭᬲᬂᬓᬯᭂᬓᬲᬶᬂᬦᬕᬭᬫᬸᬮᬶᬳᬭᬶᬂᬓᬤᬾᬯᬢᬦ᭄᭞
ᬅᬧᬗ᭄ᬕᬶᬳᬫᬸᬯᬄᬮᬯᬦ᭄ᬓᬶᬢᬢᬸᬫᭂᬫ᭄ᬯᬓᭂᬦᬨᬮᬦᬶᬓᬂᬓᬤᬶᬕ᭄ᬚᬬᬦ᭄᭞
ᬫᬢᬗ᭄ᬦ᭄ᬬᬧᬳᬬᬸᬦ᭄ᬫᬦᬳ᭄ᬢᬲᬸᬔᬫᬵᬃᬕ᭄ᬕᬫᬢᭂᬫᬳᬵᬦᬭᬵᬚᬧᬸᬢ᭄ᬭᬶᬓᬵ᭛

᭝᭘᭓᭝\᭝᭗᭝\᭝᭒᭕᭝᭟ᬦᬳᬦ᭄ᬭᬱᬦᬶᬤᬾᬦᬶᬭᬵᬫᭂᬕᬢᬶᬰᬵᬧᬦᬶᬭᬢᭂᬳᭂᬭᬚᬃᬲᬢᭀᬭᬱᬶᬄ᭞
ᬭᬶᬫᬹᬮᬦᬶᬤᬤᬶᬦ᭄ᬬᬮᬾᬦ᭄ᬢᭂᬫᬳᬵᬦᬦ᭄ᬬᬢᬶᬦᬮᬢᬳᬶᬭᬵᬕᬮᬃᬢᬗᬦ᭄᭞
ᬓᬸᬦᬂᬧ᭄ᬯᬯᭂᬓᬲᬦ᭄ᬳᬶᬟᭂᬧ᭄ᬦ᭄ᬬᬭᬶᬓᬰᬵᬧᬦᬶᬓᬓᬤᬶᬯᬶᬦᬾᬳᬦᬸᬕ᭄ᬭᬳ᭞
ᬉᬦᭂᬗ᭄ᬦ᭄ᬬᬫᬢᭂᬫᬄᬮᬸᬳᬤᬺᬲᬶᬓᬧᭃᬮᬭᬢᬸᬭᬶᬤᬦᬶᬓᬵᬢᭂᬫᬄᬢᬗᬶᬲ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭘᭔᭝\᭝᭘᭝\᭝᭑᭝᭟ᬳᬵᬄᬲᬂᬫᬸᬓ᭄ᬱᬭᬶᬮᬸᬳ᭄ᬓᬸᬢᬦ᭄ᬧᬳᬫᭂᬗᬦ᭄ᬦᬫᬸᬦᬫᬸᬧᭂᬚᬳᬶᬂᬧᬲᬗ᭄ᬕᬫᬦ᭄᭞
ᬫᬗ᭄ᬓᬾᬧ᭄ᬯᬵᬫ᭄ᬩᭂᬓᬦᬶᬂᬧ᭄ᬭᬳᬵᬲᬦᬩᬶᬲᬵᬗ᭄ᬳᬭᬶᬳᬭᬶᬳᬶᬗᬋᬲ᭄ᬧᬶᬦᬗ᭄ᬓ᭄ᬯᬓᭂᬦ᭄᭞
ᬗᬹᬦᬶᬦ᭄ᬳ᭄ᬬᬂᬓᬶᬢᬭᬶᬂᬲᬸᬭᬵᬮᬬᬫᬦᭂᬳ᭄ᬢᬫᬶᬮᬸᬫᬢᭂᬫᬳᬵᬦ᭄ᬯᬭᬵᬧ᭄ᬲᬭᬷ᭞
ᬫᬗ᭄ᬓᬾᬧ᭄ᬯᬵᬗ᭄ᬤᬤᬶᬭᬵᬚᬧᬸᬢ᭄ᬭᬓᬶᬢᬳᬾᬃᬗ᭄ᬳᬸᬮᬸᬦᬢᭂᬫᬳᬵᬭᬵᬚᬧᬸᬢ᭄ᬭᬶᬓᬵ᭛

᭝᭘᭕᭝\᭝᭘᭝\᭝᭒᭝᭟ᬳᬵᬄᬲ᭄ᬯᬵᬫᬶᬗ᭄ᬓᬸᬤᬸᬤᬸᬢ᭄‌ᬗ᭄ᬳᬸᬮᬸᬦ᭄ᬭᬶᬚᬸᬭᬗᬶᬂᬍᬧᬶᬳᬦᬮᬮᬗᭃᬮᬓᭂᬦ᭄ᬮᬗᭃ᭞
ᬳᭂᬫ᭄ᬩᬦ᭄ᬭᬶᬂᬯ᭄ᬯᬢᬰᭀᬓᬧᬵᬤᬧᬢᭂᬗᬳ᭄ᬓᬸᬧᬕᬫᭂᬮᬦᬮᬸᬗ᭄ᬕᬳᬶᬂᬕᬟᬸᬂ᭞
ᬲᬸᬗ᭄ᬱᬸᬂᬭᬶᬂᬫᬗᬸᬦᭂᬂᬕᬮᬸᬄᬮᬸᬮᬸᬢᬸᬦᭂᬗ᭄ᬓᬸᬭᬶᬓᬶᬢᬓᬓᬢᬦ᭄ᬯᭂᬦᬂᬓᬶᬦᬲ᭄᭞
ᬭᬶᬂᬧᬡ᭄ᬟᬦ᭄ᬳᬟᬗᭂᬦ᭄‌ᬗ᭄ᬳᬸᬮᬸᬦ᭄ᬮᬸᬫᬓᬸᬰᭀᬓᬮᬓᬸᬮᬓᬸᬝᬶᬓᬵᬳᬯᬦ᭄ᬧᬸᬟᬓ᭄᭛

᭝᭘᭖᭝\᭝᭘᭝\᭝᭓᭝᭟ᬦᬵᬳᬦ᭄ᬗᬺᬲ᭄ᬗᬺᬲᬶᬲᬫ᭄ᬩᬲᬫ᭄ᬩᬢᬶᬓᬓᬵᬲᬶᬳᬦᬮᬮᬧᬲᬄᬮᬯᬦ᭄ᬧ᭄ᬭᬶᬬ᭞
ᬢᬦ᭄ᬲᬶᬄᬦᬶᬂᬯᬶᬥᬶᬫᭀᬖᬢᬦ᭄ᬧᬢᬸᬮᬸᬗᬦ᭄ᬓᬭᬡᬦᬶᬓᬫᬦᭂᬫ᭄ᬯᬓᭂᬦ᭄ᬮᬭ᭞
ᬤᬾᬦᬶᬂᬕ᭄ᬬᬵᬦ᭄ᬬᬢᬸᬫᭂᬫ᭄ᬯᬚᬦ᭄ᬫᬲᬗᬦᬶᬗ᭄ᬕᬮᬓᭂᬦᬶᬭᬶᬬᬭᬶᬂᬓᬤᬾᬯᬢᬦ᭄᭞
ᬅᬫ᭄ᬯᬶᬢ᭄ᬫᬢ᭄ᬬᬫᬦᭂᬫ᭄ᬩᬳᬶᬂᬤ᭄ᬯᬶᬚᬯᬭᬵᬦᭂᬳᭂᬭᬗᬸᬲᬧᬶᬮᬸᬳ᭄ᬦ᭄ᬬᬭᬶᬂᬲᬩᬸᬓ᭄᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭘᭗᭝\᭝᭙᭝\᭝᭑᭝᭟ᬳᬸᬯᬸᬲ᭄ᬧ᭄ᬭᬡᬢᬪᬓ᭄ᬢᬶᬢᬦ᭄ᬧᬰᬭᬡᬵᬰ᭄ᬭ᭄ᬬᬫᬢᬶᬮᬸᬫᬳᬶᬂᬧᬫᬜ᭄ᬘᬦᬦ᭄᭞
ᬳᬸᬫᬸᬂᬢᬗᬶᬲᬶᬲᬸᬦ᭄ᬤᬭᬷᬦᬶᬓᬗᬮᬲ᭄ᬳᬶᬦᬭᬶᬯᬸᬯᬸᬦᬶᬰᬩ᭄ᬤᬦᬶᬂᬕᬕᬸᬂ᭞
ᬋᬋᬩ᭄ᬓᬸᬲᬸᬫᬲᬵᬭᬶᬢᬦ᭄ᬧᬧᭂᬕᬢᬦ᭄ᬓᭂᬢᬸᬕᬶᬢᭂᬟᬸᬦᬶᬗᬾᬃᬢ᭄ᬢᬮᬷᬂᬚᬸᬭᬂ᭞
ᬮᬸᬗᬶᬂᬕᬟᬸᬗᬗᬶᬦ᭄ᬤ᭄ᬭᬘᬵᬧᬳᬸᬫᬟᬂᬳᬯᬦᬦᬶᬓᬫᬤᬤ᭄ᬬᬫᬵᬦᬸᬱ᭛

᭝᭘᭘᭝\᭝᭙᭝\᭝᭒᭝᭟ᬳ᭄ᬬᬂᬅᬕ᭄ᬦᬶᬳᬦᬭᬶᬂᬰᬭᬷᬭᬫᬶᬚᬶᬮᬗ᭄ᬕᭂᬲᭂᬗᬶᬰᬯᬦᬶᬓᬵᬕᬶᬮᬂᬕᬶᬮᬂ᭞
ᬓᬲᬶᬤ᭄ᬥ᭄ᬬᬦᬶᬭᬲᬂᬤ᭄ᬯᬶᬚᬃᬱᬶᬕᬸᬫᬯᬾᬤᬶᬮᬳᬶᬓᬓᬭᬡᬦ᭄ᬬᬦᬸᬚ᭄ᬯᬮ᭞
ᬩᬸᬓᬸᬃᬧᬫᬶᬟᬭᬦ᭄‌ᬦ᭄ᬤᬢᬦ᭄ᬫᬶᬮᬸᬕᭂᬲᭂᬂᬓᬤᬶᬚᬮᬤᬭᬶᬦᭂᬗ᭄ᬕᬦᬶᬂᬓᬶᬮᬢ᭄᭞
ᬲᬫᬦ᭄ᬢᬚᬶᬧᬟᭂᬫ᭄ᬢᬸᬳᬸᬦ᭄ᬳᬦᬓᬸᬓᬸᬲ᭄ᬦ᭄ᬬᬓᬭᬶᬲᬓᬸᬓᬸᬲᬶᬂᬤᬫᬃᬧᭂᬚᬄ᭛

᭝᭘᭙᭝\᭝᭙᭝\᭝᭓᭝᭟ᬳᬬᬸᬦ᭄ᬬᬫᬶᬮᬸᬪᬲ᭄ᬫᬶᬪᬹᬢᬢᭂᬓᬭᬶᬂᬕᭂᬮᬸᬗᬳᬯᬸᬓᬫᬶᬡ᭄ᬟᬭᬶᬂᬓᬸᬓᬸᬲ᭄᭞
ᬮᬸᬫᭃᬂᬯᬦᬶᬓᬗᬲ᭄ŧᬶᬫᬵᬢ᭄ᬭᬓᬤᬶᬰᬾᬱᬦᬶᬮᬸᬭᬸᬦᬶᬫᬢᬦ᭄ᬬᬬᬦ᭄ᬯᬸᬮᬢ᭄᭞
ᬩᬗᬸᬦ᭄ᬢᬸᬭᬢᬸᬭᬄᬦᬶᬓᬂᬲᬶᬧᬢᬶᬓᬂᬮᬢᬸᬮᬢᬸᬢᬸᬫᬶᬩᬵᬧᬟᬵᬳᬶᬋᬂ᭞
ᬳᬶᬮᬂᬲᬶᬦᬶᬭᬶᬭᬶᬂᬲᬫᬷᬭᬡᬳᬯᬸᬦ᭄ᬬᬢᬸᬫᬸᬮᬸᬬᬦᬭᬷᬭᬭᬶᬂᬳᬺᬩᬸᬓ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭙᭐᭝\᭝᭑᭐᭝\᭝᭑᭝᭟ᬲᬂᬳ᭄ᬬᬂᬦᬶᬂᬲᬸᬭᬮᭀᬓᬢᬦ᭄ᬧᬳᬫᭂᬗᬦ᭄ᬦᬫᬸᬦᬫᬸᬧᭂᬚᬳᬶᬂᬧᬫᬜ᭄ᬘᬦᬦ᭄᭞
ᬲᬹᬓ᭄ᬱ᭄ᬫᬵᬗ᭄ᬚᬦ᭄ᬫᬫᬭᬾᬂᬯᬶᬤᬃᬪᬦᬕᬭᬷᬲᬶᬭᬢᬧᬶᬦᬓᬲᬵᬭᬶᬦᬶᬂᬲᬭᬵᬢ᭄᭞
ᬧᬸᬢ᭄ᬭᬷᬰ᭄ᬭᬷᬓ᭄ᬭŧᬓᬾᬰᬶᬓᬾᬰ᭄ᬯᬭᬦᭂᬳᭂᬃᬳᬬᬸᬦᬶᬭᬓᬤᬶᬗᬹᬦᬶᬦᬧ᭄ᬲᬭᬷ᭞
ᬔ᭄ᬬᬵᬢᬶᬰ᭄ᬭᬷᬦ᭄ᬤᬸᬫᬢᬷᬧᬦᬗ᭄ᬕᬳᬶᬲᬶᬭᬦ᭄ᬧᬫᬸᬔᬓᬤᬶᬰᬰᬗ᭄ᬓᬧᬹᬃᬡ᭄ᬦᬫ᭛

᭝᭙᭑᭝\᭝᭑᭐᭝\᭝᭒᭝᭟ᬮ᭄ᬯᬷᬭᬶᬂᬲ᭄ᬯᬧ᭄ᬦᬯᬶᬚᬶᬮ᭄ᬦᬶᬭᬵᬤ᭄ᬪᬸᬢᬓᬋᬗ᭄ᬯᬦᬶᬯᬮᬶᬦᬶᬭᬭᬶᬂᬓᬤᬾᬯᬢᬦ᭄᭞
ᬋᬫᬺᬫ᭄ᬢᬂᬤᬰᬤᬾᬰᬤᬾᬦᬶᬲᬳᬩᬶᬂᬚᬮᬤᬓᬸᬲᬸᬫᬫᬸᬗ᭄ᬕᬸᬭᬶᬂᬢᬯᬂ᭞
ᬍᬗ᭄ᬍᬂᬤᬾᬦᬶᬕᭂᬋᬳ᭄ᬦ᭄ᬬᬱᬝ᭄ᬧᬤᬫᬮᬶᬯ᭄ᬭᬦᬧᬸᬧᬸᬮᬶᬭᬶᬓᬂᬮᬶᬫᬸᬢ᭄ᬳᬺᬩᬸᬓ᭄᭞
ᬲᬸᬫ᭄ᬬᬸᬓ᭄ᬢᬂᬫᬥᬸᬧᬸᬱ᭄ᬧᬯᬃᬱᬫᬤᬸᬮᬸᬃᬚᬬᬚᬬᬭᬶᬚᬬᬵᬦᬺᬧᬵᬢ᭄ᬫᬚᬵ᭛

᭝᭙᭒᭝\᭝᭑᭐᭝\᭝᭓᭝᭟ᬗᬹᬦᬶᬦ᭄ᬢᬸᬗ᭄ᬕᬮᬦᬓ᭄ᬦᬭᬾᬰ᭄ᬯᬭᬮᬯᭃᬫᬦᬳᬶᬭᬭᬶᬯᬶᬚᬶᬮ᭄ᬦᬺᬧᬵᬢ᭄ᬫᬚᬵ᭞
ᬦ᭄ᬤᬵᬢᬦ᭄ᬧᬾᬫ᭄ᬩᬸᬳᬶᬓᬂᬲᬸᬔᬾᬲᬶᬭᬩᬗᬸᬦ᭄ᬩᬜᬸᬳᬸᬫᬶᬤᭂᬗᬗᬦ᭄ᬢᬶᬭᬶᬂᬭᬦᬸ᭞
ᬫᬗ᭄ᬓᬾᬦ᭄ᬧᬾᬫ᭄ᬩᬸᬳᬦᬓ᭄ᬦᬶᬭᬵᬳᬬᬸᬲᬶᬦᬫ᭄ᬪᬯᬫᬗᬤᭂᬳᬮᬓ᭄ᬱ᭄ᬫᬶᬦᬶᬂᬧᬸᬭᬷ᭞
ᬏᬫ᭄ᬩᬸᬄᬕᭃᬂᬓᬤᬶᬲᬵᬕᬭᬭ᭄ᬯᬩᬫᭂᬧᭂᬓ᭄ᬲᬸᬔᬦᬶᬭᬭᬶᬯᬶᬚᬶᬮ᭄ᬦᬺᬧᬵᬢ᭄ᬫᬚᬵ᭛

᭝᭙᭓᭝\᭝᭑᭐᭝\᭝᭔᭝᭟ᬭᬓ᭄ᬭ᭄ᬬᬦ᭄ᬲᬂᬧᬶᬦᬓᬾᬜᬭᬓ᭄ᬯᬓᬸᬮᬯᬗ᭄ᬰᬯᭂᬓᬯᭂᬓᬓᬤᬂᬓᬤᬂᬳᬚᬶ᭞
ᬅᬰ᭄ᬭᬷᬯᬃᬡ᭄ᬦᬦᬶᬭᬵᬭᬭᬲ᭄ᬓᬤᬶᬲᬭᭀᬚᬓᬶᬦᭂᬮᬩᬓᭂᬦᬶᬂᬭ᭄ᬬᬓᬶᬂᬩᬜᬸ᭞
ᬤᬾᬦᬶᬂᬫᭂᬜ᭄ᬘᬸᬳᬗᬫ᭄ᬩᭂᬓᬫ᭄ᬩᭂᬓᬶᬲᬪᬵᬯᬦᬶᬭᬢᭂᬓᬳᬶᬋᬂᬓᬶᬦᬾᬭᬶᬗᬦ᭄᭞
ᬲᬸᬲ᭄ᬯᬦ᭄ᬩᬵᬳ᭄ᬯᬦᬕᬲ᭄ᬬᬓᬗ᭄ᬳᬍᬧᬓᭂᬦ᭄‌ᬯ᭄ᬭᬸᬳᬶᬗᬗᬶᬦᬓᬦᬾᬢᬸᬳᬦ᭄ᬢᬸᬳᬦ᭄᭛

᭝᭙᭔᭝\᭝᭑᭐᭝\᭝᭕᭝᭟ᬮᬵᬯᬦ᭄ᬢᭀᬯᬶᬦᬶᬭᬵᬳᬍᬧ᭄ᬫᬋᬓᬳᬤ᭄ᬬᬦᬓᬸᬦᬗᬲᬯᬂᬧ᭄ᬭᬶᬬᬫ᭄ᬩᬤ᭞
ᬦ᭄ᬤᬦ᭄ᬧᬃᬡ᭄ᬦᬄᬓᬓᬤᬾᬦᬶᬭᬾᬜᬦᬶᬭᬓᬃᬯ᭄ᬯᬲᬶᬭᬧᬟᬲᬸᬰᬷᬮᬯᬷᬃᬬ᭄ᬬᬯᬦ᭄᭞
ᬓᬵᬮᬶᬄᬓᬵᬮᬶᬳᬶᬭᬵᬗ᭄ᬳᬭᬶᬲ᭄ᬳᬭᬶᬲᬦᬸᬲ᭄ᬯᬦᬶᬭᬳᬶᬦᬯᭂᬗᬷᬲᬸᬧᬸᬢ᭄ᬭᬶᬓᬵ᭞
ᬲᬗ᭄ᬓᬾᬂᬲ᭄ᬯᬃᬕ᭄ᬕᬳᬸᬮᬸᬦ᭄ᬢᬸᬳᬵᬗ᭄ᬕᭂᬳᬶᬭᬗᬹᬦᬶᬭᬶᬳᬦᬦᬶᬭᬭᬶᬂᬓᬤᬾᬯᬢᬦ᭄᭛

᭝᭙᭕᭝\᭝᭑᭐᭝\᭝᭖᭝᭟ᬯ᭄ᬯᬂᬭᬶᬚ᭄ᬭᭀᬚᬸᬭᬸᬦᬶᬂᬫᭂᬗᭂᬲ᭄ᬧᬶᬦᬋᬓᬶᬂᬯᬕᭂᬤᬫᬶᬭᬶᬢᬶᬳᬢ᭄ᬯᬶᬓᬶᬂᬫᬦᬶᬲ᭄᭞
ᬲᬓ᭄ᬯᬦ᭄ᬲᬾᬮ᭄ᬯᬦᬢᬹᬢ᭄ᬫᬦᬳ᭄ᬦ᭄ᬬᬓᬮᬯᬦ᭄ᬓᬩᬬᬦᬶᬗᬋᬚᬾᬂᬓᬕᬸᬡ᭄ᬟᬶᬓᬦ᭄᭞
ᬢᬸᬗ᭄ᬕᬮ᭄ᬭᬶᬂᬓᬢᭂᬓᬵᬲᬶᬳᬦ᭄ᬮᬯᬦᬶᬓᬂᬧᬶᬦᬸᬚᬶᬧᬶᬦᬓᬕᬸᬲ᭄ᬢᬶᬭᬶᬂᬭᬭᬲ᭄᭞
ᬭᬹᬫ᭄ᬭᬓ᭄ᬭ᭄ᬬᬦ᭄ᬦᬺᬧᬧᬸᬢ᭄ᬭᬶᬓᬵᬫᬯᬳᬬᬸᬦ᭄ᬬᬢᬸᬳᬸᬭᬢᬸᬦᬶᬭᬰ᭄ᬫᬶᬦᬶᬂᬧ᭄ᬭᬚᬵ᭛

᭝᭙᭖᭝\᭝᭑᭐᭝\᭝᭗᭝᭟ᬲ᭄ᬢ᭄ᬭᬷᬫᬵᬯᬓ᭄ᬘᬢᬸᬭᬗ᭄ᬕᬲᬪ᭄ᬬᬢᬦŧᬵᬦᬶᬧᬦᬕᬭᬢᭂᬓᬵᬳᬯᬦ᭄ᬭŧ᭞
ᬧ᭄ᬭᬵᬬᬵᬧᬵᬫ᭄ᬩᭂᬓᬦᬰ᭄ᬯᬲᬜ᭄ᬘᬭᬶᬮᬓᬸᬦ᭄ᬬᬯᬕᭂᬤᬦᬶᬭᬸᬮᬫ᭄ᬧᬳᬶᬂᬮᬶᬫᬦ᭄᭞
ᬦᬶᬲ᭄ᬢᬦ᭄ᬬᬦ᭄ᬯᬶᬧᬭᬷᬢᬭᬹᬧᬦᬶᬓᬢᬦ᭄ᬓᬲᬳᬶᬧᬤᬦᬭᬾᬦ᭄ᬤ᭄ᬭᬧᬸᬢ᭄ᬭᬶᬓᬵ᭞
ᬳᬶᬫ᭄ᬧᭂᬃᬧᬾᬓᬫᬶᬦᬦ᭄ᬢᬃᬬ᭄ᬬᬓᭂᬦ᭄ᬳᬸᬯᬸᬲᬪᬹᬱᬡᬳᬶᬦᬍᬧᬓᭂᬦ᭄ᬬᬬᬵᬳᬮ᭛

᭝᭙᭗᭝\᭝᭑᭐᭝\᭝᭘᭝᭟ᬭᬓ᭄ᬭ᭄ᬬᬦ᭄ᬭᬵᬚᬲᬸᬢᬵᬦ᭄ᬯᬫᬾᬗ᭄ᬕᬮᬢᬸᬳᬵᬗᬶᬗᭂᬢᬶᬗᭂᬢᬓᭂᬦᬗ᭄ᬤᭂᬎᬢᬯᬂ᭞
ᬅᬗ᭄ᬮᬶᬗ᭄ᬮᬶᬂᬓᬶᬦᬳᬃᬱᬦᬶᬂᬓᬓᬓᬓᬵᬫ᭄ᬯᬗᬶᬲᬶᬭᬭᬶᬦᭂᬩᬸᬢ᭄ᬧᬶᬦᬗ᭄ᬓ᭄ᬯᬓᭂᬦ᭄᭞
ᬓᬳ᭄ᬬᬸᬦ᭄ᬳ᭄ᬬᬸᬦ᭄ᬓᬸᬫᬸᬋᬩ᭄ᬓᬸᬋᬩ᭄ᬓᬸᬫᭂᬤᬮᬰ᭄ᬭᬶᬗᬦᬶᬭᬸᬦᬶᬭᬸᬧᬸᬢ᭄ᬭᬦᬶᬂᬧᭂᬜᬸ᭞
ᬯᬳ᭄ᬯᬵᬳᬸᬦ᭄ᬢ᭄ᬯᬧᬸᬢᬶᬄᬓᬢᭀᬦ᭄ᬲᭂᬟᭂᬗᬶᬭᬵᬱᭂᬫᬸᬕᬸᬬᬸᬩᬗᬸᬦᬗ᭄ᬳᭂᬫᬹᬫᭂᬦᬸᬭ᭄᭛

᭝᭙᭘᭝\᭝᭑᭐᭝\᭝᭙᭝᭟ᬲᭀᬮᬄᬪᬵᬯᬦᬶᬭᬵᬫᬗᬸᬦ᭄ᬲᬶᬳᬗᭂᬯᬄᬩᬧᬩᬧᬚᬸᬕᬤᬾᬦᬶᬭᬵᬗᬸᬘᬧ᭄᭞
ᬬᬦ᭄ᬧᬗ᭄ᬚᬗ᭄ᬓᬳᬗᬗ᭄ᬕᬸᬳᬗ᭄ᬕᬸᬳᬶᬕᬸᬫᭀᬄᬮᬸᬫᬭᬶᬲᬲᭂᬫᬸᬍᬫ᭄ᬩᬸᬓᬦ᭄ᬬᬓᬵ᭞
ᬫᭀᬕᬵᬳ᭄ᬬᬂᬲᬶᬭᬬᬦ᭄ᬫᬮᬸᬗ᭄ᬕᬸᬳᬭᬋᬫ᭄ᬢᬸᬫᬶᬭᬸᬢᬶᬭᬸᬧᬮᬸᬗ᭄ᬕᬸᬳᬶᬂᬕᬡ᭞
ᬬᬦ᭄ᬲᭀᬭᬾᬫᬸᬮᬢᬶᬂᬯᬸᬮᬦ᭄‌ᬯ᭄ᬭᬸᬳᬯᬯᬵᬯᬸᬮᬦᬦᬸᬤᬸᬳᬶᬯᬶᬫ᭄ᬩᬦᬶᬂᬯᬸᬮᬦ᭄᭛

᭝᭙᭙᭝\᭝᭑᭐᭝\᭝᭑᭐᭝᭟ᬏᬦ᭄ᬤᬄᬩᬸᬤ᭄ᬥᬶᬦᬶᬓᬂᬯᬦᬾᬄᬫᬫᬶᬢᬗᬶᬲ᭄ᬫᬶᬢᬗᬶᬲᬶᬲᬶᬭᬳᬃᬱᬭᬶᬂᬢᬗᬶᬲ᭄᭞
ᬏᬗ᭄ᬕᬮ᭄ᬫᬃᬬ᭄ᬬᬦᬗᬶᬲ᭄ᬧᬶᬦᬓ᭄ᬧᬓᬫᬦᬶᬲ᭄ᬯᬸᬮᬢᬶᬭᬲᬶᬦᬯᬾᬧᬶᬦᬗ᭄ᬓ᭄ᬯᬓᭂᬦ᭄᭞
ᬮᬾᬦ᭄ᬢᬾᬓᬂᬳᬋᬧᬶᬂᬳᬮᬵᬳᬮᬳᬮᬦ᭄ᬫᬫᬮᬓᬸᬳᬮᬳᬵᬲ᭄ᬬᬓᬵᬭᬡ᭞
ᬫᬗ᭄ᬓᬶᬦ᭄ᬢᬷᬩ᭄ᬭᬭᬭᬲ᭄ᬦᬭᬾᬦ᭄ᬤ᭄ᬭᬢᬦᬬᬵᬳᬬᬸᬭᬶᬳᬸᬯᬸᬲᬶᬭᬦ᭄ᬧᬯᬾᬳᬮ᭛

᭝᭑᭐᭐᭝\᭝᭑᭐᭝\᭝᭑᭑᭝᭟ᬅᬦ᭄ᬯᬫ᭄ᬢᬧ᭄ᬯᬦᬧᬵᬲᬭᬶᬓ᭄ᬳᬬᬸᬦᬶᬭᬵᬦᬶᬦᬗᭂᬢᬦᬧᬸᬧᬸᬓ᭄ᬭᬶᬯᬸᬦ᭄ᬩᬸᬦᬦ᭄᭞
ᬢᬦ᭄ᬧᬗ᭄ᬤᬾᬳᬮᬢᬫ᭄ᬩᭂᬳᬶᬂᬳᬬᬸᬩᬚᬂᬩᬚᬗᬶᬭᬫᬢᬦᬶᬂᬮᬯᬓ᭄ᬩᬸᬮᬸ᭞
ᬧᬦ᭄ᬢᭂᬲ᭄ᬬᬦ᭄ᬧᬕᭂᬮᬂᬮᬯᬾᬯᭂᬦᬗᬶᬓᬵᬮᬦᬶᬭᬓᬧᭂᬚᬳᬦ᭄ᬭᬭᬾᬩᬚᬂ᭞
ᬢᬫ᭄ᬩᬵᬦᬶᬂᬲᭂᬕᬸᬢᬸᬗ᭄ᬢᬸᬗᬶᬂᬲᭂᬋᬳᬗᬶᬫ᭄ᬩᬸᬳᬶᬫᬦᬶᬲᬶᬭᬬᬦ᭄ᬳᬦᬾᬭᬳᬶ᭛

᭝᭑᭐᭑᭝\᭝᭑᭐᭝\᭝᭑᭒᭝᭟ᬦ᭄ᬤᬶᬦ᭄ᬬᬹᬤᬦ᭄ᬢᬧᬟᬵᬫᭂᬦᬾᬦ᭄ᬍᬯᬶᬳᬬᬦ᭄ᬫᬋᬓᬶᬲᬶᬭᬲᭂᬟᭂᬂᬧᬶᬦᬗ᭄ᬓ᭄ᬯᬓᭂᬦ᭄᭞
ᬮᬵᬯᬦ᭄ᬓᬾᬢᬓᬤᬹᬭᬦᬗ᭄ᬳᬶᬭᬶᬩᬦᬶᬲ᭄ᬢᬦᬶᬓᬦᬶᬦᬸᬧᬋᬗ᭄ᬕᬦᬶᬂᬝᬶᬓᬵ᭞
ᬲᬓ᭄ᬯᬾᬄᬦᬶᬂᬓᬸᬲᬸᬫᬵᬯᭂᬦᭂᬲ᭄ᬧᬶᬦᬓᬢᬡ᭄ᬟᬶᬗᬶᬭᬯᬯᬗᬮᬸᬫ᭄ᬲᬓᬾᬂᬢᬗᬦ᭄᭞
ᬫᬗ᭄ᬕᭂᬄᬤᬾᬦᬶᬗᬦᬸᬲ᭄ᬯᬦᬷᬲᬶᬭᬤᬸᬤᬹᬮᬯᬦᬦᬓᬦᬓᬦ᭄ᬲᬶᬦᬸᬲ᭄ᬯᬓᭂᬦ᭄᭛

᭝᭑᭐᭒᭝\᭝᭑᭐᭝\᭝᭑᭓᭝᭟ᬏᬗ᭄ᬕᬮ᭄‌ᬯ᭄ᬭᬸᬄᬢᬶᬦᬶᬢᬄᬩᬶᬲᬵᬢᬭᬢᬬᬦ᭄ᬯᭂᬕᬶᬕᬗᬤᭂᬕᬤᭂᬕ᭄ᬯᬯᬂᬢᬶᬩᬵ᭞
ᬕᬸᬬ᭄ᬯᬦ᭄‌ᬯ᭄ᬭᬸᬄᬫᬓᬸᬓᬸᬓ᭄ᬩᬬᬦ᭄ᬢᬶᬦᬜᬓᭂᬦ᭄ᬓᬳᬦᬦᬶᬭᬩᬶᬲᬵᬢᬸᬓᬸᬧ᭄ᬫᬢ᭞
ᬲᭀᬭᬾᬱᬸᬓ᭄ᬫᬍᬩᬹᬍᬩᬹᬘᬮᬓᬶᬦᭀᬦᬳᬸᬯᬸᬲᬦᬬᬲᬗ᭄ᬓᬦᬶᬂᬢᬗᬶᬲ᭄᭞
ᬳᬃᬱᬵᬦᭀᬦ᭄ᬕᬶᬕᬶᬋᬦ᭄ᬲᬶᬭᬵᬗ᭄ᬕ᭄ᬬᬢᬦᭂᬧᬓ᭄ᬩᬶᬲᬸᬩᬶᬲᬸᬦᭂᬳᭂᬭᬗ᭄ᬕᬶᬕᬶᬃᬕᬶᬕᬶᬭ᭄᭛

᭝᭑᭐᭓᭝\᭝᭑᭐᭝\᭝᭑᭔᭝᭟ᬤᬸᬤ᭄ᬯᬗ᭄ᬓᭂᬦ᭄ᬯᭂᬗᬶᬤᬾᬦᬶᬭᬦ᭄‌ᬯ᭄ᬭᬸᬳᬗᬸᬘᬧ᭄ᬫᬭᬶᬩᬶᬲᬸᬩᬶᬲᬸᬲᬗ᭄ᬱᬬᬵᬩᭂᬦᭂᬭ᭄᭞
ᬲᬵᬫ᭄ᬧᬸᬦ᭄ᬭᬓ᭄ᬯᬲᬶᬭᬵᬧᬸᬧᬓ᭄ᬧᬶᬦᬓᬧᬹᬃᬯ᭄ᬯᬓᬦᬶᬭᬦᬗᬚᬷᬫᬸᬦᬷᬰ᭄ᬯᬭ᭞
ᬧ᭄ᬭᬚ᭄ᬜ‌ᬯ᭄ᬭᬸᬄᬭᬶᬓᬮᬷᬗᬦᬶᬂᬧᬤᬓᬤᬶ‌ᬯ᭄ᬭᬸᬳᬮᬯᬲᬦᬸᬮᬸᬲ᭄ᬯᬶᬘᬓ᭄ᬱᬡ᭞
ᬏᬗ᭄ᬕᬮ᭄ᬧŧᬬᬭᬶᬓᬧ᭄ᬭ᭄ᬬᭀᬕᬦᬶᬭᬸᬱᬶᬢ᭄ᬦᬶᬗᬚᬶᬓᬤᬶᬢᭂᬫᬄᬲᬭᬱ᭄ᬯᬢᬷ᭛

᭝᭑᭐᭔᭝\᭝᭑᭐᭝\᭝᭑᭕᭝᭟ᬉᬫ᭄ᬯᬢ᭄ᬰᬷᬖ᭄ᬭᬢᬸᬯᬸᬄᬦᬶᬭᬵᬳᬬᬸᬲᬯᬂᬲᬮᬕᬦᬶᬗᬲᬦᬵᬗᬺᬗᭃᬕᭂᬋᬄ᭞
ᬢᬧ᭄ᬯᬦ᭄‌ᬯ᭄ᬭᬸᬄᬭᬶᬗᬶᬭᬂᬤᬳᬢ᭄ᬓᬮᬸᬓᬭᬦ᭄ᬢᬧᬶᬳᬯᬸᬤᬯᬸᬤᬵᬕᭂᬮᬂᬕᭂᬮᬂ᭞
ᬢᬦ᭄ᬧᬾᬦ᭄ᬤᬄᬍᬗᭂᬗᬶᬂᬯᬸᬮᬸᬄᬕᬟᬶᬗᬶᬓᬵᬮᬦᬶᬧᬫᬶᬍᬢᬶᬮᬸᬗ᭄ᬕᬳᬶᬂᬕᬟᬸᬂ᭞
ᬫᬫ᭄ᬩᭂᬢ᭄ᬫᬥ᭄ᬬᬦᬶᬭᬵᬯᭂᬮᬹᬩᬸᬗᬳᬶᬯᬃᬡ᭄ᬦᬦᬶᬓᬓᬤᬶᬕᬶᬮᬶᬂᬕᬶᬮᬶᬂᬓᬸᬜᬶᬢ᭄᭛

᭝᭑᭐᭕᭝\᭝᭑᭐᭝\᭝᭑᭖᭝᭟ᬦᬶᬃᬯ᭄ᬯᬵᬢᬦ᭄ᬧᬕᬸᬡᬂᬧᬸᬧᬸᬃᬧᬶᬦᬓᬧᬳ᭄ᬬᬲᬶᬭᬢᭂᬯᬲᬯᬾᬄᬓ᭄ᬭᬫᬶᬂᬫᬸᬔ᭞
ᬤᬹᬭᬵᬗ᭄ᬳᬬ᭄ᬯᬦᬢᬦ᭄ᬧᬤᭀᬦ᭄ᬲᬶᬧᬢᬶᬭᬵᬗ᭄ᬍᬢᬸᬳᬶᬭᬶᬳᭂᬦᬶᬗᬶᬂᬫᬢᬵᬩᬶᬭᬸ᭞
ᬮᬵᬯᬦ᭄ᬢᬂᬧᬗᭂᬮᬸᬓ᭄ᬍᬗᭂᬦ᭄ᬯᬶᬨᬮᬬᬾᬓᬓᬭᬡᬦᬶᬳᬮᬶᬲ᭄ᬦᬶᬭᬦ᭄ᬢᬶᬓᭂᬮ᭄᭞
ᬯ᭄ᬬᬃŧᬵᬂᬢᬹᬮᬳᬦᬵᬦᬸᬓᭂᬃᬦᬸᬓᭂᬭᬶᬢᬦ᭄ᬯᬸᬭᬸᬗᬫᬗᬸᬦᬓᭂᬦ᭄ᬲᬺᬢᬶᬂᬲᬸᬲᬸ᭛

᭝᭑᭐᭖᭝\᭝᭑᭐᭝\᭝᭑᭗᭝᭟ᬲᬸᬫ᭄ᬭᬂᬰ᭄ᬭᬂᬫᬢᬯᬳ᭄ᬯᬢᭃᬦ᭄ᬭᬶᬍᬗᭂᬗᬶᬂᬕᭂᬋᬳᬗᬶᬭᬶᬫᬶᬭᬶᬫ᭄ᬮᬯᬦ᭄ᬭᬶᬭᬶᬲ᭄᭞
ᬅᬗ᭄ᬮᬹᬤ᭄ᬭ᭄ᬬᬫ᭄ᬩᭂᬓᬶᬭᬦ᭄ᬭᬶᬫᬂᬢᬗᬶᬲᬶᬓᬂᬪ᭄ᬭᬫᬭᬓᬮᬶᬮᬶᬧᭂᬦ᭄ᬲᬟᭂᬓ᭄ᬳᬺᬩᬸᬓ᭄᭞
ᬬᬦ᭄ᬲᭀᬭᬾᬭᬶᬳᬸᬯᬸᬲ᭄ᬦᬶᬭᬵᬳᬯᬸᬳᬯᬸ‌ᬯ᭄ᬭᬸᬳᬫᬯᬓᬮᬗᭃᬦᬶᬭᬾᬂᬦᬢᬭ᭄᭞
ᬅᬗ᭄ᬳᭂᬫ᭄ᬩᬦ᭄ᬓᬭᬲᬾᬲᬶᬪᬵᬱᬧᬶᬦᬓᬵᬦᬓᬦᬓᬦᬶᬭᬢᬦ᭄ᬲᬳᬶᬂᬢᬦᬄ᭛

᭝᭑᭐᭗᭝\᭝᭑᭐᭝\᭝᭑᭘᭝᭟ᬧᬶᬡ᭄ᬟᬤ᭄ᬯᬵᬤᬰᬯᬃᬱᬓᬵᬮᬦᬶᬯᬶᬚᬶᬮ᭄ᬦᬶᬭᬭᬸᬫᬭᬭᬭᬦ᭄ᬳᬦᬾᬤᬍᬫ᭄᭞
ᬬᬦ᭄ᬧᬗ᭄ᬳ᭄ᬬᬲ᭄ᬳ᭄ᬬᬲᬶᬫᭀᬖᬢᬦ᭄ᬓᬯᬦᭂᬳᬦ᭄ᬢᬶᬦᬶᬭᬸᬢᬶᬭᬸᬲᬤᬾᬦᬶᬭᬵᬗ᭄ᬳ᭄ᬬᬲᬶ᭞
ᬲᭀᬢᬦ᭄ᬢᬂᬳ᭄ᬬᬗᬶᬂᬇᬦ᭄ᬤ᭄ᬭᬮᭀᬓᬓᬧᬦᬦ᭄ᬢᬦᬧᭂᬦᭂᬤᬢᭂᬫᬳ᭄ᬦ᭄ᬬᬫᬵᬦᬸᬱ᭞
ᬮᬓ᭄ᬱ᭄ᬫᬷᬦᬶᬂᬦᬕᬭᬵᬳᬸᬮᬧ᭄ᬫᬸᬮᬢᬶᬭᬹᬧᬦᬶᬭᬦᬳᬬᬸᬓᬢ᭄ᬯᬗᬶᬂᬢᬸᬮᬶᬲ᭄᭛

᭝᭑᭐᭘᭝\᭝᭑᭐᭝\᭝᭑᭙᭝᭟ᬫᬶᬗ᭄ᬓᬶᬮ᭄ᬢᬧ᭄ᬯᬦᬕᭃᬂᬧᬬᭀᬥᬭᬦᬶᬭᬵᬗ᭄ᬍᬯᬶᬳᬶᬩᬸᬗᬳᬶᬢᬸᬗ᭄ᬢᬸᬗᬶᬂᬕᬟᬶᬂ᭞
ᬳ᭄ᬬᬂᬳᬶᬂᬢᬵᬫᬦᬗᬶᬡ᭄ᬟᬭᬢ᭄ᬲᭂᬫᬸᬦᬶᬭᬹᬧᬦᬶᬭᬦᬳᬬᬸᬫᬸᬗ᭄ᬕᬸᬭᬶᬂᬢᬫᬦ᭄᭞
ᬢᬶᬲ᭄ᬢᬶᬲ᭄ᬮᬵᬮᬦᬢᬦ᭄ᬳᬦᬵᬗᬶᬭᬶᬗᬓᭂᬦ᭄ᬮᬓᬸᬦᬶᬭᬓᬤᬶᬢᬦ᭄ᬢᬸᬳᬦ᭄ᬢᬸᬳᬦ᭄᭞
ᬫᭀᬮᬄᬲᬸᬫ᭄ᬧᬶᬗᬶᬭᬵᬱᬦᬵᬮᬸᬫᬯᭂᬦᭂᬲ᭄ᬩᬗᬸᬦᬯᭂᬤᬶᬭᬶᬮᬸᬜ᭄ᬘᬶᬧᬶᬂᬫᬢ᭛

᭝᭑᭐᭙᭝\᭝᭑᭐᭝\᭝᭒᭐᭝᭟ᬧᬗ᭄ᬭᬵᬢ᭄ᬦᬶᬂᬓᬮᬗᭃᬦ᭄ᬢᬶᬦᬸᬃᬯ᭄ᬯᬓᭂᬦᬶᬭᬾᬂᬯᬢᬸᬓᬭᬗᬗᬶᬮᭀᬯ᭄ᬯᬬᬶᬂᬭᬦᬸ᭞
ᬢᬦ᭄ᬰᭀᬪᬵᬳᬸᬫᬶᬭᬶᬂᬮᬸᬫᬄᬫᬓᬓᬭᬂᬳᬸᬮᬸᬍᬗᭂᬦᬶᬭᬫᬹᬃᬘ᭄ᬙᬶᬢᬵᬗ᭄ᬮᬶᬕᬵ᭞
ᬧᬡ᭄ᬟᬦ᭄ᬭᬗ᭄ᬓᬗᬗᭃᬩᬶᬢᬦ᭄ᬧᬦᬶᬲᬶᬫᬵᬢ᭄ᬭᬭᬶᬲᬶᬭᬦᬧᬸᬮᬂᬮᬯᬦ᭄ᬳᬺᬩᬸᬓ᭄᭞
ᬅᬫᬺᬫ᭄ᬓᬃᬯ᭄ᬯᬓᬭᬲ᭄ᬍᬗᭂᬂᬓᬤᬶᬝᬶᬓᬵᬧᬶᬦᬶᬢᬸᬭᬸᬦᬶᬦᬫᭂᬃᬲᬓᬾᬂᬧᬸᬟᬓ᭄᭛

᭝᭑᭑᭐᭝\᭝᭑᭐᭝\᭝᭒᭑᭝᭟ᬫᬗ᭄ᬓᬶᬦ᭄ᬫᬃᬫ᭄ᬫᬦᬭᬾᬦ᭄ᬤ᭄ᬭᬫᬵᬲᬶᬳᬦᭂᬓᬵᬦᬶᬲᬫᬗᬶᬦᬓᬦᬾᬫᬦᬄᬦᬶᬭ᭞
ᬩᬸᬤ᭄ᬥᬶᬰ᭄ᬭᬷᬧᬭᬫᬾᬰ᭄ᬯᬭᬷᬲᬸᬔᬫᬓᬵᬦᬓᬶᬲᬶᬭᬲᬫᬦᬄᬦᬶᬭᬾᬦᬭᬶᬄ᭞
ᬫᬗ᭄ᬓᬾᬦ᭄ᬢᬦ᭄ᬳᬦᬯᬳ᭄ᬯᬢᬓ᭄ᬯᬦᬳᬶᬟᭂᬧ᭄ᬦᬺᬧᬢᬶᬢᭂᬓᬲᬶᬭᬵᬗ᭄ᬳᭂᬫᬹᬕᬸᬬᬸ᭞
ᬫᬗ᭄ᬕᭂᬄᬩᬸᬤ᭄ᬥᬶᬦᬶᬭᬵᬚᬚᬃᬮᬯᬦᬦᬓ᭄ᬦᬶᬭᬩᬗᬸᬦᬗᬩᬾᬳᬶᬚᬷᬯᬶᬢ᭛

᭝᭑᭑᭑᭝\᭝᭑᭐᭝\᭝᭒᭒᭝᭟ᬲᬂᬪᭀᬚᬵᬦᬓᬶᬭᬵᬢᬸᬳᬵᬧᬕᭂᬳᬶᬓᬂᬕᬸᬡᬭᬶᬲᬶᬭᬧᬗ‌ᬯ᭄ᬭᬸᬳᬶᬂᬭᬢᬸ᭞
ᬲᬵᬓ᭄ᬱᬵᬢ᭄ᬧ᭄ᬭᬵᬡᬯᬾᬰ᭄ᬯᬭᬦᬺᬧᬢᬶᬓᬵᬲᬶᬳᬶᬭᬲᬶᬭᬲᬸᬰᬷᬮᬦᬷᬢᬶᬫᬵᬦ᭄᭞
ᬅᬗ᭄ᬳᬶᬂᬭᬓ᭄ᬯᬧᬓᭃᬦᬭᬾᬰ᭄ᬯᬭᬭᬶᬪᬹᬫᬶᬦᬶᬭᬲᬶᬭᬲᬤᬵᬚᬦᬧ᭄ᬭᬶᬬ᭞
ᬫᬗ᭄ᬕᭂᬄᬭᭀᬯᬗᬶᬭᬵᬗᬤᭂᬕ᭄ᬭᬶᬳᬶᬟᭂᬧᬶᬂᬫᬸᬮᬢᬶᬲᬸᬔᬦᬶᬭᬦ᭄ᬧᬟᬵᬧᬕᭂᬄ᭛

᭝᭑᭑᭒᭝\᭝᭑᭐᭝\᭝᭒᭓᭝᭟ᬦ᭄ᬤᬦ᭄ᬕ᭄ᬭᬶᬂᬲᬂᬧ᭄ᬭᬪᬸᬲᬗ᭄ᬱᬬᬵᬩ᭄ᬯᬢᬢᭂᬍᬩ᭄ᬫᬗᬶᬦᬓᬶᬦᬓᬶᬢᬦ᭄ᬢᬸᬮᬸᬲ᭄ᬯᬭᬲ᭄᭞
ᬢᭂᬗ᭄ᬭᬵᬦᬶᬂᬳᬸᬭᬶᬧᬶᬂᬰᬭᬷᬭᬧᬟᬭᬹᬓ᭄ᬱᬫᬯᬭᬳᬶᬢᭂᬓᬵᬦᬶᬓᬂᬧᬢᬶ᭞
ᬬᬾᬓᬵᬳᬾᬢᬸᬦᬶᬭᬵᬗᬸᬢᬸᬲ᭄ᬫᬋᬓᬭᬶᬂᬤ᭄ᬯᬶᬚᬯᬭᬋᬱᬶᬰᬶᬯᬲᭀᬕᬢ᭞
ᬫ᭄ᬯᬂᬫᬦ᭄ᬢ᭄ᬭᬷᬯᬶᬦᭂᬓᬲ᭄ᬯᭂᬓᬲ᭄ᬦᬶᬭᬦᬦᬓ᭄ᬦᬶᬭᬲᬸᬫᬶᬮᬶᬳᬭᬢ᭄ᬯᬳᬬ᭄ᬯᬮᬾᬦ᭄᭛

᭝᭑᭑᭓᭝\᭝᭑᭐᭝\᭝᭒᭔᭝᭟ᬲᬓ᭄ᬯᬾᬄᬲᬂᬯᬶᬦᭂᬓᬲ᭄ᬯᭂᬓᬲ᭄ᬧᬟᬢᭂᬜᬸᬄᬢ᭄ᬯᬲᬶᬭᬓᬳᭂᬦᭂᬗᬦ᭄ᬫᬸᬮᬢ᭄ᬚᬸᬕ᭞
ᬤᬾᬦᬶᬂᬤᬸᬳ᭄ᬔᬢᬸᬫᭀᬦᬶᬓᬵᬲ᭄ᬬᬲᬶᬳᬶᬲᬂᬓᬯᭂᬓᬲᬶᬭᬤᬸᬫᬾᬄᬲᬶᬭᬵᬱᬶᬳ᭞
ᬫᭀᬚᬃᬫᬵᬢ᭄ᬭᬧᭂᬕᬢ᭄ᬧᭂᬕᬢ᭄ᬯᭂᬓᬲᬦᬫ᭄ᬭᬶᬳᬲᬬᬸᬢᬫᭂᬮᬲ᭄ᬫᭂᬮᬲ᭄ᬳᬋᬧ᭄᭞
ᬮᬸᬄᬮᬵᬯᬦ᭄ᬲᭂᬓᭂᬮᬶᬂᬢᬗᬶᬲ᭄ᬤᬸᬮᬸᬭᬶᬤᬾᬦᬶᬭᬲᬸᬫᬳᬸᬭᬶᬰᬩ᭄ᬤᬲᬂᬧ᭄ᬭᬪᬸ᭛

᭝᭑᭑᭔᭝\᭝᭑᭐᭝\᭝᭒᭕᭝᭟ᬳᬾᬦᬵŧᬗ᭄ᬓᬸᬳᬸᬯᬸᬲ᭄ᬓᬧᬗ᭄ᬓᬸᬯᬘᬦᬦᬺᬧᬢᬶᬭᬱᬦᬶᬭᬵᬯᭂᬓᬲ᭄ᬯᭂᬓᬲ᭄᭞
ᬅᬦ᭄ᬲᬂᬪᭀᬚᬕᬸᬫᬦ᭄ᬢ᭄ᬬᬭᬢ᭄ᬯᬓᭂᬦᬬᬤ᭄ᬬᬧᬶᬧᭂᬚᬳᬫᭂᬦᬾᬦᬭᬾᬰ᭄ᬯᬭ᭞
ᬦ᭄ᬤᬦ᭄ᬮ᭄ᬯᬶᬃᬯ᭄ᬬᬃŧᬟᬯᬸᬄᬦᬶᬰᬩ᭄ᬤᬦᬭᬦᬵŧᬭᬶᬲᬫᬫᬋᬓᬗ᭄ᬮᬯᬤ᭄ᬮᬯᬤ᭄᭞
ᬆᬧᬦ᭄‌ᬗ᭄ᬳᬶᬂᬲᬶᬭᬓᬾᬗᭂᬓᬾᬗᭂᬢᬮᬯᬲ᭄ᬓᬸᬫᬮᬶᬮᬶᬭᬦᬓᬧ᭄ᬭᬪᬸᬦ᭄ᬳᬚᬶ᭛

᭝᭑᭑᭕᭝\᭝᭑᭐᭝\᭝᭒᭖᭝᭟ᬰᬓ᭄ᬢᬶᬦ᭄ᬤᬾᬦᬭᬦᬵŧᬳᬬ᭄ᬯᬍᬲᬸᬲᬂᬧ᭄ᬭᬪᬸᬢᬳᬧᬦᬯᬾᬤ᭄ᬬᬓᬶᬦ᭄ᬓᬶᬦᭂᬦ᭄᭞
ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬓᬢᭀᬮᬶᬳᬓᬢᭀᬦᬸᬯᬸᬳᬸᬯᬸᬳᬦᬶᬭᬦ᭄ᬓᬢᬶᬗ᭄ᬕᬮ᭞
ᬫ᭄ᬯᬂᬲᬂᬪᭀᬚᬲᬶᬭᬵᬦ᭄ᬯᬫᬃᬤ᭄ᬥᬓᬧᬮᬂᬯᭂᬓᬲᬓᭂᬦᬦᬭᬾᬦ᭄ᬤ᭄ᬭᬭᬶᬂᬧ᭄ᬭᬚᬵ᭞
ᬦ᭄ᬤᬵᬦᬫ᭄ᬭᬶᬄᬫ᭄ᬭᬶᬳᬲᬂᬧ᭄ᬭᬪᬸᬲ᭄ᬬᬧᬧᬭᬵᬰ᭄ᬭ᭄ᬬᬦᬲᬫᬫᬋᬓ᭄ᬫᭂᬦᬾᬦ᭄ᬓᬭᬶ᭛

᭝᭑᭑᭖᭝\᭝᭑᭐᭝\᭝᭒᭗᭝᭟ᬦᬵᬳᬦ᭄ᬮᬶᬂᬲᬫᬫᬗ᭄ᬮᬯᬤ᭄ᬮᬯᬤᬶᬲᬂᬧ᭄ᬭᬪᬸᬮᬭᬦᬶᬭᬫᬾᬫ᭄ᬩᬸᬳᬗ᭄ᬮᬭᬾ᭞
ᬯᬳ᭄ᬯᬵᬗ᭄ᬮᬸᬫ᭄ᬧᬸᬳᬶᬲᬗ᭄ᬱᬬᬵᬫᬗᭂᬢᬶᬭᭀᬕᬦᬶᬭᬯᬯᬗᬮᬸᬫ᭄ᬲᬶᬭᬵᬯᭂᬦᭂᬲ᭄᭞
ᬢᬦ᭄ᬧᭀᬮᬄᬲᬶᬭᬢᬦ᭄ᬓᭂᬟᬧ᭄ᬗᬸᬦᬶᬗᬸᬦᬶᬦ᭄ᬧᬗᬸᬘᬧᬲᬶᬭᬓᬾᬯᬮᬵᬢᬸᬭᬹ᭞
ᬗ᭄ᬳᬶᬂᬫᬗ᭄ᬕᬸᬄᬓᬮᬯᬦ᭄ᬫᬶᬗᭂᬮ᭄ᬲᬳᬸᬭᬶᬭᬦ᭄ᬢᬶᬦᬜᬢᬜᬦᬶᬤᬾᬦᬶᬭᬵᬮᬭ᭛

᭝᭑᭑᭗᭝\᭝᭑᭐᭝\᭝᭒᭘᭝᭟ᬲᬢ᭄ᬬᬰ᭄ᬭᬷᬧᬭᬫᬾᬰ᭄ᬯᬭᬷᬢᬦᬯᭂᬤᬷᬂᬧᬢᬶᬢᬸᬫᬸᬢᬭᬶᬮᬷᬦᬲᬂᬧ᭄ᬭᬪᬸ᭞
ᬦ᭄ᬤᬦ᭄ᬤᬾᬯᬷᬦ᭄ᬤᬸᬫᬢᬷᬢᬶᬦᭀᬮᬶᬳᬶᬭᬓᬵᬲ᭄ᬬᬲᬶᬳᬦᬶᬭᬫᭂᬦᬾᬦ᭄ᬓᬢᬶᬗ᭄ᬕᬮ᭞
ᬫ᭄ᬯᬂᬲᬂᬪᭀᬚᬧᬟᬵᬦ᭄ᬯᬫᬦ᭄ᬯᬫᬦᬗᬶᬲ᭄ᬧᬟᬯᬶᬳᬶᬓᬦᬶᬢᬷᬩ᭄ᬭᬲᬂᬧ᭄ᬭᬪᬸ᭞
ᬓᬵᬮᬶᬄᬓᬵᬮᬶᬳᬶᬭᬵᬧᬸᬧᬸᬮ᭄ᬢᬶᬦᬗᬶᬲᬦ᭄ᬧᬶᬦᭂᬓᬸᬮᬶᬭᬦᭂᬳᭂᬃᬲᬶᬦᬸᬗ᭄ᬓᭂᬫᬦ᭄᭛

᭝᭑᭑᭘᭝\᭝᭑᭐᭝\᭝᭒᭙᭝᭟ᬐᬪᭀᬚᬗ᭄ᬓᬸᬯᭂᬓᬗ᭄ᬓᬸᬳᬬ᭄ᬯᬢᬦᬲᬶᬄᬓᬶᬢᬩᬧᬭᬶᬬᬭᬶᬦ᭄ᬢᬓᬵᬲᬶᬳᬦ᭄᭞
ᬧᬸᬢ᭄ᬭᬷᬗ᭄ᬓ᭄ᬯᬷᬦ᭄ᬤᬸᬫᬢᬷᬗ᭄ᬓᬸᬪᬓ᭄ᬢ᭄ᬬᬭᬶᬓᬓᬦ᭄ᬢᬓᬶᬢᬲᬭᬶᬓᬲᬫ᭄ᬪᬯᬵᬲᬶᬳ᭞
ᬅᬦ᭄ᬯᬫ᭄ᬓᬵᬭᬶᬢᬸᬳᬦ᭄ᬓᬸᬤᬾᬗ᭄ᬓᬸᬓᬯᭂᬓᬲ᭄ᬭᬶᬗᬶᬜᬮᬯᬦᬸᬯᬵᬫᬮᬃᬢᬸᬳ᭞
ᬳᬶᬫ᭄ᬧᭂᬃᬳᬦ᭄ᬢᬶᬕᬦᬶᬂᬫᬦᬸᬓ᭄ᬢᬟᬳᬲᬶᬄᬲ᭄ᬬᬦᬓᬸᬢᬶᬦᬸᬯᬯᬵᬓᭂᬦᬶᬂᬯᬦᬾᬄ᭛

᭝᭑᭑᭙᭝\᭝᭑᭐᭝\᭝᭓᭐᭝᭟ᬯᬸᬗ᭄ᬱ᭄ᬯᬫ᭄ᬯᬷᬢᬩᬶᬩᬶᬦ᭄ᬢᬫᬢ᭄ᬬᬢᬸᬫᬸᬢᬾᬓᬧᬢᬶᬲᬗᬳᬸᬮᬸᬦ᭄‌ᬗ᭄ᬳᬸᬮᬸᬦ᭄ᬢᬸᬳᬦ᭄᭞
ᬮ᭄ᬯᬵᬫ᭄ᬩᭂᬓ᭄ᬫᬵᬲ᭄ᬓᬸᬲᬗᬧ᭄ᬭᬶᬳᬾᬂᬪᬸᬯᬦᬲᭂᬫ᭄ᬩᬳᭂᬦᬶᬗᬫᬯᬭᬵᬢ᭄ᬓᬶᬢᬵᬦᬓᬸ᭞
ᬐᬧᬸᬢ᭄ᬭᬷᬦ᭄ᬤᬸᬫᬢᬷᬗ᭄ᬓᬸᬫᬵᬲ᭄ᬓᬸᬢᬳᬸᬭᬸᬧ᭄ᬢᬧᬶᬳᬮᬳᬶᬩᬸᬓᬾᬦ᭄ᬓᬸᬓᬾᬦᬓᭂᬦ᭄᭞
ᬲᭀᬗ᭄ᬱᭀᬗᬗ᭄ᬓ᭄ᬯᬢᬧᬶᬳ᭄ᬢᬓᬃᬯ᭄ᬯᬦᬮᬯᬦ᭄ᬳᬚᬶᬍᬧᬲᬫᬫᬸᬓ᭄ᬱᬫᬸᬓ᭄ᬱᬦ᭛

᭝᭑᭒᭐᭝\᭝᭑᭐᭝\᭝᭓᭑᭝᭟ᬲᭂᬫ᭄ᬩᬄᬦᬶᬗ᭄ᬳᬸᬮᬸᬦᬮ᭄ᬧᬥᬃᬫ᭄ᬫᬭᬶᬧᬤᬤ᭄ᬯᬬᬧᬭᬫᬯᬶᬰᬾᬱᬧᬡ᭄ᬟᬶᬢ᭞
ᬧᬸᬦ᭄ᬤᬾᬯᬷᬦ᭄ᬤᬸᬫᬢᬷᬓᬬᬢ᭄ᬦᬓᭂᬦᬤᬾᬯᬶᬯᬸᬥᬧᬢᬶᬩᬧᬾᬩ᭄ᬯᬫᬵᬲᬶᬳ᭞
ᬫ᭄ᬯᬂᬲᬂᬪᭀᬚᬫᬸᬯᬄᬯᬸᬭᬸᬓ᭄ᬯᬸᬭᬸᬓᭂᬦᬶᬂᬦᬕᬭᬧᬮᬭᬦᬶᬃᬯ᭄ᬯᬲᬂᬧ᭄ᬭᬪᬸ᭞
ᬯᬃᬱᬵᬚ᭄ᬜᬵᬦᬧᬭᬵᬥᬶᬧᬡ᭄ᬟᬶᬢᬤᬸᬫᬤ᭄ᬬᬓᭂᬦᬓᬯᬶᬚᬬᬦ᭄ᬬᬭᬶᬂᬧ᭄ᬭᬚᬵ᭛

᭝᭑᭒᭑᭝\᭝᭑᭐᭝\᭝᭓᭒᭝᭟ᬦᬵᬳᬦ᭄ᬮᬶᬂᬧᬭᬫᬾᬰ᭄ᬯᬭᬷᬢᬸᬘᬧᬲᬂᬧ᭄ᬭᬪᬸᬓᬲᬶᬳᬋᬧᬗ᭄ᬳᬶᬟᭂᬧ᭄ᬮᬭ᭞
ᬲᬂᬳ᭄ᬬᬂᬚᬷᬯᬳᬦᬾᬕᬸᬮᬹᬦᬶᬭᬮᬯᬦ᭄ᬓᭂᬢᭂᬓᭂᬢᭂᬕᬶᬭᬲᬗ᭄ᬱᬬᬵᬲᬫᬸᬦ᭄᭞
ᬲᬵᬫ᭄ᬧᬸᬦ᭄ᬓᬵᬓᬸᬧᬲᬵᬭᬲᬵᬭᬦᬶᬯᬭᬄᬬᬢᬶᬯᬭᬭᬶᬦᭂᬕᭂᬧ᭄ᬦᬭᬾᬰ᭄ᬯᬭ᭞
ᬢᬦ᭄ᬲᬶᬫ᭄ᬧᬂᬓᬤᬶᬤᬾᬦᬶᬭᬵᬗᬬᬢᬓᭂᬦ᭄ᬧᬦᬳᬗᭂᬦᬦᬶᬤᬾᬦᬶᬭᬵᬗ᭄ᬳᬶᬟᭂᬧ᭄᭛

᭝᭑᭒᭒᭝\᭝᭑᭐᭝\᭝᭓᭓᭝᭟ᬢᬺᬱ᭄ᬡᬵᬩᬦ᭄ᬥᬦᬭᬶᬂᬰᬭᬷᬭᬧᬶᬦᭂᬕᬢ᭄ᬦᬶᬭᬫᬦᬳᬶᬭᬓᬾᬯᬮᬵᬳᭂᬦᬶᬂ᭞
ᬲᬤ᭄ᬬᭀᬢ᭄ᬓ᭄ᬭᬦ᭄ᬢᬶᬮᬶᬦᬓ᭄ᬱ᭄ᬬᬓᭂᬦ᭄ᬧᬢᬗᬦᬦ᭄ᬬᬢᬸᬫᬸᬢᬸᬧᬦᬲᬶᬫ᭄ᬧᬗᬶᬂᬳᭂᬦᬹ᭞
ᬮᬵᬯᬦ᭄ᬫᬦ᭄ᬢ᭄ᬭᬦᬶᬓᬵᬦ᭄ᬤᬢᬦ᭄ᬤ᭄ᬯᬲᬶᬭᬲᬂᬧ᭄ᬭᬪᬸᬯᬶᬪᬸᬭᬶᬗᬯᬓ᭄ᬯᬯᬂᬫᭂᬲᬢ᭄᭞
ᬓᬾᬯᬮ᭄ᬬᬵᬰ᭄ᬭ᭄ᬬᬲᬹᬓ᭄ᬱ᭄ᬫᬫᬵᬭᬶᬓᬳᬶᬟᭂᬧ᭄ᬫᬫᬋᬗᬶᬰᬶᬯᬫᬵᬃᬕ᭄ᬕᬤᬸᬕ᭄ᬫᭂᬗᬵ᭛

᭝᭑᭒᭓᭝\᭝᭑᭐᭝\᭝᭓᭔᭝᭟ᬲᬵᬫ᭄ᬧᬸᬦ᭄ᬫᬵᬢᬶᬦᬭᬾᬰ᭄ᬯᬭᬵᬢ᭄ᬭᬶᬲᬓᬟᬢ᭄ᬯᬦᬦᬗᬶᬲᬶᬧᭂᬚᬄᬦᬶᬭᬵᬮᬭ᭞
ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬫᬸᬯᬄᬢᬶᬦᬗᬶᬲᬦ᭄ᬓᬧᬢᬶᬮᬸᬫᬬᬯᬓ᭄ᬦᬶᬭᬵᬯᭂᬦᭂᬲ᭄᭞
ᬫᬵᬤᬦ᭄ᬰ᭄ᬭᬷᬧᬭᬫᬾᬰ᭄ᬯᬭᬷᬫᬋᬓᬦᭂᬫ᭄ᬩᬳᬶᬰᬯᬳᬚᬶᬲᬢ᭄ᬬᬲᬵᬤᬭ᭞
ᬫᬵᬚᬃᬬᬦ᭄ᬲᬶᬭᬫᬶᬮ᭄ᬯᬫᬢ᭄ᬬᬧᬯᬭᬄᬦᬶᬭᬓᬭᬡᬦᬶᬮᬸᬄᬦᬶᬗᬗᬺᬗᭃ᭛

᭝᭑᭒᭔᭝\᭝᭑᭐᭝\᭝᭓᭕᭝᭟ᬳᬾᬦᬵŧᬗ᭄ᬓᬸᬦᬶᬳᬦ᭄‌ᬗ᭄ᬳᬸᬮᬸᬦ᭄ᬧ᭄ᬭᬡᬢᬪᬓ᭄ᬢᬶᬢᬸᬫᬸᬢᬲᬧᬭᬦ᭄ᬢᬢᬦ᭄ᬲᬳ᭞
ᬬᬤ᭄ᬬᬲ᭄ᬢᬸᬦ᭄ᬓᬶᬢᬤᬾᬯᬢᬵŧᬯᬫᬦᬸᬱ᭄ᬬᬳᬸᬮᬸᬦᬧᬓᭂᬦᬗ᭄ᬓ᭄ᬯᬤᬾᬳᬚᬶ᭞
ᬧᬸᬢ᭄ᬭᬷᬧᬸᬢ᭄ᬭᬭᬭᬵᬲᭂᬟᭂᬂᬫᭂᬋᬫᭂᬋᬄᬓŧᬫᬧᬶᬢᬦᬶᬓᬵᬓᬢᭀᬮᬶᬳ᭞
ᬧᬢᬺᬫ᭄ᬢᬧ᭄ᬭᬪᬸᬬᬾᬓᬶᬳᬡ᭄ᬟᭂᬫᬦᬦᬶᬗ᭄ᬳᬸᬮᬸᬦᬫᬳᬓᬸᬲᬸᬗ᭄ᬱᬸᬗᬶᬂᬳᭂᬦᬹ᭛

᭝᭑᭒᭕᭝\᭝᭑᭐᭝\᭝᭓᭖᭝᭟ᬦᬵᬮᬶᬂᬰ᭄ᬭᬷᬧᬭᬫᬾᬰ᭄ᬯᬭᬷᬦᭂᬳᭂᬭᬧᬢᬺᬫᬫᭂᬓᬲᬶᬳᬸᬭᬶᬧ᭄ᬲᬶᬭᬵᬱᭂᬕᬸ᭞
ᬳᬶᬫ᭄ᬧᭂᬃᬯᬃᬱᬢᬶᬩᬵᬦᬶᬓᬂᬮᬸᬳᬶᬯᬶᬤᬃᬪᬦᬕᬭᬳᬸᬫᬶᬮᬷᬫᬯᬄᬯᬳᬦ᭄᭞
ᬲᬫ᭄ᬩᬢ᭄ᬲᬫ᭄ᬩᬢᬶᬓᬂᬲᬭᬵᬚ᭄ᬬᬕᬸᬫᭂᬋᬄᬓᬤᬶᬓᭂᬢᭂᬭᬶᬕᭂᬋᬄᬦᬶᬗᬫ᭄ᬧᬸᬳᬦ᭄᭞
ᬢᬯ᭄ᬯᬦ᭄ᬭᬶᬂᬓᬸᬲᬸᬫᬵᬗ᭄ᬚ᭄ᬭᬳᬶᬂᬫᬲᬓᬧᬢ᭄ᬧᬟᬦᬶᬢᬗᬶᬲᬶᬓᬵᬦ᭄ᬭᬶᬦᭂᬗ᭄ᬯᬓᭂᬦ᭄᭛

᭝᭑᭒᭖᭝\᭝᭑᭐᭝\᭝᭓᭗᭝᭟ᬧ᭄ᬭᬵᬧ᭄ᬢᬂᬢ᭄ᬭᬸᬄᬓᬤᬶᬲᭂᬫ᭄ᬩᬸᬲᭂᬫ᭄ᬩᬸᬭᬶᬚᬚᬵᬗᬯᬭᬭᬶᬕᭂᬫᬸᬳᬶᬂᬧᬬᭀᬥᬭ᭞
ᬯᬃᬡ᭄ᬦᬵᬓᬵᬭᬦᬶᬓᬂᬓᬸᬯᬸᬂᬓᬸᬯᬸᬗᬧᬶᬡ᭄ᬟᬧᬸᬧᬸᬓᬶᬭᬳᬶᬓᬾᬗ᭄ᬕᬸᬢᬦ᭄ᬳᬮᬶᬲ᭄᭞
ᬧᭀᬮᬄᬦᬶᬂᬓᬶᬮᬢᬶᬂᬢᬯᬂᬓᬤᬶᬓᭂᬟᬧ᭄ᬦᬶᬗᬲᬫᬬᬓᬧᬗ᭄ᬕᬶᬳᬾᬂᬢᬫᬦ᭄᭞
ᬳᬶᬲ᭄ᬳᬷᬲ᭄ᬦᬶᬂᬩᬜᬸᬫᬸᬗ᭄ᬕᬸᬭᬶᬂᬢᬋᬢᭂᬧᬦ᭄ᬓᬤᬶᬮᬸᬳᬶᬗᬦᬗᬶᬲ᭄ᬧᬶᬦᬗ᭄ᬓ᭄ᬯᬓᭂᬦ᭄᭛

᭝᭑᭒᭗᭝\᭝᭑᭐᭝\᭝᭓᭘᭝᭟ᬫᬸᬗ᭄ᬕ᭄ᬯᬶᬂᬫᬡ᭄ᬟ᭄ᬬᬸᬲᬓᬵᬮᬶᬓᬵᬮᬶᬳᬶᬭᬫᭀᬖᬓᬤᬶᬓᬶᬦᬲᬸᬢᬶᬂᬧᬲᬗ᭄ᬕᬫᬦ᭄᭞
ᬓᬾᬗᭂᬃᬫᬵᬢ᭄ᬭᬕᬸᬮᬹᬦᬭᬾᬦ᭄ᬤ᭄ᬭᬫᬳᬶᬱᬷᬓᬤᬶᬘᬮᬘᬮᬢᬦ᭄ᬧᬦᬹᬢ᭄ᬓᬶᬦᭀᬮ᭄᭞
ᬧᬶᬗ᭄ᬕᬶᬃᬦᬶᬂᬓᬦᬶᬦᬶᬂᬚᬚᬵᬲᭂᬫᬸᬫᬶᬭᬄᬓᬤᬶᬓᬭᬕᭂᬢᬶᬢᬸᬗ᭄ᬢᬸᬗᬶᬂᬓᬸᬓᬸ᭞
ᬭᬵᬳᭂᬦ᭄ᬲᬶᬜ᭄ᬚᬗᬶᬭᬦ᭄ᬮᬸᬫᬾᬫᬶᬗᬬᬯᬃᬡ᭄ᬦᬯᬳᬸᬓᬯᬯᬤᬾᬦᬭᬾᬰ᭄ᬯᬭ᭛

᭝᭑᭒᭘᭝\᭝᭑᭐᭝\᭝᭓᭙᭝᭟ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬍᬯᭂᬲ᭄ᬮᬭᬦᬶᬭᬦ᭄ᬧᬦᬗᬶᬲᬲᬶᬤᭂᬳᬵᬗᬸᬭᬾᬕᭂᬮᬸᬂ᭞
ᬫᬫ᭄ᬩᭂᬢ᭄ᬫᬥ᭄ᬬᬦᬶᬭᬵᬗ᭄ᬕᬮᬸᬗ᭄ᬕᬗᬭᬭᬲ᭄ᬢᭂᬗᬳᬶᬭᬲᬸᬫᬯᬾᬭᬶᬲᬂᬧᭂᬚᬄ᭞
ᬢᬦ᭄ᬓᬾᬯ᭄ᬭᬦ᭄ᬮᬸᬓᬭᬶᬂᬢᬧᬶᬄᬯᬶᬚᬶᬮᬶᬮᬸᬄᬦᬶᬭᬢᬦᬶᬦᬸᬲᬧᬦ᭄ᬳᬦᬾᬫᬸᬔ᭞
ᬲᬫ᭄ᬩᬢ᭄ᬲᬫ᭄ᬩᬢᬶᬭᬵᬗᬺᬫᭂᬓ᭄ᬳᬢᬶᬭᬱᬦ᭄ᬬᬓᬭᬡᬦᬶᬢᬗᬶᬲ᭄ᬦᬶᬗᬗᬺᬗᭃ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭒᭙᭝\᭝᭑᭑᭝\᭝᭑᭝᭟ᬅᬳᬵᬩᬶᬩᬶᬳᬚᬶᬦ᭄ᬤᬶᬲᬶᬳ᭄ᬢᬯᬶᬦᬮᬶᬗ᭄ᬓᬸᬢᬓᬶᬢᬢᬸᬮᬸᬲᬵᬲᬶᬳᬾᬗ᭄ᬳᬸᬮᬸᬦ᭄᭞
ᬫᬸᬯᬄᬩᬧᬳᬚᬶᬦ᭄ᬤᬶᬲᬶᬳ᭄ᬢᬧᬮᬓᬸᬦ᭄ᬓ᭄ᬯᬢᬸᬮᬸᬲᬦᬶᬯᭂᬮᬲ᭄ᬢᬭᬶᬗ᭄ᬳᬸᬮᬸᬦ᭄᭞
ᬉᬚᬃᬢ᭄ᬢᬓᬶᬢᬗᬹᬦᬶᬓᬵᬲᬶᬳᬦᬦᬶᬂᬚᬕᬢᬦᬓᬸᬲᬤᬵᬧᬓᬵᬰ᭄ᬭ᭄ᬬᬦ᭄᭞
ᬚᬕᬢ᭄ᬓᬭᬶᬓᬫᬵᬲᬶᬳᬾᬃᬬ᭄ᬬᬓᬸᬓᬶᬢᬧ᭄ᬯᬧᬟᬢᬦᬯᭂᬮᬲ᭄ᬫᬗᬃᬬ᭄ᬬᬓᭂᬦ᭄᭛

᭝᭑᭓᭐᭝\᭝᭑᭑᭝\᭝᭒᭝᭟ᬧ᭄ᬭᬪᬸᬗ᭄ᬓᬸᬓᬶᬢᬓᬵᬮᬶᬳᭂᬦ᭄ᬤᬶᬧᬭᬦᬦ᭄ᬢᬧᬯᬸᬗᬸᬲᬓᬋᬂᬯᬭᬄᬗ᭄ᬳᬸᬮᬸᬦ᭄᭞
ᬬᬦᬶᬂᬰᬶᬯᬧᬤᬵŧᬯᬾᬂᬳᬭᬶᬧᬤᬵŧᬯᬍᬧᬲᬓᬸᬦᬂᬲᬓᬾᬭᬶᬓᬵ᭞
ᬗ᭄ᬳᬸᬮᬸᬦ᭄ᬢᬸᬫᬸᬢᬸᬭᬵᬧᬤᭀᬦᬶᬗᬳᬸᬭᬶᬧ᭄ᬯᬶᬨᬮᬬᬦᬧᬲᬄᬮᬯᬦ᭄ᬓᬶᬢ᭞
ᬧᬢᬶᬗ᭄ᬓᬸᬳᬯᬦᬗ᭄ᬓ᭄ᬯᬫᬸᬗ᭄ᬱᬶᬭᬶᬧᬤᬦ᭄ᬢᬩᬧᬢᬜᬓᭂᬦᬾᬂᬓᬤᬾᬯᬢᬦ᭄᭛

᭝᭑᭓᭑᭝\᭝᭑᭑᭝\᭝᭓᭝᭟ᬧᬸᬮᬳ᭄ᬢᬳᬸᬫᭂᬦᭂᬂᬤᬶᬗᬃᬬ᭄ᬬᬦᬲᬕᬃᬦ᭄ᬤᬶᬓᬭᬶᬘᬸᬮᬸᬘᬸᬮᬸᬳ᭄ᬢᬭᬶᬗ᭄ᬳᬸᬮᬸᬦ᭄᭞
ᬦᬶᬳᬦ᭄‌ᬗ᭄ᬳᬸᬮᬸᬦᬦᬓ᭄ᬢᬧᬗ᭄ᬓ᭄ᬯᬓᭂᬦᬟᬵᬢᬶᬰᬬᬩᬧᬓᬶᬢᬦ᭄ᬳᬸᬯᬸᬲ᭄ᬧᭂᬚᬄ᭞
ᬧ᭄ᬭ᭄ᬬᭀᬚᬦᬦᬶᬤᬾᬗ᭄ᬓ᭄ᬯᬲᬫ᭄ᬩᬢᬓᬸᬲᬵᬩᬭᬶᬩᬶᬦᬦᬓᬶᬢᬦ᭄ᬧᬟᬵᬢᬸᬭᬹ᭞
ᬧᬮᬃᬧᬮᬭᬯᬸᬗ᭄ᬯᬤᬾᬦᬶᬧᬦᬗᬶᬲ᭄ᬓᬸᬦᭂᬳᭂᬭᬚᬭᬫᬵᬲ᭄ᬓᬸᬘᭂᬧ᭄ᬢᬸᬳᬦ᭄᭛

᭝᭑᭓᭒᭝\᭝᭑᭑᭝\᭝᭔᭝᭟ᬦᬶᬳᬦ᭄ᬢᭂᬢᭂᬮᬓᭂᬦ᭄ᬳᬢᬶᬗ᭄ᬓᬸᬩᬶᬩᬶᬫᬸᬗ᭄ᬕᬳᬓᭂᬲᭂᬮᬳᭂᬦᭂᬓ᭄ᬢᭂᬓᬾᬚᬚ᭞
ᬫᬸᬯᬄᬧ᭄ᬭᬶᬳᬶᬫᬢᬗ᭄ᬓᬸᬢᬷᬲᬦᬭᬳᬸᬧ᭄ᬭᬳᬸᬧᬦᬩᬶᬩᬶᬩᬯ᭄ᬯᬩᬯ᭄ᬯᬦ᭞
ᬧᬶᬮᬷᬧᬶᬮᬶᬗᬦᬶᬗ᭄ᬳᬸᬮᬸᬦ᭄ᬤᬸᬫᬤᬓᬗ᭄ᬳᭂᬮᬸᬧᬸᬧᬸᬓᬦᬢᬸᬮ᭄ᬬᬢᬸᬮ᭄ᬬᬦ᭞
ᬕᬸᬮᬸᬗ᭄ᬓᬸᬓᬤᬶᬫᬾᬄᬓᬳᭃᬢᬦᬭᬱᬦ᭄ᬬᬦᬦᬗᬶᬲᬶᬧᬢᬶᬦ᭄ᬢᬲᭂᬫ᭄ᬩᬸᬋᬦ᭄᭛

᭝᭑᭓᭓᭝\᭝᭑᭑᭝\᭝᭕᭝᭟ᬭᬶᬓᬵᬮᬦᬶᬳᬸᬭᬶᬧ᭄ᬢᬗᬹᬦᬶᬩᬶᬩᬶᬲᬵᬳᬲᬓᬶᬢᬲᬳᬲᬵᬗᬩᭂᬢ᭄‌ᬗ᭄ᬳᬸᬮᬸᬦ᭄᭞
ᬳᬲᬶᬄᬩᬧᬳᬚᬷᬗ᭄ᬳᬸᬮᬸᬦ᭄ᬢᭂᬓᬲᬶᬭᬵᬦᬸᬮᬸᬗᬗᬸᬲᬧᬶᬮᬸᬄᬫᬫᬗ᭄ᬓ᭄ᬯᬓᭂᬦ᭄᭞
ᬫᬢᬂᬬᬩᬶᬩᬶᬫᬄᬧᬮᬸᬗ᭄ᬳᬸᬮᬸᬦᬮᬄᬧᬯᬸᬗᬸᬲᬓᬳᬋᬧ᭄‌ᬗ᭄ᬳᬸᬮᬸᬦ᭄ᬳᬩᭂᬢ᭄᭞
ᬦ᭄ᬤ᭄ᬬᬲᬷᬬᬦᬦᬸᬮᬸᬂᬫᬸᬯᬄᬩᬧᬳᬚᬷᬗ᭄ᬳᬸᬮᬸᬦᬢᭂᬳᭂᬭᬢᬗ᭄ᬕᬸᬳᬾᬓᬶᬢ᭛

᭝᭑᭓᭔᭝\᭝᭑᭑᭝\᭝᭖᭝᭟ᬲ᭄ᬬᬧᬾᬓᬰᬭᬡᬵᬰ᭄ᬭ᭄ᬬᬗ᭄ᬓ᭄ᬯᬭᬶᬧᭂᬚᬳ᭄ᬢᬩᬧᬳᬚᬶᬦᬶᬳᬦ᭄ᬤᬸᬤᬸᬢ᭄‌ᬗ᭄ᬳᬸᬮᬸᬦ᭄᭞
ᬅᬧᬦ᭄ᬓᬓᬢᬸᬭᬸᬂᬯᭂᬦᬂᬰᬭᬡᬦᬶᬗ᭄ᬳᬸᬮᬸᬦᬧᬶᬢᬸᬯᬶᬦᬦ᭄ᬯᬫᬶᬂᬯᬬᬄ᭞
ᬓᬤᬂᬓᬤᬗᬤᭀᬄᬲᬶᬭᬵᬱᬶᬳᬍᬩᬵᬫᬶᬳᬸᬢᬗᬦᬦᬲᬷᬓᬤᬶᬗ᭄ᬳᬸᬮᬸᬦ᭄᭞
ᬫᬢᬂᬬᬦᬦᬓᬦ᭄ᬢᬭᬶᬂᬲᬸᬭᬸᬯᬬᬦ᭄‌ᬗ᭄ᬳᬸᬮᬸᬦᬮᬳᬮᬧᭂᬦ᭄ᬫᬭᬦ᭄ᬧᭂᬚᬄ᭛

᭝᭑᭓᭕᭝\᭝᭑᭑᭝\᭝᭗᭝᭟ᬅᬟᬵᬳ᭄ᬬᬗᬧᬭᬦ᭄ᬢᬓᭀᬂᬯᬶᬥᬶᬗᬭᬦ᭄ᬫᬸᬢᬦᬯᭂᬮᬲᬤᭂᬗ᭄ᬓ᭄ᬬᬦᭀᬦ᭄ᬲᬸᬔ᭞
ᬩᬧᬗ᭄ᬓᬸᬲᬶᬭᬫᬵᬢᬶᬤᬾᬫᬸᬫᬧᬤᭀᬱᬦᬶᬭᬳᬸᬯᬸᬲᬓᬷᬃᬢ᭄ᬢᬶᬭᬶᬂᬚᬕᬢ᭄᭞
ᬮᬯᬦ᭄ᬩᬶᬩᬶᬢᬸᬫᬹᬢ᭄ᬧ᭄ᬭᬱᬶᬤ᭄ᬥᬢᬶᬓᬓᭀᬫᬸᬯᬳᬫᭂᬚᬳᬶᬢᬦ᭄ᬧᬓᬵᬭᬡ᭞
ᬫᬢᬂᬬᬯᭂᬢᬸᬓᭀᬭ᭄ᬯᬲᬵᬦᬓᬓᬸᬧᬢ᭄ᬬᬦᬶᬲᬳᬩᬮᬤᬾᬫᬸᬳᭂᬦ᭄ᬢ᭄ᬬᬓᭂᬦ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭓᭖᭝\᭝᭑᭒᭝\᭝᭑᭝᭟ᬦᬵᬳᬦ᭄ᬲᬫ᭄ᬩᬢᬶᬭᬵᬦᬗᬶᬲ᭄ᬓᬟᭂᬟᭂᬢᬦ᭄ᬮᬭᬳᬢᬶᬦᬶᬭᬢᬦ᭄ᬯᭂᬦᬂᬓᬶᬦᭃᬮ᭄᭞
ᬲᬶᬫ᭄ᬲᬶᬫ᭄ᬯᬵᬳᬸᬳᬶᬮᬂᬫᬡᬶᬓ᭄ᬦ᭄ᬬᬓᬍᬩᬹᬧᬟᬧᬟᬦᬶᬭᬦᬶᬱ᭄ᬧ᭄ᬭᬪᬵᬓᬸᬘᭂᬫ᭄᭞
ᬤᬤ᭄ᬬᬵᬢᬾᬚᬓᬢᭀᬦᬦᬶᬂᬭᬳᬶᬦᬢᬦ᭄ᬧᬭᬯᬶᬯᭂᬗᬶᬢᬶᬦᬶᬗ᭄ᬕᬮᬶᬂᬯᬸᬮᬦ᭄᭞
ᬲᬗ᭄ᬓᬾᬭᬹᬧᬦᬶᬭᬵᬱᬯᬂᬓᬋᬩᬳᬦ᭄ᬕᬸᬦᬸᬗᬮᬭᬭᬶᬮᬷᬦᬲᬂᬧ᭄ᬭᬪᬸ᭛

᭝᭑᭓᭗᭝\᭝᭑᭒᭝\᭝᭒᭝᭟ᬧᬗ᭄ᬤᬾᬦᬶᬂᬯᬶᬥᬶᬢᬦ᭄ᬯᭂᬦᬂᬯᬶᬦᬥᬢᬶᬗ᭄ᬳᬮᬦᬓᬲᬶᬳᬋᬧ᭄ᬲᬸᬧᬸᬢ᭄ᬭᬶᬓᬵ᭞
ᬓᬵᬃᬬ᭄ᬬᬦ᭄ᬯᬫ᭄ᬭᬶᬧᭂᬚᬄᬦᬭᬾᬰ᭄ᬯᬭᬲᬫᬡ᭄ᬟ᭄ᬬᬸᬲᬲᬶᬭᬓᬮᬯᬦ᭄ᬦᬭᬾᬰ᭄ᬯᬭᬷ᭞
ᬤᬾᬦᬶᬂᬤᬸᬳ᭄ᬔᬓᭂᬤᭃᬲᬶᬭᬵᬫᬮᬓᬸᬫᬶᬮ᭄ᬯᬫᬗᬢᬶᬕᬦᬫᬡ᭄ᬟ᭄ᬬᬸᬲᬾᬤᬍᬫ᭄᭞
ᬧᬢᬺᬫ᭄ᬯᬳ᭄ᬯᬶᬦᬸᬦᬸᬲ᭄ᬦᬶᬭᬾᬦᬬᬢᬓᭂᬦ᭄ᬭᬶᬚᬚᬓᬓᬓᬓᬵᬓ᭄ᬭᬓᬗᬺᬩᬸᬢ᭄᭛

᭝᭑᭓᭘᭝\᭝᭑᭒᭝\᭝᭓᭝᭟ᬫᬗ᭄ᬓᬶᬦ᭄ᬖᬹᬃᬡ᭄ᬦᬶᬢᬰᬩ᭄ᬤᬦᬶᬂᬯ᭄ᬯᬗᬦᬗᬶᬲ᭄ᬯᭂᬤᬶᬓᬮᬸᬧᬸᬢᬦᬾᬂᬦᬺᬧᬵᬢ᭄ᬫᬚᬵ᭞
ᬆᬧᬦ᭄ᬩᬸᬤ᭄ᬥᬶᬦᬶᬭᬵᬗ᭄ᬳᬸᬯᬸᬲ᭄ᬳᬸᬯᬸᬲᬧᬓ᭄ᬱᬧᭂᬚᬳᬢᬸᬫᬸᬢᬾᬦᬭᬾᬰ᭄ᬯᬭ᭞
ᬕᭃᬂᬢᬺᬱ᭄ᬡᬵᬲᬶᬳᬭᬵᬫᬭᬾᬦᬓᬧᭂᬕᬦ᭄ᬓᬧᬢᬶᬧᬢᬶᬲᬶᬭᬵᬮᬭᬵᬦᬗᬶᬲ᭄᭞
ᬤ᭄ᬭᬵᬓ᭄ᬲᬶᬤ᭄ᬥᬵᬦᭂᬫᬸᬤᬸᬳ᭄ᬔᬦᬶᬂᬤᬤᬶᬫᬦᬸᬱ᭄ᬬᬧᬗᬯᬰᬦᬶᬰᬵᬧᬲᬂ‌ᬋᬱᬶ᭛

᭝᭑᭓᭙᭝\᭝᭑᭒᭝\᭝᭔᭝᭟ᬲᬂᬪᭀᬚᬧ᭄ᬭᬶᬳᬢᬶᬦ᭄ᬢᬸᬫᭀᬦ᭄ᬓᬲᬶᬳᬋᬧ᭄ᬦ᭄ᬬᬯᬓᬶᬭᬓᬭᬶᬤᬾᬦᬭᬾᬰ᭄ᬯᬭ᭞
ᬓᬤ᭄ᬬᬕ᭄ᬭᬶᬂᬲᬶᬭᬤᬾᬦᬶᬤᬸᬳ᭄ᬔᬦᬶᬭᬢᬦ᭄ᬲᬳᬦᬗᬶᬲᬶᬤᬕᬦ᭄ᬦᬭᬵᬥᬶᬧ᭞
ᬆᬰᬵᬪᬹᬢᬫᬭᬫ᭄ᬩᭂᬳᬦ᭄ᬯᭂᬢᬸᬦᬶᬮᬸᬄᬦᬶᬭᬫᬸᬮᬢᬶᬦᬭᬾᬦ᭄ᬤ᭄ᬭᬓᬦ᭄ᬬᬓᬵ᭞
ᬫᬃᬫ᭄ᬫᬵᬫᬗ᭄ᬓᬸᬧᭂᬕᬢ᭄ᬧᭂᬕᬢ᭄ᬲᬧᬶᬢᬸᬢᬸᬃᬦᬶᬭᬢᬸᬦᬢᬸᬦᬤᬾᬦᬶᬓᬂᬢᬗᬶᬲ᭄᭛

᭝᭑᭔᭐᭝\᭝᭑᭒᭝\᭝᭕᭝᭟ᬭᬓ᭄ᬭ᭄ᬬᬦ᭄ᬳᬬ᭄ᬯᬯᬶᬭᬗᬃᬯ᭄ᬯᬗᬶᬦ᭄ᬤᬸᬗᭂᬦᭂᬩᭂᬦ᭄ᬢᬧᬫᬦᬲᬶᬮᬭᬦ᭄ᬢᬢᬷᬲᬓᭂᬦ᭄᭞
ᬭᬶᬂᬲ᭄ᬯᬃᬕ᭄ᬕᬲ᭄ŧᬦᬭᬾᬦ᭄ᬤ᭄ᬭᬲᬵᬫ᭄ᬧᬸᬦᬢᬸᬳᬵᬧᬶᬢᬸᬯᬶᬳᬸᬯᬸᬲᬓᬷᬃᬢ᭄ᬢᬶᬭᬶᬂᬚᬕᬢ᭄᭞
ᬧᬓ᭄ᬱᬓ᭄ᬱᬢ᭄ᬭᬶᬬᬭᬵᬓᬭᬓ᭄ᬭ᭄ᬬᬦᬧᬕᭂᬄᬯᭂᬦᬗᬰᬭᬡᬭᬓ᭄ᬭ᭄ᬬᬦᬶᬂᬳᬬᬸ᭞
ᬗ᭄ᬳᬶᬂᬬᬦ᭄ᬫᬵᬢᬶᬓᬓᬦ᭄ᬢᬫᬫ᭄ᬭᬶᬳᬶᬗᬬᬸᬦ᭄ᬓᬶᬢᬧᭂᬚᬳᬢᬸᬫᬹᬢᬭᬶᬗ᭄ᬳᬸᬮᬸᬦ᭄᭛

᭝᭑᭔᭑᭝\᭝᭑᭒᭝\᭝᭖᭝᭟ᬳᬬ᭄ᬯᬵᬰᬵᬮᬭᬤᬸᬳ᭄ᬔᬬᬦ᭄ᬩᬧᬳᬚᬶᬫ᭄ᬯᬗᬶᬩᬸᬳᬚᬶᬧᭂᬚᬄᬲᬶᬭᬵᬤᬸᬮᬸᬭ᭄᭞
ᬬᬵᬯᬢ᭄ᬚᬦ᭄ᬫᬗᬭᬦ᭄ᬬᬢᬦ᭄ᬳᬦᬢᬸᬯᬸᬄᬯᬢᬸᬓᬮᬸᬧᬸᬢᬲᬗ᭄ᬓᬭᬶᬂᬧᬢᬶ᭞
ᬢᬦ᭄ᬧᬾᬦ᭄ᬤᬄᬓᬤᬶᬘᬓ᭄ᬭᬦᬶᬂᬭŧᬢᭂᬓᬂᬤᬤᬶᬦᬶᬬᬢᬫᬶᬤᭂᬃᬧᬸᬭᬶᬄᬦᬶᬓ᭞
ᬲᬗ᭄ᬓᬾᬂᬫᬺᬢ᭄ᬬᬸᬢᭂᬓᬂᬳᬸᬭᬶᬧ᭄ᬓᬸᬦᭂᬗᬶᬓᬂᬧᬢᬶᬦᬶᬬᬢᬫᬶᬚᬶᬮ᭄ᬲᬓᬾᬂᬳᬸᬭᬶᬧ᭄᭛

᭝᭑᭔᭒᭝\᭝᭑᭒᭝\᭝᭗᭝᭟ᬫᬵᬬᬵᬓᬵᬭᬳᬦᬾᬂᬘᬺᬫᬶᬦ᭄ᬧᬟᬦᬶᬓᬂᬤᬤᬶᬲᬳᬦᬳᬦᬦ᭄ᬬᬢᬦ᭄‌ᬲ᭄ŧᬶᬢᬶ᭞
ᬳᬶᬫ᭄ᬧᭂᬃᬧᬵᬤᬧᬢᬦ᭄ᬯᬸᬭᬸᬂᬫᬦᬶᬭᬭᬵᬫᭂᬓᬲᬶᬢᬸᬳᬢᬸᬯᬸᬳ᭄ᬦ᭄ᬬᬢᬦ᭄ᬮᬦᬵ᭞
ᬢᬶᬗ᭄ᬓᬄᬦᬶᬂᬳᬸᬭᬶᬧᬶᬂᬫᬦᬸᬱ᭄ᬬᬚᬸᬢᬶᬢᬢ᭄ᬢ᭄ᬯᬦᬶᬓᬢᬦᬮᬯᬲ᭄ᬯᬯᬂᬳᬶᬮᬂ᭞
ᬓᬶᬦ᭄ᬢ᭄ᬯᬷᬓᬂᬧᬢᬶᬚᬵᬢᬶᬢᬢ᭄ᬢ᭄ᬯᬦᬶᬓᬢᬦ᭄‌ᬓ᭄ᬱᬡᬶᬓᬧᬶᬦᬓᬥᬃᬫ᭄ᬫᬦᬶᬂᬤᬤᬶ᭛

᭝᭑᭔᭓᭝\᭝᭑᭒᭝\᭝᭘᭝᭟ᬏᬫᬦ᭄ᬗ᭄ᬯᬂᬮᬸᬫᭂᬓᬲ᭄ᬫᬫᬾᬢ᭄ᬧᬢᬶᬲᬓᬾᬂᬮᬸᬫᭂᬓᬲᬭᬶᬓᬧᬾᬢᬦᬶᬂᬳᬸᬭᬶᬧ᭄᭞
ᬧᭃᬗ᭄ᬧᭃᬗᭂᬦ᭄ᬢᬳᬸᬭᬶᬧ᭄ᬢᬬᭀᬕ᭄ᬬᬤᬤᬳᬦ᭄ᬢᬫᬓᬳᬸᬮᬸᬦᬤᬾᬫᬸᬦᬷᬰ᭄ᬯᬭ᭞
ᬆᬧᬦ᭄ᬬᬦ᭄‌ᬯ᭄ᬭᬸᬳᬶᬪᬾᬤᬲᬂᬭ᭄ᬯᬓᬮᬯᬦ᭄‌ᬯ᭄ᬭᬸᬳᬭᬶᬧᬲᬫᬸᬤᬵᬬᬦᬶᬂᬢᬶᬕ᭞
ᬇᬘ᭄ᬙᬵᬦᭀᬭᬓᬲᬗ᭄ᬰᬬᬾᬂᬳᬮᬮᬯᬦ᭄ᬳᬬᬸᬦᬶᬬᬢᬮᬸᬧᬸᬢ᭄ᬲᬓᬾᬭᬶᬓ᭛

᭛᭜᭛ᬯᬶᬲᬃᬚ᭄ᬚᬶᬢ᭛᭜᭛–⏑⏑|–⏑⏑|–⏑⏑|⏑⏑⏑|⏑–⏑|⏑–⏑|⏑⏓

᭝᭑᭔᭔᭝\᭝᭑᭓᭝\᭝᭑᭝᭟ᬓᬸᬫ᭄ᬯᬓᬸᬦᬂᬮᬶᬗᬭᬓ᭄ᬭ᭄ᬬᬦᬧᬳᬬᬸᬦᬶᬓᬂᬳᬬᬸᬬᬦ᭄ᬕᬯᬬᭂᬦ᭄᭞
ᬭᬶ‌ᬯ᭄ᬭᬸᬳᬶᬲᬂᬭ᭄ᬯᬪᬶᬦᬾᬤᬮᬯᬦᬶᬲᬶᬭᬲᬂᬢ᭄ᬭᬶᬢᬶᬦᬸᬗ᭄ᬕᬮᬓᭂᬦ᭄᭞
ᬓᬸᬫ᭄ᬯᬓᬸᬦᬂᬮᬶᬗᬭᬓ᭄ᬭ᭄ᬬᬦᬧᬳᬮᬦᬶᬓᬂᬳᬮᬬᬦ᭄ᬕᬯᬬᭂᬦ᭄᭞
ᬭᬶ‌ᬯ᭄ᬭᬸᬳᬶᬲᬂᬭ᭄ᬯᬪᬶᬦᬾᬤᬮᬯᬦᬶᬲᬶᬭᬲᬂᬢ᭄ᬭᬶᬢᬶᬦᬸᬗ᭄ᬕᬮᬓᭂᬦ᭄᭛

᭝᭑᭔᭕᭝\᭝᭑᭓᭝\᭝᭒᭝᭟ᬲᬶᬗ᭄ᬕᬶᬳᬸᬚᬃᬢ᭄ᬢᬭᬶᬲᬂᬓᬺᬢᬲᬫᬬᬯᬶᬰᬾᬱᬧᬗ‌ᬯ᭄ᬭᬸᬳᬶᬭ᭞
ᬓ᭄ᬯᬾᬄᬦᬶᬭᬭᬶᬂᬦᬕᬭᬾᬗᬘᬮᬧᬟᬢᬶᬓᬵᬧᬶᬦᬓᭀᬗ᭄ᬕ᭄ᬯᬦᬶᬭ᭞
ᬦ᭄ᬤᬶᬦ᭄ᬭᬓᭂᬢᬂᬲᬸᬔᬤᬸᬳ᭄ᬔᬭᬶᬲᬶᬭᬲᬢᬢᬵᬩ᭄ᬭᬢᬢᬦ᭄ᬧᬮᬩᬸᬄ᭞
ᬮᭀᬓᬧᬭᬵᬰ᭄ᬭ᭄ᬬᬓᬵᬭᬡᬦᬶᬭᬫᬕᬯᬾᬳᬬᬸᬢᬦ᭄ᬯᬶᬧŧ᭛

᭝᭑᭔᭖᭝\᭝᭑᭓᭝\᭝᭓᭝᭟ᬲᬂ‌ᬯ᭄ᬭᬸᬳᬶᬲᬂᬯᭂᬓᬲᬶᬂᬲᬫᬬᬯᬶᬦᬸᬦᬶᬤᬾᬧᬭᬫᬵᬤᬶᬕᬸᬭᬸ᭞
ᬓᬾᬯᬮᬰᬸᬤ᭄ᬥᬫᬦᬄᬦᬶᬭᬮᬶᬦᭂᬢᬸᬍᬢᬸᬄᬓᬧᬦᬵᬍᬢᬸᬳ᭞
ᬯᬵᬳ᭄ᬬᬰᬭᬷᬭᬧᬶᬦᬸᬘ᭄ᬙᬦᬶᬭᬭᬶᬢᭂᬓᬦᬶᬂᬧᬢᬶᬢᬦ᭄ᬕᬶᬦᭂᬕᭃ᭞
ᬚ᭄ᬜᬵᬦᬯᬶᬰᬾᬱᬰᬭᬷᬭᬦᬶᬭᬢᬬᬰᬭᬷᬭᬦᬶᬭᬾᬂᬯᭂᬓᬲᬦ᭄᭛

᭝᭑᭔᭗᭝\᭝᭑᭓᭝\᭝᭔᭝᭟ᬯ᭄ᬯᬂᬫᬕᬯᬾᬳᬬᬸᬬᬦ᭄‌ᬯ᭄ᬭᬸᬳᬶᬲᬶᬭᬲᬗᬫᬸᬓ᭄ᬢᬶᬕᬯᬾᬦ᭄ᬬᬳᬬᬸ᭞
ᬢᬦ᭄ᬤᬤᬶᬢᬦ᭄ᬮᬸᬧᬸᬢᬶᬂᬳᬬᬸᬳᬬᬸᬦᬶᬕᬯᬾᬦᬶᬓᬢᬦ᭄ᬯᬶᬨᬮ᭞
ᬯ᭄ᬯᬂᬫᬕᬯᬾᬳᬮᬬᬦ᭄‌ᬯ᭄ᬭᬸᬳᬶᬲᬶᬭᬲᬗᬫᬸᬓ᭄ᬢᬶᬕᬯᬾᬦ᭄ᬬᬳᬮ᭞
ᬢᬦ᭄ᬤᬤᬶᬢᬦ᭄ᬮᬸᬧᬸᬢᬶᬂᬳᬮᬳᬮᬦᬶᬕᬯᬾᬦᬶᬓᬢᬦ᭄ᬯᬶᬨᬮ᭛

᭝᭑᭔᭘᭝\᭝᭑᭓᭝\᭝᭕᭝᭟ᬯ᭄ᬯᬂᬫᬕᬯᬾᬳᬬᬸᬢᬦ᭄‌ᬯ᭄ᬭᬸᬳᬶᬲᬶᬭᬲᬗᬫᬸᬓ᭄ᬢᬶᬕᬯᬾᬦ᭄ᬬᬳᬬᬸ᭞
ᬢᬦ᭄ᬤᬤᬶᬢᬦ᭄ᬢᬸᬫᭂᬫᬸᬂᬳᬬᬸᬳᬬᬸᬦᬶᬕᬯᬾᬦ᭄ᬬᬢᬸᬫᬹᬢ᭄ᬫᬗᬶᬭᬶᬂ᭞
ᬯ᭄ᬯᬂᬫᬕᬯᬾᬳᬮᬢᬦ᭄‌ᬯ᭄ᬭᬸᬳᬶᬲᬶᬭᬲᬗᬫᬸᬓ᭄ᬢᬶᬕᬯᬾᬦ᭄ᬬᬳᬮ᭞
ᬢᬦ᭄ᬤᬤᬶᬢᬦ᭄ᬢᬸᬫᭂᬫᬸᬂᬳᬮᬳᬮᬦᬶᬕᬯᬾᬦ᭄ᬬᬢᬸᬫᬹᬢ᭄ᬫᬗᬶᬭᬶᬂ᭛

᭝᭑᭔᭙᭝\᭝᭑᭓᭝\᭝᭖᭝᭟ᬲᬂᬯᬶᬓᬸᬕᬹᬠᬦᬶᬳᬦ᭄ᬯᬸᬮᬢᬦᬫᬫᬗᬦ᭄ᬢᭂᬟᬭᬶᬂᬧᬳᭂᬳᬦ᭄᭞
ᬢᬦ᭄ᬢᭂᬟᬢᬦ᭄ᬰᬸᬘᬶᬢᬧ᭄ᬯᬲᬳᬦᬳᬦᬦᬶᬂᬧᬶᬦᬗᬦ᭄ᬮᬶᬗᬶᬭ᭞
ᬳᬾᬢᬸᬦᬶᬭᬵᬫ᭄ᬩᭂᬓᬮᭀᬓᬶᬓᬯᬶᬦᬸᬮᬢᬦᬚᬺᬫᬧᬶᬡ᭄ᬟᬓᬲᭀᬧ᭄᭞
ᬰᬸᬤ᭄ᬥᬦᬶᬓᬂᬧ᭄ᬭᬢᬶᬧᬢ᭄ᬢᬶᬫᬓᬮᬭᬧᬦᬸᬢ᭄ᬢᬫᬦᬶᬂᬲᬫᬬ᭛

᭝᭑᭕᭐᭝\᭝᭑᭓᭝\᭝᭗᭝᭟ᬫᬵᬲ᭄ᬓᬸᬫᬢᬗ᭄ᬦ᭄ᬬᬦᬶᬓᬂᬳᬬᬸᬕᬯᬬᬓᭂᬦᬦ᭄ᬢᬲᭂᬟᭂᬂᬫᬳᬸᬭᬶᬧ᭄᭞
ᬧᬡ᭄ᬟᬶᬢᬢᭀᬯᬶᬬᬬᬵᬲᬶᬭᬫᬗᬸᬮᬳᬓᭂᬦ᭄ᬩ᭄ᬭᬢᬢᬦ᭄ᬓᬮᬸᬱ᭞
ᬩᬸᬤ᭄ᬥ᭄ᬬᬳᭂᬦᬶᬂᬩ᭄ᬭᬢᬬᭀᬕᬢᬧᬢᬓᬶᬢᬓᬶᬦ᭄ᬢᬫᬭᬦ᭄ᬓᬯᬰ᭞
ᬕᭂᬕ᭄ᬯᬦᬭᬓ᭄ᬭ᭄ᬬᬦᬦᭂᬫ᭄ᬯᬓᭂᬦᬯᬭᬯᬭᬄᬧᬭᬫᬵᬤᬶᬕᬸᬭᬸ᭛

᭛᭜᭛ᬕᬶᬭᬶᬱ᭛᭜᭛⏑⏑⏑|⏑⏑⏑|–––|––⏑|⏑⏑⏑|⏓

᭝᭑᭕᭑᭝\᭝᭑᭔᭝\᭝᭑᭝᭟ᬅᬦᭂᬫᬸᬦᭂᬫᬸᬓᭂᬢᬾᬓᬵᬲᬂᬲᬵᬫ᭄ᬧᬸᬦ᭄ᬓᬺᬢᬲᬫᬬ᭞
ᬯᬶᬳᬶᬓᬦᬶᬭᬱᬲᬂᬳ᭄ᬬᬂᬢᬢ᭄ᬢ᭄ᬯᬚ᭄ᬜᬵᬦᬓᬍᬧᬲᭂᬦ᭄᭞
ᬢᬦᬸᬮᬶᬳᬸᬮᬶᬳᬶᬗᬗ᭄ᬤᭀᬄᬲᬗ᭄ᬓᬾᬂᬧᬵᬤᬫᬸᬦᬶᬯᬭ᭞
ᬉᬮᬶᬳᬶᬗᬲᬗᬸᬢᬲ᭄ᬬᬦ᭄ᬪᬓ᭄ᬢᬷᬂᬧᬡ᭄ᬟᬶᬢᬫᬢᬸᬳ᭛

᭝᭑᭕᭒᭝\᭝᭑᭔᭝\᭝᭒᭝᭟ᬅᬗᬶᬦᬓᬶᬦᬓᬢᬂᬯ᭄ᬯᬂᬬᬵᬯᬢ᭄‌ᬚ᭄ᬜᬵᬦᬧᬶᬦᬓᬤᭀᬦ᭄᭞
ᬲ᭄ᬬᬧᬢᬲᬶᬭᬫᬫᬗ᭄ᬕᬶᬄᬢᬢ᭄ᬢ᭄ᬯᬚ᭄ᬜᬵᬦᬤᬸᬤᬸᬕᬯᬾ᭞
ᬳᬦᬲᬢᬢᬫᬲᬾᬯᬵᬢᬦ᭄ᬩ᭄ᬬᬓ᭄ᬢᬦ᭄ᬬᬧᬶᬦᬶᬳᬦᬦ᭄᭞
ᬲᬸᬓᬺᬢᬚᬸᬕᬫᬗᬶᬦ᭄ᬢᬾᬮᬵᬯᬦ᭄ᬤᬸᬱ᭄ᬓᬺᬢᬫᬗᬶᬭᬶᬂ᭛

᭝᭑᭕᭓᭝\᭝᭑᭔᭝\᭝᭓᭝᭟ᬳᬦᬲᬶᬭᬕᬸᬭᬸᬧᬸᬢ᭄ᬭᬵᬦᬓ᭄ᬦᬶᬂᬧᬡ᭄ᬟᬶᬢᬦᬕᬭ᭞
ᬲᬳᬦᬦᬶᬭᬢᬭᬓ᭄ᬯᬵᬤᬺᬯ᭄ᬬᬂ‌ᬚ᭄ᬜᬵᬦᬧᬓᬕᬸᬭᬸᬦ᭄᭞
ᬢᬳᬢᬦᬶᬓᬧᬦᬶᬤ᭄ᬥᬦ᭄ᬯᬾᬢ᭄ᬦᬶᬂᬧᬡ᭄ᬟᬶᬢᬫᬢᬸᬳ᭞
ᬅᬫᬶᬮᬶᬳᬶᬚᬸᬕᬲᬂᬳ᭄ᬬᬂᬢᬢ᭄ᬢ᭄ᬯᬾᬗᬸᬗ᭄ᬕ᭄ᬯᬦᬭᬳᬬᬸ᭛

᭝᭑᭕᭔᭝\᭝᭑᭔᭝\᭝᭔᭝᭟ᬅᬦᬓᬶᬗᬧᬶᬭᬓᬓ᭄ᬯᬾᬄᬗᬹᬦᬷᬦ᭄ᬯᬫ᭄ᬦ᭄ᬬᬧᬟᬲᬸᬔ᭞
ᬲᬳᬦᬦᬶᬓᬢᬭᬓ᭄ᬯᬵᬦᬶᬃᬯ᭄ᬯᬓ᭄ᬯᬾᬳᬧᬶᬭᬓᬶᬓ᭞
ᬢᬳᬢᬦᬶᬓᬧᬦᬶᬤ᭄ᬥᬦ᭄ᬯᬾᬢ᭄ᬦᬶᬂᬰ᭄ᬭᬾᬱ᭄ᬞᬧᬦᬭᬶᬫᬦ᭄᭞
ᬅᬫᬶᬮᬶᬳᬶᬚᬸᬕᬲᬂᬳ᭄ᬬᬂᬰ᭄ᬭᬷᬢᬦ᭄ᬲᬶᬂᬓᬳᬦᬦᬶᬭ᭛

᭝᭑᭕᭕᭝\᭝᭑᭔᭝\᭝᭕᭝᭟ᬓᬶᬢᬬᬬᬶᬲᭂᬟᭂᬗᬦ᭄ᬯᬫ᭄ᬧ᭄ᬭᬶᬄᬲᬂᬳ᭄ᬬᬂᬭᬱᬓᬯᬶᬓᬸᬦ᭄᭞
ᬧᬶᬭᬓᬭᬶᬓᬫᬸᬲᬸᬄᬦᬶᬂᬯᬶᬓ᭄ᬯᬗ᭄ᬳᬶᬂᬦᭂᬫᬶᬓᬗᬓᬲ᭄᭞
ᬅᬮᬳᬓᭂᬦᬶᬤᬍᬫ᭄ᬢ᭄ᬯᬲ᭄ᬧᬾᬢ᭄ᬲᬶᬂᬲᭀᬗ᭄ᬕ᭄ᬯᬦᬶᬓᬭᬭᬄ᭞
ᬅᬮᬳᬧᭂᬚᬳᬭᬓ᭄ᬭ᭄ᬬᬦ᭄ᬬᬾᬓᬶᬲ᭄ᬯᬃᬕ᭄ᬕᬗᬭᬦᬶᬓ᭛

᭛᭜᭛ᬩᬲᬦ᭄ᬢᬢᬶᬮᬓ᭛᭜᭛––⏑|–⏑⏑|⏑–⏑|⏑–⏑|–⏓

᭝᭑᭕᭖᭝\᭝᭑᭕᭝\᭝᭑᭝᭟ᬦᬵᬤᬾᬦᬶᬭᬵᬯᬭᬯᬭᬄᬭᬶᬦᬭᬾᬦ᭄ᬤ᭄ᬭᬧᬸᬢ᭄ᬭᬷ᭞
ᬢᬧ᭄ᬯᬦ᭄ᬢᭂᬢᭂᬲ᭄ᬢᬶᬦᬸᬦᬲᬦ᭄ᬥᬶᬦᬶᬓᬂᬧ᭄ᬭ᭄ᬬᭀᬕ᭞
ᬅᬦ᭄ᬯᬫ᭄ᬲᬸᬰᬷᬮᬕᬸᬡᬫᬦ᭄ᬢᬓᬺᬢᭀᬧᬤᬾᬰ᭞
ᬲᬗ᭄ᬓᬾᬧᬗᬚ᭄ᬬᬦᬶᬭᬓ‌ᬯ᭄ᬭᬸᬳᬶᬭᬵᬥᬶᬕᬸᬳ᭄ᬬ᭛

᭝᭑᭕᭗᭝\᭝᭑᭕᭝\᭝᭒᭝᭟ᬰ᭄ᬭᬷᬧᬸᬢ᭄ᬭᬶᬓᬵᬓᬧᭂᬦᭂᬢᬦ᭄ᬳᬸᬫᭂᬦᭂᬂᬢᬸᬫᬸᬗ᭄ᬓᬸᬮ᭄᭞
ᬲᬵᬫ᭄ᬧᬸᬦ᭄ᬪᬶᬦᬲ᭄ᬫᬶᬰᬯᬲᬂᬧ᭄ᬭᬪᬸᬤᬾᬫᬸᬦᬷᬦ᭄ᬤ᭄ᬭ᭞
ᬫᬸᬗ᭄ᬕ᭄ᬯᬷᬢᬫᬦ᭄ᬲᬶᬭᬘᬶᬦᬡ᭄ᬟᬶᬮᬯᬦ᭄ᬲᬸᬤᬾᬯᬷ᭞
ᬲᬫ᭄ᬧᬹᬃᬡ᭄ᬦᬩᬧ᭄ᬭᬦᬶᬭᬭᬢ᭄ᬦᬫᬳᬵᬧ᭄ᬭᬪᬵᬯ᭛

᭝᭑᭕᭘᭝\᭝᭑᭕᭝\᭝᭓᭝᭟ᬲᬂᬪᭀᬚᬲᬵᬫ᭄ᬧᬸᬦᬗᬤᭂᬕ᭄ᬭᬶᬯᬶᬤᬃᬪᬭᬵᬚ᭄ᬬ᭞
ᬲ᭄ᬯᬲ᭄ŧᬵᬲᬪᬹᬫᬶᬦᬶᬭᬪᬓ᭄ᬢ᭄ᬬᬦᬸᬓᬹᬮᬲᬵᬥᬸ᭞
ᬫᬯ᭄ᬯᬢ᭄ᬧᬟᬵᬫᬭᬳᬓᭂᬦ᭄ᬭᬶᬲᬸᬔᬦ᭄ᬬᬭᬓ᭄ᬯ᭞
ᬅᬦ᭄ᬯᬫ᭄ᬫᬸᬯᬄᬦᬺᬧᬢᬶᬮᬶᬗ᭄ᬦ᭄ᬬᬫᬸᬯᬄᬫᬦᭂᬫ᭄ᬩᬄ᭛

᭝᭑᭕᭙᭝\᭝᭑᭕᭝\᭝᭔᭝᭟ᬲᬵᬫ᭄ᬧᬸᬦ᭄ᬲᬶᬭᬵᬬᬸᬕᬮᬭᬢ᭄ᬦᬯᬶᬰᬾᬱᬧᬸᬢ᭄ᬭᬷ᭞
ᬭᬵᬚᬵᬗ᭄ᬓᬸᬭᬵᬯᬶᬍᬢᬶᬓᬂᬧᬓᬸᬋᬦ᭄ᬲᬯᬦ᭄ᬥᬸ᭞
ᬲᭀᬮᬸᬃᬮᬸᬮᬸᬢ᭄ᬲᬳᬢᬶᬍᬗ᭄ᬍᬗᬮᬸᬗ᭄ᬮᬸᬗᬦ᭄ᬓᬸᬂ᭞
ᬲᬰ᭄ᬭᬷᬲᬓᭂᬫ᭄ᬩᬗᬮᬗᭃᬲᬓᬸᬭᬵᬲᬯᬷᬚ᭛

᭝᭑᭖᭐᭝\᭝᭑᭕᭝\᭝᭕᭝᭟ᬓᬬ᭄ᬯᬦ᭄ᬭᬕᬲ᭄ᬧᬟᬦᬶᬓᬂᬦᬕᬭᬷᬯᬶᬤᬃᬪ᭞
ᬭᬶᬂᬯᬺᬤ᭄ᬥᬭᬹᬧᬳᬚᬶᬤᬾᬯᬢᬮᬳ᭄ᬭᬸᬲᬵᬓ᭄ᬱᬵᬢ᭄᭞
ᬫᬗ᭄ᬓᬾᬦ᭄ᬧ᭄ᬭᬱᬶᬤ᭄ᬥᬓᬤᬶᬓᬬ᭄ᬯᬦᬭᭀᬦᬓᭂᬫ᭄ᬩᬂ᭞
ᬰ᭄ᬭᬷᬪᭀᬚᬫᬗ᭄ᬤᬦᬶᬲᬶᬭᬵᬦ᭄ᬯᬫᬧᬶᬡ᭄ᬟᬋᬗᬺᬂ᭛

᭝᭑᭖᭑᭝\᭝᭑᭕᭝\᭝᭖᭝᭟ᬯᬾᬢ᭄ᬦᬶᬂᬓᬺᬢᬵᬭᬶᬧᬗᬤᭂᬕ᭄ᬳᬚᬶᬦᭀᬭᬤᬸᬱ᭄ᬝ᭞
ᬭᬫ᭄ᬬᬂᬳᭂᬦᬹᬢᭂᬕᬮᬬᬸᬦ᭄ᬢᭂᬓᬭᬶᬂᬯᬦᬵᬤ᭄ᬭᬶ᭞
ᬯᬵᬦᬶᬂᬯ᭄ᬯᬗᬗ᭄ᬳᬮᬶᬯᬢᬷᬭᬶᬬᬢᬸᬗ᭄ᬕᬢᬸᬗ᭄ᬕᬮ᭄᭞
ᬅᬗ᭄ᬳᬶᬂᬕᬟᬸᬂᬮᬸᬗᬶᬓᬫᬗ᭄ᬳᬩᭂᬢᬰ᭄ᬭᬶᬗᭀᬮᬶᬄ᭛

᭝᭑᭖᭒᭝\᭝᭑᭕᭝\᭝᭗᭝᭟ᬫᬦ᭄ᬢ᭄ᬭᬷᬦᬶᬭᬵᬢᬸᬳᬢᬸᬳᬤ᭄ᬯᬶᬚᬰᬶᬯᬩᭀᬤ᭄ᬥ᭞
ᬓᬵᬲᬶᬄᬓᬧᬃᬘ᭄ᬘᬬᬦᬭᬾᬦ᭄ᬤ᭄ᬭᬯᭂᬦᬂᬫᬭᬾᬚ᭄ᬭᭀ᭞
ᬧ᭄ᬭᬚ᭄ᬜᬾᬗ᭄ᬕᬶᬢᬚ᭄ᬜᬕᬶᬦᬸᬮᬂᬳᬮᬸᬭᬶᬂᬯᬶᬯᬾᬓ᭞
ᬲᭀᬚᬃᬦᬶᬗᬵᬕᬫᬢᬶᬦᬹᬢ᭄ᬦᬶᬭᬢᬦ᭄ᬯᬶᬫᬵᬃᬕ᭄ᬕ᭛

᭝᭑᭖᭓᭝\᭝᭑᭕᭝\᭝᭘᭝᭟ᬲᭃᬄᬰᬵᬮᬥᬃᬫ᭄ᬫᬓᬸᬝᬶᬓᬷᬃᬢ᭄ᬢᬶᬦᬭᬾᬦ᭄ᬤ᭄ᬭᬭᬶᬂᬭᬵᬢ᭄᭞
ᬯ᭄ᬯᬂᬰ᭄ᬭᬾᬱ᭄ᬞᬶᬥᬃᬫ᭄ᬫᬕᬶᬦᬯᬾᬦᬶᬭᬲᬵᬭᬶᬲᬵᬭᬶ᭞
ᬯ᭄ᬯᬂᬤᬸᬱ᭄ᬝᬫᭀᬖᬓᬧᬶᬢᬹᬢ᭄ᬫᬶᬮᬸᬥᬃᬫ᭄ᬫᬩᬸᬤ᭄ᬥᬶ᭞
ᬲᭀᬮᬄᬲ᭄ᬯᬪᬵᬯᬳᬚᬶᬢᬦ᭄ᬤᬤᬶᬢᬦ᭄ᬢᬶᬦᬹᬢ᭄ᬦ᭄ᬬ᭛

᭝᭑᭖᭔᭝\᭝᭑᭕᭝\᭝᭙᭝᭟ᬰ᭄ᬭᬷᬪᭀᬚᬲᬵᬫ᭄ᬧᬸᬦᬧᬕᭂᬄᬲᬶᬦᬶᬯᬷᬂᬓᬟᬢ᭄ᬯᬦ᭄᭞
ᬑᬓᭂᬃᬢᬸᬫᬶᬗ᭄ᬳᬮᬶᬲᬂᬇᬦ᭄ᬤᬸᬫᬢᬷᬳᬦᬾᬚ᭄ᬭᭀ᭞
ᬆᬧᬦ᭄ᬲᬫᬵᬲᬦᬶᬗᬓᬃᬫ᭄ᬫᬯᬬᬄᬦᬶᬭᬵᬕᭃᬂ᭞
ᬅᬗ᭄ᬳᬶᬂᬲ᭄ᬯᬬᭂᬫ᭄ᬩᬭᬓᭂᬦᬾᬗᭂᬢᬶᬗᭂᬢ᭄ᬦᬭᬾᬦ᭄ᬤ᭄ᬭ᭛

᭝᭑᭖᭕᭝\᭝᭑᭕᭝\᭝᭑᭐᭝᭟ᬦᬵᬤᬾᬦᬶᬭᬵᬗᬶᬗᭂᬢᬶᬗᭂᬢ᭄ᬓᬮᬯᬦ᭄ᬲᬸᬤᬾᬯᬷ᭞
ᬲᬵᬫ᭄ᬧᬸᬦ᭄ᬯᬶᬦᬵᬳ᭄ᬬᬓᭂᬦᬶᬭᬾᬓᬸᬮᬯᬦ᭄ᬥᬸᬭᬶᬚ᭄ᬭᭀ᭞
ᬭᬶᬂᬲᬃᬯ᭄ᬯᬲᬶᬤ᭄ᬥᬶᬢᬸᬯᬶᬦᬫᬺᬢᬬᭀᬕᬢᭂᬫ᭄ᬩᬾ᭞
ᬳᭃᬫᬦ᭄ᬳᬚᬷᬦᬭᬳᬓᭂᬦ᭄ᬧᬭᬢᬡ᭄ᬟᬫᬦ᭄ᬢ᭄ᬭᬷ᭛

᭛᭜᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭜᭛–––|⏑⏑–|⏑–⏑|⏑⏑–|––⏑|––⏑|⏓

᭝᭑᭖᭖᭝\᭝᭑᭖᭝\᭝᭑᭝᭟ᬏᬜ᭄ᬚᬶᬂᬰ᭄ᬭᬷᬦ᭄ᬤᬸᬫᬢᬷᬓᬶᬦᭀᬦ᭄ᬫᬋᬓᬓᬵᬮᬶᬄᬲᬂᬲᬸᬦᬦ᭄ᬤᬵᬗᬶᬭᬶᬂ᭞
ᬮᬵᬕ᭄ᬬᬵᬫᬹᬃᬡ᭄ᬦᬫᬫᭀᬧᬯᬵᬲᬬᬢᬫᬗ᭄ᬤᬾᬲᬸᬗ᭄ᬓᬯᬵᬦᬶᬂᬳᬢᬶ᭞
ᬢᬶᬲ᭄ᬢᬶᬲ᭄ᬫᬾᬄᬢᬸᬫᬶᬩᬵᬂᬟᬯᬸᬄᬯ᭄ᬯᬮᬸᬮᬸᬫᬫ᭄ᬧᬄᬢᬦ᭄ᬓ᭄ᬯᬤᬾᬦᬶᬂᬳᬭᬶᬧ᭄᭞
ᬫᬸᬓ᭄ᬱᬮ᭄ᬯᬷᬭᬫᬭᬵᬰ᭄ᬭ᭄ᬬᬾᬫᬸᬔᬦᬶᬭᬰ᭄ᬭᬷᬦᬶᬂᬯᬸᬮᬦ᭄ᬢᬦ᭄ᬮᬸᬫᭃᬂ᭛

᭝᭑᭖᭗᭝\᭝᭑᭖᭝\᭝᭒᭝᭟ᬲᬵᬫ᭄ᬧᬸᬦ᭄ᬧ᭄ᬭᬵᬧ᭄ᬢᬲᬶᬭᬾᬤᬍᬫ᭄ᬧ᭄ᬭᬡᬢᬫᬃᬫ᭄ᬫᬵᬢ᭄ᬯᬂᬭᬶᬚᭃᬂᬲᬂᬧ᭄ᬭᬪᬸ᭞
ᬮᬵᬯᬦ᭄ᬰ᭄ᬭᬷᬧᬭᬫᬾᬰ᭄ᬯᬭᬷᬲᬶᬭᬲᬶᬦᬫ᭄ᬩᬄᬫᬵᬲᬶᬳᬗ᭄ᬮᬶᬂᬋᬲᭂᬧ᭄᭞
ᬑᬫ᭄ᬭᬓ᭄ᬭ᭄ᬬᬦ᭄ᬧᬤᬦᬷᬮᬓᬡ᭄ᬞᬓᬶᬦᬪᬓ᭄ᬢ᭄ᬬᬦ᭄ᬢᬵᬲ᭄ᬢᬸᬤᬷᬃᬖᬵᬬᬸᬱ᭞
ᬲ᭄ᬯᬲ᭄ŧᬵᬢᬸᬗ᭄ᬕᬍᬦᬶᬂᬫᬦᬸᬗ᭄ᬕᬮᬶᬚᬕᬢ᭄ᬫᬵᬲ᭄ᬓ᭄ᬯᬷᬩᬸᬦᬵᬮᬶᬂᬦᬶᬭ᭛

᭝᭑᭖᭘᭝\᭝᭑᭖᭝\᭝᭓᭝᭟ᬫᭀᬚᬃᬲᬂᬧ᭄ᬭᬪᬸᬫᬵᬲ᭄ᬓᬸᬢᬦ᭄ᬢᬸᬕᭂᬢᬦᬶᬂᬢ᭄ᬯᬲ᭄ᬢᬵᬦᬶᬦᬸᬦ᭄ᬤᬂᬫᬫᬶ᭞
ᬭᬵᬓᬦ᭄ᬢᬧ᭄ᬭᬶᬳᬢᬶᬦ᭄ᬳᬋᬧ᭄ᬫᬫᬶᬢᬸᬳᬾᬫᬵᬲ᭄ᬓᬸᬦ᭄ᬤᬦᬾᬯᭂᬄᬚᬸᬕ᭞
ᬲᬂᬭᬢ᭄ᬯᬵᬲᬶᬳᬮᬾᬦ᭄ᬲᬲᬫ᭄ᬪᬯᬫᬸᬯᬄᬬᬾᬓᬷᬧᬶᬦᬾᬢ᭄ᬦᬶᬗ᭄ᬳᬸᬮᬸᬦ᭄᭞
ᬓᬤ᭄ᬬᬫ᭄ᬭᬢ᭄ᬫ᭄ᬭᬢᬶᬫᬵᬲ᭄ᬚᬸᬕᬗ᭄ᬯᬗᬫᬕᬦ᭄ᬢᬵᬓᭂᬦ᭄ᬧᬸᬭᬶᬄᬦᬶᬂᬤᬤᬶ᭛

᭝᭑᭖᭙᭝\᭝᭑᭖᭝\᭝᭔᭝᭟ᬬᬵᬯᬢ᭄ᬥᬃᬫ᭄ᬫᬗᬭᬦ᭄ᬬᬭᬶᬂᬤᬤᬶᬫᬦᬸᬱ᭄ᬬᬵᬯᬵᬲ᭄ᬳᬶᬯᭂᬄᬬᬦ᭄ᬧᬶᬦᬾᬢ᭄᭞
ᬮ᭄ᬯᬶᬃᬲᬹᬓ᭄ᬱ᭄ᬫᬵᬫᬕᬦᬮ᭄ᬪᬝᬵᬭᬕᬸᬫᬯᬾᬢᬶᬗ᭄ᬓᬳ᭄ᬦ᭄ᬬᬬᬦ᭄ᬫᬗ᭄ᬓᬦ᭞
ᬬᬤ᭄ᬬᬲ᭄ᬢᬸᬦ᭄ᬚᬮᬸᬚᬮ᭄ᬯᬫᬾᬢᬲᬯᬯᬦ᭄ᬬᬾᬂᬚᬦ᭄ᬫᬳᬬ᭄ᬯᬵᬲᬮᬶ᭞
ᬩ᭄ᬬᬓ᭄ᬢᬾᬯᭂᬄᬦᬶᬓᬶᬓᬶᬫ᭄ᬧᬸᬦᬄᬓᬶᬢᬬᬦᬶᬂ‌ᬲ᭄ᬢ᭄ᬭᬷᬲ᭄ᬢ᭄ᬭᬷᬦ᭄ᬫᬫᬾᬢᬧ᭄ᬭᬶᬬ᭛

᭝᭑᭗᭐᭝\᭝᭑᭖᭝\᭝᭕᭝᭟ᬲᬗ᭄ᬓ᭄ᬱᬾᬧᬦ᭄ᬬᬓᬶᬢᬲ᭄ᬯᬬᭂᬫ᭄ᬩᬭᬓᭂᬦᬗ᭄ᬓ᭄ᬯᬵᬦᬸᬕ᭄ᬭᬳᬗ᭄ᬓ᭄ᬯᬾᬓᬶᬢ᭞
ᬲᬓ᭄ᬯᬾᬄᬲᬂᬭᬢᬸᬳᬸᬦ᭄ᬤᬗᭂᬦ᭄ᬧᬶᬮᬶᬳᬦᬦ᭄ᬢᬵᬲᬶᬂᬲᬬᭀᬕ᭄ᬬᬾᬳᬢᬶ᭞
ᬬᬤ᭄ᬬᬦ᭄ᬳ᭄ᬬᬂᬧᬮᬓᬸᬦ᭄ᬢᬫᬵᬲ᭄ᬓᬸᬬᬸᬕᬮᬦ᭄ᬢᬵᬫ᭄ᬭᬶᬄᬫ᭄ᬭᬶᬳᬗ᭄ᬓ᭄ᬯᬵᬗ᭄ᬳ᭄ᬬᬗ᭞
ᬅᬗ᭄ᬳᬶᬂᬬᬦ᭄ᬳ᭄ᬬᬂᬅᬦᬗ᭄ᬕᬓᬳ᭄ᬬᬸᬦᬳᬤᬾᬢᬦ᭄ᬧᬵᬯᬓᬾᬯᭂᬄᬧᬶᬦᬾᬢ᭄᭛

᭝᭑᭗᭑᭝\᭝᭑᭖᭝\᭝᭖᭝᭟ᬦᬵᬚ᭄ᬜᬵᬲᬂᬧ᭄ᬭᬪᬸᬬᭀᬕ᭄ᬬᬧᬗ᭄ᬓ᭄ᬯᬓᭂᬦᬤᬾᬲᬂᬫᬵᬲ᭄ᬫᬡᬶᬓ᭄ᬦᬶᬂᬧᬸᬭᬷ᭞
ᬆᬧᬦ᭄ᬫᬵᬲᬦᬶᬭᬦ᭄ᬧ᭄ᬭᬧᬜ᭄ᬘᬲᬧᬸᬢᭂᬦ᭄ᬭᬶᬂᬭᬵᬕᬤᬾᬳ᭄ᬬᬂ‌ᬲ᭄ᬫᬭ᭞
ᬢᬦ᭄‌ᬯ᭄ᬭᬸᬄᬭᬶᬂᬲᬳᬸᬭᬵᬯᬶᬭᬂᬫᬢᬲᬶᬭᬦ᭄ᬧᬗ᭄ᬬᭀᬕ᭄ᬬᬦᬾᬲᬂᬧ᭄ᬭᬪᬸ᭞
ᬢᬦ᭄ᬫᬗ᭄ᬕᬸᬄᬲᬶᬭᬢᬦ᭄ᬫᬶᬗᭂᬮ᭄ᬓᬤᬶᬮᬶᬗᬶᬃᬫᬵᬲᬃᬘ᭄ᬘᬧᬗ᭄ᬳ᭄ᬬᬂᬳ᭄ᬬᬗᬦ᭄᭛

᭝᭑᭗᭒᭝\᭝᭑᭖᭝\᭝᭗᭝᭟ᬢᬦ᭄ᬲᬗ᭄ᬓᬾᬗᬯᬮᬾᬧᬓᬵᬭᬡᬦᬶᬭᬦ᭄ᬮ᭄ᬯᬶᬃᬢᬸᬳ᭄ᬯᬫᭀᬦᬩ᭄ᬭᬢ᭞
ᬓᬾᬧ᭄ᬯᬦ᭄ᬩᬸᬤ᭄ᬥᬶᬦᬶᬭᬵᬢᭂᬕᭂᬕ᭄ᬫᬗᬸᬘᬧᬕ᭄ᬬᬵᬕ᭄ᬬᬵᬦ᭄ᬳᬋᬧ᭄ᬫᬦ᭄ᬢᬸᬓ᭞
ᬯᬳ᭄ᬯᬵᬤᬦ᭄ᬤᬦᬦᭂᬫ᭄ᬩᬳᬾᬦᬺᬧᬢᬶᬫᭀᬚᬃᬲᬂᬲᬸᬦᬦ᭄ᬤᬵᬗ᭄ᬚᬯᬶᬮ᭄᭞
ᬑᬫ᭄ᬬᬦᭀᬫ᭄ᬳᬸᬯᬸᬲᭂᬦ᭄ᬳᬸᬯᬸᬲ᭄ᬮᬶᬗᬦᬶᬫᬵᬲ᭄ᬓ᭄ᬯᬵᬮᬄᬢᬸᬳᬦ᭄ᬫᬵᬚᬭ᭛

᭝᭑᭗᭓᭝\᭝᭑᭖᭝\᭝᭘᭝᭟ᬢᬦ᭄ᬓᬾᬯᭃᬧᬶᬢᬸᬢᬸᬃᬡ᭄ᬦ᭄ᬬᬤᬾᬦᬺᬧᬲᬸᬢᬵᬫᬦ᭄ᬢᬸᬓ᭄ᬲᬶᬭᬾᬂᬧᬫᬺᬫᬦ᭄᭞
ᬲ᭄ᬢ᭄ᬭᬷᬲ᭄ᬢ᭄ᬭᬷᬫᬵᬚᬭᬚᬃᬕᬸᬫᬦ᭄ᬢᬶᬳᬸᬫᬢᬸᬃᬧ᭄ᬭᬵᬧ᭄ᬢᬾᬜ᭄ᬚᬶᬗᬓ᭄ᬯᬾᬄᬫᬋᬓ᭄᭞
ᬫᭀᬮᬶᬄᬢᬷᬃŧᬩᬶᬦᬸᬗ᭄ᬩᬸᬗᬦ᭄ᬯᬶᬦᬮᬸᬦᬶᬂᬳᬦ᭄ᬤᭀᬂᬲᬓᬾᬂᬧᬃᬯ᭄ᬯᬢ᭞
ᬫᬗ᭄ᬤᬾᬰᬸᬤ᭄ᬥᬭᬶᬩᬸᬤ᭄ᬥᬶᬲᬂᬧ᭄ᬭᬪᬸᬲᬸᬔᬵᬲᬵᬫ᭄ᬧᬸᬦ᭄ᬲᬶᬭᬵᬘᬵᬫᬦ᭛

᭛᭜᭛ᬧᬸᬱ᭄ᬧᬘᬵᬧ᭛᭜᭛–––|⏑⏑–|⏑–⏑|⏑⏑–|––⏑|––⏑|–⏓

᭝᭑᭗᭔᭝\᭝᭑᭗᭝\᭝᭑᭝᭟ᬧ᭄ᬭᬵᬱᬵᬤᬲ᭄ᬨᬝᬶᬓᬵᬮᬗᭃᬭᬶᬢᭂᬗᬳᬶᬂᬦᬹᬲᬵᬭᬭᬲ᭄ᬧᬜ᭄ᬘᬸᬭᬦ᭄ᬬ᭞
ᬲ᭄ᬢ᭄ᬭᬷᬲ᭄ᬢᬃᬬ᭄ᬬᬵᬫᬗ᭄ᬓᬸᬧᬸᬟᬓ᭄ᬯᬶᬦᬶᬫ᭄ᬩᬫᬓᬭᬦ᭄ᬬᬮ᭄ᬯᬶᬃᬍᬗᭂᬂᬤᬾᬦᬶᬓᬸᬗ᭄ᬦ᭄ᬬ᭞
ᬓᬤ᭄ᬬᬳ᭄ᬬᬸᬦ᭄ᬦᬫᬳᬵᬬ᭄ᬯᬮᬸᬗ᭄ᬱᬸᬭᬶᬢᬧᬶᬳ᭄ᬦ᭄ᬬᬦ᭄ᬫᬗ᭄ᬮᬶᬕᬵᬬᬦ᭄ᬳᬦᬯ᭄ᬯᬂ᭞
ᬮᬵᬕ᭄ᬬᬵᬦᬗ᭄ᬕᬲᬸᬲᬸᬦ᭄ᬬᬲᬗ᭄ᬓᬭᬶᬧᬘᬸᬃᬦᬶᬂᬯ᭄ᬯᬶᬬᬢᬵᬗ᭄ᬤᬾᬗᭂᬮᬶᬳ᭄ᬦ᭄ᬬ᭛

᭝᭑᭗᭕᭝\᭝᭑᭗᭝\᭝᭒᭝᭟ᬭᬶᬧ᭄ᬭᬵᬱᬵᬤᬳᬦᬵᬃᬘ᭄ᬘᬭᬢ᭄ᬦᬭᬶᬤᬍᬫ᭄‌ᬦ᭄ᬤᬵᬦᬃᬤ᭄ᬥᬦᬵᬭᬷᬰ᭄ᬯᬭᬵᬳ᭄ᬬᬂ᭞
ᬯᬶᬫ᭄ᬩᬰ᭄ᬭᬷᬦᬭᬦᬵŧᬤᬾᬯᬢᬮᬯᬦ᭄ᬤᬾᬯᬷᬦᬶᬭᬵᬭᭀᬓ᭄ᬰᬭᬷᬭ᭞
ᬗ᭄ᬓᬵᬲᬂᬪᭀᬚᬫᬗᬃᬘ᭄ᬘᬦᬧ᭄ᬭᬢᬶᬤᬶᬦᬵᬗᬪ᭄ᬬᬵᬲᬭᬶᬲ᭄ᬯᬲ᭄ŧᬦᬶᬂᬭᬵᬢ᭄᭞
ᬓᬤ᭄ᬬᬵᬫᬓ᭄ᬧᬓᬗᬲ᭄ᬢ᭄ᬯᬓᭂᬦ᭄ᬭᬶᬚᬬᬰᬢᬃᬯ᭄ᬯᬰ᭄ᬭᬷᬦᬭᬾᬦ᭄ᬤ᭄ᬭᬦ᭄ᬧᬫᬹᬚᬵ᭛

᭝᭑᭗᭖᭝\᭝᭑᭗᭝\᭝᭓᭝᭟ᬲᬂᬪᭀᬚ‌ᬯ᭄ᬭᬸᬳᬶᬢᬢ᭄ᬢ᭄ᬯᬦᬶᬂᬚᬧᬲᬫᬵᬥᬶᬦ᭄ᬥᬵᬭᬡᬥ᭄ᬬᬵᬦᬧᬹᬃᬯ᭄ᬯ᭞
ᬫ᭄ᬯᬂᬢᬶᬗ᭄ᬓᬄᬦᬶᬗᬤᬾᬳᬰᬸᬤ᭄ᬥᬶᬧᬶᬦᬓᬵᬦᬸᬱ᭄ᬞᬵᬦᬬᬦ᭄ᬭᬾᬘᬓᬵᬤᬶ᭞
ᬲᬵᬫ᭄ᬧᬸᬦ᭄ᬓᬵᬮᬧᬸᬮᬄᬤ᭄ᬯᬶᬚᬾᬰ᭄ᬯᬭᬫᬫᬹᬚᬵᬧŧᬬᬭᬶᬂᬩ᭄ᬭᬵᬳ᭄ᬫᬫᬦ᭄ᬢ᭄ᬭ᭞
ᬲᬂᬳ᭄ᬬᬂᬓᬹᬝᬭᬳᬲ᭄ᬬᬫᬦ᭄ᬢ᭄ᬭᬚᬶᬦᬧᬵᬓᭂᬦ᭄ᬤᬾᬦᬶᬭᬵᬢᬹᬢ᭄ᬕᬡᬶᬢ᭄ᬭᬶ᭛

᭝᭑᭗᭗᭝\᭝᭑᭗᭝\᭝᭔᭝᭟ᬢᬢ᭄ᬓᬵᬮᬦᬺᬧᬢᬶᬦ᭄ᬧᬗᬸᬘ᭄ᬘᬭᬡᬓᭂᬦ᭄ᬫᬦ᭄ᬢ᭄ᬭᬲ᭄ᬢᬸᬢᬷᬲᬂᬳ᭄ᬬᬗᬃᬘ᭄ᬘ᭞
ᬢᬦ᭄ᬧᭀᬮᬄᬯᬶᬱᬬᬵᬗ᭄ᬳᬶᬟᭂᬧ᭄ᬭᬶᬲᬶᬭᬲᬗ᭄ᬬᭀᬕᬵᬦ᭄ᬢᬭᬶᬂᬬᭀᬕ᭄ᬬᬬᭀᬕᬦ᭄᭞
ᬫᬗ᭄ᬕᬵᬢᬦ᭄ᬍᬧᬭᬂᬚᬧᬲ᭄ᬢᬯᬲᭂᬟᭂᬂᬦᬶᬂ‌ᬚ᭄ᬜᬵᬦᬦᬾᬦᬓ᭄ᬢᭂᬢᭂᬧ᭄ᬦ᭄ᬬ᭞
ᬲᬶᬫ᭄ᬧᬂᬦᬶᬂᬳᬢᬶᬬᬾᬓᬶᬓᬵᬭᬡᬦᬶᬭᬵᬦᬗ᭄ᬳᬵᬭᬲᬂᬳ᭄ᬬᬂᬰᬶᬯᬵᬢ᭄ᬫ᭛

᭛᭜᭛ᬕᬶᬭᬶᬱ᭛᭜᭛⏑⏑⏑|⏑⏑⏑|–––|––⏑|⏑⏑⏑|⏓

᭝᭑᭗᭘᭝\᭝᭑᭘᭝\᭝᭑᭝᭟ᬭᬶᬳᬸᬯᬸᬲᬶᬭᬫᬫᬹᬚᬵᬮᬷᬮᬵᬰᬸᬤ᭄ᬥᬫᬦᬳᬶᬭ᭞
ᬅᬗᬸᬲᬧᬶᬫᬸᬔᬲᬰ᭄ᬭᬷᬤᬾᬦᬶᬂᬘᬦ᭄ᬤᬦᬓᬭᬓᭂᬢ᭄᭞
ᬫᬶᬚᬶᬮᬗᬶᬦᬗᬗᬶᬘ᭄ᬙᬵᬭᬶᬂᬯ᭄ᬯᬶᬦᬶᬂᬭᬦᬸᬫᬗᬶᬮᭀ᭞
ᬦᭂᬳᭂᬭᬦᬶᬲᬶᬕᬶᬤᬦ᭄ᬢᬾᬢᬸᬗ᭄ᬢᬸᬂᬦᬶᬂᬕᬕᬗᬶᬦᬧᬶ᭛

᭝᭑᭗᭙᭝\᭝᭑᭘᭝\᭝᭒᭝᭟ᬢᬸᬘᬧᬢᬧᬭᬫᬦ᭄ᬢ᭄ᬭᬷᬰᬶᬯᬩ᭄ᬭᬵᬳ᭄ᬫᬡᬲᬸᬕᬢ᭞
ᬧᬋᬗᬧᬸᬧᬸᬮᬲᬾᬯᬗ᭄ᬓᬵᬦᬾᬚ᭄ᬭᭀᬧᬟᬳᬸᬫᬢᬸᬭ᭄᭞
ᬦᬺᬧᬢᬶᬲᬶᬭᬫᬮᬸᬗ᭄ᬕᬸᬄᬭᬶᬂᬲᬶᬗ᭄ᬳᬵᬲᬦᬓᬦᬓ᭞
ᬅᬗᬶᬗᭂᬢᬶᬗᭂᬢᬶᬲᬶᬤ᭄ᬥᬵᬦᬶᬂᬓᬵᬃᬬ᭄ᬬᬦ᭄ᬕᬯᬬᬓᭂᬦ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭘᭐᭝\᭝᭑᭙᭝\᭝᭑᭝᭟ᬦ᭄ᬤᬶᬦ᭄ᬓᬵᬃᬬ᭄ᬬᬾᬯᭂᬳᬭᬶᬂᬯᬶᬘᬓ᭄ᬱᬡᬲᬸᬚᬦ᭄ᬫᬮᬶᬢᬸᬳᬬᬸᬓᬯᬶᬧ᭄ᬭᬶᬬᬫ᭄ᬩᬤ᭞
ᬪᬓ᭄ᬢᬷᬂᬳ᭄ᬬᬂᬧ᭄ᬭᬪᬸᬰᬓ᭄ᬢᬶᬥᬶᬃᬬ᭄ᬬᬲᬳᬯᬵᬦ᭄ᬥᬯᬲᬳᬩᬮᬓᭀᬰᬯᬵᬳᬦ᭞
ᬬᬤ᭄ᬬᬦ᭄ᬲᬵᬕᬭᬢᬫ᭄ᬩᬓᭂᬦ᭄ᬲᬢᬓᭂᬦᬵŧᬯᬯᬸᬓᬶᬭᬮᬶᬳᭂᬦ᭄ᬭᬢᬵᬓᭂᬦ᭞
ᬩ᭄ᬬᬓ᭄ᬢᬵᬯᬵᬲ᭄ᬓᬯᬰᬦ᭄ᬬᬤᬾᬦᬶᬭᬲᬗᬸᬢ᭄ᬢᬫᬧᬸᬭᬸᬱᬯᬶᬰᬾᬱᬭᬶᬂᬚᬕᬢ᭄᭛

᭝᭑᭘᭑᭝\᭝᭑᭙᭝\᭝᭒᭝᭟ᬰ᭄ᬭᬷᬪᭀᬚᬧ᭄ᬯᬲᬶᬭᬦ᭄ᬧ᭄ᬭᬱᬶᬤ᭄ᬥᬕᬸᬡᬫᬦ᭄ᬢᬲᬨᬮᬲᬶᬭᬪᬹᬫᬶᬧᬵᬮᬓ᭞
ᬧ᭄ᬭᬚ᭄ᬜᬵᬰᬵᬲ᭄ᬢ᭄ᬭᬯᬶᬢᬶᬗ᭄ᬕᬶᬢ‌ᬯ᭄ᬭᬸᬳᬶᬗᬧᬵᬮᬧᬦᬗᬶᬦᬓᬶᬩᬸᬤ᭄ᬥᬶᬦᬶᬂᬫᬋᬓ᭄᭞
ᬅᬓ᭄ᬯᬾᬄᬤᬺᬯ᭄ᬬᬦᬶᬭᬵᬧ᭄ᬭᬫᬾᬬᬓᬤᬶᬲᬵᬕᬭᬧᬧᬸᬧᬸᬮᬦᬶᬂᬯ᭄ᬯᬬᬶᬂᬦᬤᬷ᭞
ᬯᬦ᭄ᬬᬵᬦᬶᬦ᭄ᬤᬶᬢᬭᬶᬂᬧᬭᬵᬓ᭄ᬭᬫᬬᬦᬶᬂᬦᬬᬓᬤᬶᬪᬕᬯᬵᬦ᭄ᬯᬺᬳᬲ᭄ᬧᬢᬶ᭛

᭝᭑᭘᭒᭝\᭝᭑᭙᭝\᭝᭓᭝᭟ᬫᬗ᭄ᬓᬾᬧ᭄ᬯᬦ᭄ᬳᬦᬭᬵᬚᬓᬵᬃᬬ᭄ᬬᬕᬯᬬᭂᬦ᭄ᬓᬓᬭᬢᬮᬢᭂᬓᬧ᭄ᬦᬭᬾᬰ᭄ᬯᬭ᭞
ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬲ᭄ᬯᬬᭂᬫ᭄ᬩᬭᬓᭂᬦᬵᬫᬶᬮᬶᬳᬭᬢᬸᬲᬲᬫ᭄ᬪᬯᬾᬲᬶᬭ᭞
ᬲᬵᬫ᭄ᬧᬸᬦ᭄ᬲᬂᬧ᭄ᬭᬪᬸᬫᭀᬢᬸᬲᬦ᭄ᬫᬫᬶᬦᬗᬾᬧᬭᬭᬢᬸᬲᬫᬬᭀᬕ᭄ᬬᬳᬸᬦ᭄ᬤᬗᭂᬦ᭄᭞
ᬮᬵᬯᬦ᭄ᬲᬂᬳᬚᬫᬶᬮ᭄ᬯᬯᬶᬦ᭄ᬯᬶᬢᬓᭂᬦᬶᬂᬦᬺᬧᬢᬶᬭᬖᬸᬓᬢᭀᬦ᭄ᬢᭂᬓᬵᬦᬶᬭ᭛

᭝᭑᭘᭓᭝\᭝᭑᭙᭝\᭝᭔᭝᭟ᬲᬵᬫ᭄ᬧᬸᬦ᭄ᬳᭃᬫᬦᬶᬭᬾᬭᬶᬓᬵᬢᬧᬭᬢᬡ᭄ᬟᬲᬫᬲᬫᬲᬫᬵᬗ᭄ᬳᬋᬧ᭄ᬕᬯᬾ᭞
ᬲᭀᬭᬾᬱᬸᬓ᭄ᬕᬸᬫᭂᬋᬄᬫᬓᬓᬺᬢᬸᬕᬩᬡ᭄ᬟᬸᬗᬲᬳᬸᬭᬦᬕᬦ᭄ᬢᬶᬮᭀᬃᬓᬶᬤᬸᬮ᭄᭞
ᬮᬾᬦ᭄ᬢᬂᬯ᭄ᬯᬂᬫᬗᬸᬲᬸᬂᬮᬓᬃᬮᬓᬭᬶᬓᬵᬯᬶᬦᬘᬯᬸᬳᬬᬤᬾᬦᬶᬓᬂᬫᬸᬮᬢ᭄᭞
ᬅᬓ᭄ᬯᬾᬄᬯ᭄ᬯᬂᬓᬕᭂᬭᬵᬳᬋᬧ᭄ᬫᬸᬮᬢᬯᬵᬳᬸᬫᭂᬢᬸᬲᬶᬦᬸᬭᬓᬦ᭄ᬫᬸᬮᬶᬄᬧᬘᭂᬄ᭛

᭝᭑᭘᭔᭝\᭝᭑᭙᭝\᭝᭕᭝᭟ᬅᬩ᭄ᬯᬢ᭄ᬳᬚ᭄ᬬᬦᬶᬓᬂᬳᬸᬫᬸᬂᬲᬳᬕᬭᬦ᭄ᬢᬸᬗᬢᬩᭂᬢᬩᭂᬳᬦ᭄ᬧᬟᬵᬲᭂᬮᬸᬭ᭄᭞
ᬅᬕ᭄ᬬᬵᬮᬕ᭄ᬬᬗᬸᬳᬸᬄᬲᬶᬭᬾᬳᬋᬧᬮᬄᬮᬓᬸᬮᬓᬸᬮᬶᬗᬶᬓᬂᬳᬦᬾᬯᬸᬭᬶ᭞
ᬢᬸᬗ᭄ᬕᬸᬮ᭄ᬧᬗ᭄ᬳᬋᬧᭀᬲᬶᬓᬓᬺᬧᬲᬶᬦᬂᬓᬸᬫᬸᬮᬶᬮᬶᬗᬦᬫᬃᬓᬸᬯᬸᬂᬓᬸᬯᬸᬂ᭞
ᬮ᭄ᬯᬶᬃᬕᬸᬦ᭄ᬢᬸᬃᬓᬫᬋᬓᬺᬓᭂᬦ᭄ᬓᬬᬸᬧᭂᬢᬸᬂᬧ᭄ᬭᬶᬗᬲᬍᬲᭂᬓᬕᭂᬡ᭄ᬝᬳᬶᬂᬍᬩᬸᬄ᭛

᭝᭑᭘᭕᭝\᭝᭑᭙᭝\᭝᭖᭝᭟ᬏᬯᭂᬃᬦᭀᬭᬍᬕᬵᬗᬧᬡ᭄ᬟᬬᬦᬸᬮᬶᬲ᭄ᬧᬭᬮᬸᬓᬶᬲᬲᬶᬧᭂᬢ᭄ᬫ᭄ᬯᬗᬗ᭄ᬚᬳᬶᬢ᭄᭞
ᬲᬓ᭄ᬯᬾᬄᬦᬶᬂᬕᬶᬦᭂᬮᬃ‌ᬯ᭄ᬭᬸᬳᬵᬗᬦᬫᬦᬫ᭄‌ᬯ᭄ᬭᬸᬳᬶᬲᬸᬭᬸᬳᬦᬶᬓᬵᬲᬶᬮᬶᬄᬢᬸᬮᬸᬂ᭞
ᬲᭀᬮᬄᬦᬶᬂᬢᬫᬢᬦ᭄ᬳᬦᬵᬢᬜᬗᬭᬦ᭄ᬬᬳᬸᬯᬸᬲᬤᬸᬓᬩᬾᬄᬤᬶᬦᬤ᭄ᬬᬓᭂᬦ᭄᭞
ᬧᬧ᭄ᬭᬵᬱᬦ᭄ᬯᬶᬦᬗᬸᬦ᭄ᬧᬟᬵᬘᬭᬶᬢᬧᬃᬯ᭄ᬯᬧᬶᬦᬶᬢᬸᬭᬸᬦᬢᬸᬗ᭄ᬕᬮᬦ᭄ᬓŧᬵ᭛

᭛᭜᭛ᬯᬶᬤ᭄ᬬᬸᬢ᭄ᬓᬭ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏑⏑|⏓

᭝᭑᭘᭖᭝\᭝᭒᭐᭝\᭝᭑᭝᭟ᬏᬫ᭄ᬩᬸᬄᬪᬹᬱᬡᬦᬶᬂᬢᭂᬓᭂᬦ᭄ᬯᬸᬯᬸᬗᬧᬹᬃᬯ᭄ᬯᬓᬭᬘᬦᬦᬶᬓᬵᬢᭂᬓᬾᬂᬧᬫᬦᬶᬲᬦ᭄᭞
ᬮᬵᬯᬦ᭄ᬢᬶᬗ᭄ᬓᬳᬶᬓᬂᬧᬗᬲ᭄ᬢᬃᬬ᭄ᬬᬦᬦᬧᬃᬧ᭄ᬧᬢᬳᬍᬧᬓᬶᬮᬵᬧᬟᬵᬳᬬᬸᬳᬬᬸ᭞
ᬤᬾᬦᬶᬂᬫᬵᬲ᭄ᬧᬶᬦᬓᭀᬧᬘᬵᬭᬲᬶᬦᬶᬲᬶᬓ᭄ᬧᭂᬜᬸᬧᬶᬦᬓᬯᬸᬯᬸᬗ᭄ᬦ᭄ᬬᬓᬸᬫ᭄ᬭᬫᬲᬶᬦᬂ᭞
ᬮ᭄ᬯᬶᬃᬤᬶᬕ᭄ᬤᬵᬳᬭᬶᬗᬲ᭄ᬢᬧᬃᬯ᭄ᬯᬢᬲᭂᬦᭃᬦᬶᬓᬫᬸᬭᬸᬩᬧᬤᭂᬮ᭄ᬯᬦᬶᬂ‌ᬓ᭄ᬱᬶᬢᬶᬢᬮ᭛

᭝᭑᭘᭗᭝\᭝᭒᭐᭝\᭝᭒᭝᭟ᬅᬰ᭄ᬭᬷᬭᬫ᭄ᬬᬦᬶᬤᬾᬦᬶᬭᬵᬫᬳᬵᬬᬸᬭᬵᬚ᭄ᬬᬓᬮᬶᬮᬶᬭᬦᬧᬹᬃᬯ᭄ᬯᬓᬵᬤ᭄ᬪᬸᬢᬤᬳᬢ᭄᭞
ᬫᬶᬗ᭄ᬕᬃᬩᬧ᭄ᬭᬦᬶᬓᬾᬤᬍᬫ᭄ᬯᬢᬸᬳᬶᬢᭂᬫ᭄ᬓᬸᬝᬦᬶᬓᬗᬶᬬᬯᬵᬮᬸᬫᬗ᭄ᬓᬸᬗᬳᬶᬋᬂ᭞
ᬓᬸᬮ᭄ᬯᬦ᭄ᬯᬾᬢᬦᬕᭀᬧᬸᬭᬵᬢᬶᬰᬬᬮᭀᬃᬓᬶᬤᬸᬮᬕᬸᬧᬸᬭᬧᬶᬡ᭄ᬟᬫᬃᬧ᭄ᬧᬢᬭᬸᬳᬸᬭ᭄᭞
ᬓᬺᬱ᭄ᬡᬵᬓᬵᬭᬧᬟᬵᬗ᭄ᬮᬸᬦᬂᬓᬤᬶᬕᬸᬦᬸᬂᬓᬸᬫᬸᬓᬸᬲᬶᬲᭂᬟᭂᬗᬶᬂᬤᬭᬵᬯᬺᬕᬧᬸᬢᬶᬄ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭘᭘᭝\᭝᭒᭑᭝\᭝᭑᭝᭟ᬮᬸᬗ᭄ᬳᬵᬂᬯᬺᬢ᭄ᬢᬭᬶᬓᬵᬃᬬ᭄ᬬᬲᬂᬧ᭄ᬭᬪᬸᬧᬟᬵᬤ᭄ᬪᬸᬢᬲᬳᬦᬦᬶᬓᬂᬯ᭄ᬯᬂᬗᬺᬗᭃ᭞
ᬯ᭄ᬯᬂᬯ᭄ᬯᬂᬧᭀᬭᬟᬸᬲᬸᬦ᭄ᬟᬸᬲᬸᬦ᭄ᬧᬟᬳᬋᬧ᭄ᬯᬶᬳᬶᬓᬦᬫᬸᬮᬢᬾᬂᬲ᭄ᬯᬬᬫ᭄ᬩᬭ᭞
ᬢᬦ᭄ᬲᬫ᭄ᬯᬲ᭄ᬭᬭᬬᬗ᭄ᬳ᭄ᬯᬦᬶᬂᬢᭂᬕᬮᬢᬓ᭄ᬯᬦᬶᬢᭂᬓᬦᬶᬕᬯᬾᬦᬭᬾᬰ᭄ᬯᬭ᭞
ᬲᬮ᭄ᬯᬶᬃᬦᬶᬂᬩᬡᬶᬚᬾᬂᬧᭂᬓᭂᬦ᭄ᬢᬮᬶᬗᬮᬶᬦ᭄ᬢᬳᬦᬟᬳᬸᬘᬧᬦ᭄ᬕᬯᬾᬦᬶᬓ᭛

᭝᭑᭘᭙᭝\᭝᭒᭑᭝\᭝᭒᭝᭟ᬲᬵᬫ᭄ᬧᬸᬦ᭄ᬧ᭄ᬭᬵᬧ᭄ᬢᬲᬫᭀᬢᬸᬲᬦ᭄ᬳᬸᬫᬢᬸᬭᬶᬂᬦᬺᬧᬢᬶᬲᭂᬟᭂᬗᬶᬭᬵᬦ᭄ᬳᬦᬾᬂᬲᬪᬵ᭞
ᬏᬦᬓ᭄ᬩᬸᬤ᭄ᬥᬶᬦᬭᬾᬦ᭄ᬤ᭄ᬭᬤᬾᬦᬶᬧᬦᬸᬯᬮ᭄ᬧᬭᬭᬢᬸᬭᬱᬢᬦ᭄ᬯᬸᬭᬸᬂᬢᭂᬓᬵ᭞
ᬮᬸᬫ᭄ᬭᬵᬂᬯᬺᬢ᭄ᬢᬢᭂᬓᬾᬤᬍᬫ᭄ᬭᬶᬟᬢᭂᬗᬵᬃᬬ᭄ᬬᬭᬖᬸᬲᬸᬢᬫᬭᬾᬂᬲ᭄ᬯᬬᬫ᭄ᬩᬭ᭞
ᬢ᭄ᬯᬲ᭄ᬦᬶᬂ‌ᬲ᭄ᬢ᭄ᬭᬷᬲᬓᬟᬢ᭄ᬯᬦᬗ᭄ᬤᬤᬓᬮᬸᬂᬢᬸᬭᬶᬤᬧᬟᬭᬸᬫᬹᬧᬓᬾᬲᬶᬭ᭛

᭝᭑᭙᭐᭝\᭝᭒᭑᭝\᭝᭓᭝᭟ᬲ᭄ᬢ᭄ᬭᬷᬲ᭄ᬢ᭄ᬭᬷᬳᬃᬱᬧᬶᬦᭃᬫ᭄ᬧᬶᬦᬜ᭄ᬚᬶᬗᬓᭂᬦᬶᬂᬦᬕᬭᬭᬶᬧᬫᬶᬳᬗ᭄ᬦ᭄ᬬᬭᬶᬂᬬᬬᬄ᭞
ᬢᬦ᭄ᬳᬃᬱᬾᬂᬓᬯᬶᬭᬓ᭄ᬯᬭᬾᬦᬦᬶᬓᬫᭀᬦᬕᬸᬡᬧᬶᬲᬦᬶᬗᬹᬦ᭄ᬢᬸᬫᬶᬗ᭄ᬳᬮ᭞
ᬦ᭄ᬤᬦ᭄ᬭᬓ᭄ᬯᬾᬓᬶᬳᬶᬦᬸᬃᬡ᭄ᬦ᭄ᬬᬫᬢ᭄ᬬᬲᬓᬭᬶᬂᬢᬸᬮᬸᬬᬓᭂᬦᬲᬸᬲᬢ᭄ᬬᬭᬶᬂᬧ᭄ᬭᬶᬬ᭞
ᬮᬶᬗ᭄ᬦ᭄ᬬᬦ᭄ᬓᬾᬯᬮᬢᬦ᭄ᬳᬶᬦᬦ᭄ᬢᬶᬦᬶᬧᬧᬗ᭄ᬕᬶᬳᬦᬶᬓᬧᭂᬚᬳᬾᬂᬧᬦᬫ᭄ᬩᬗᬦ᭄᭛

᭝᭑᭙᭑᭝\᭝᭒᭑᭝\᭝᭔᭝᭟ᬢᬧ᭄ᬯᬦ᭄ᬫᬵᬭᬶᬢᬗᬶᬲ᭄ᬢᬗᬶᬲ᭄ᬦ᭄ᬬᬦᬶᬦᬮᬧ᭄ᬳᬶᬦᬢᬸᬭᬓᭂᬦᬶᬚᭃᬂᬲᬸᬧᬸᬢ᭄ᬭᬶᬓᬵ᭞
ᬯ᭄ᬭᬵᬦᬶᬂᬭᭀᬫᬫᬗᬾᬓᬤᬾᬰᬭᬶᬧᬶᬮᬶᬂᬧᬶᬮᬶᬗᬦᬶᬓᬩᬗᬸᬦ᭄ᬧᬫᬾᬭᬶᬮᬸᬄ᭞
ᬏᬦᬓ᭄ᬭᬶᬂᬯᭂᬓᬲᬦ᭄ᬫᬦᬳ᭄ᬦ᭄ᬬᬫᬫᬮᬃᬫᬮᬭᬶᬧᬤᬦᬭᬾᬦ᭄ᬤ᭄ᬭᬧᬸᬢ᭄ᬭᬶᬓᬵ᭞
ᬆᬧᬦ᭄ᬲ᭄ᬯᬵᬫᬶᬦᬶᬓᬵᬓᬋᬗ᭄ᬯᬦᬶᬧᬋᬓ᭄ᬦ᭄ᬬᬭᬶᬲᬂᬅᬚᬢᭂᬯᭂᬓ᭄ᬦᬶᬓᬵᬧᬲᬄ᭛

᭝᭑᭙᭒᭝\᭝᭒᭑᭝\᭝᭕᭝᭟ᬅᬦ᭄ᬢᬸᬓ᭄ᬲᬂᬧ᭄ᬭᬶᬬᬫᬗ᭄ᬤᬯᬵᬓᭂᬦᬶᬦᬍᬫ᭄ᬧᬭᬓᬯᬶᬲᬸᬫᭂᬦᬵᬳᬭᬶᬂᬓᬚᬂ᭞
ᬬᬾᬓᬶᬦ᭄ᬭᬓ᭄ᬯᬓᬶᬦᭀᬦ᭄ᬬᬓᬤ᭄ᬬᬗᬸᬘᬧᬵᬫᬳᬓᬸᬢᬸᬳᬦᬮᬧ᭄ᬯᬘᬗ᭄ᬳᬸᬮᬸᬦ᭄᭞
ᬫᭀᬖᬦ᭄ᬬᬦ᭄ᬬᬓᬶᬦᭀᬦᬓᭂᬦ᭄ᬯᬘᬦᬶᬓᬵᬭᬶᬧᬫᬘᬦᬶᬓᬫᬗ᭄ᬤᬤᬓ᭄ᬮᬸᬫᬸᬄ᭞
ᬲ᭄ᬯᬵᬫᬶᬦ᭄ᬬᬵᬤᬤᬶᬧᬸᬲ᭄ᬢᬓᬵᬦᬸᬢᬸᬭᬓᭂᬦ᭄ᬳᬶᬟᭂᬧᬶᬓᬧᬶᬦᬧᬕ᭄ᬦ᭄ᬬᬭᬶᬂᬢᬗᬶᬲ᭄᭛

᭝᭑᭙᭓᭝\᭝᭒᭑᭝\᭝᭖᭝᭟ᬗᬹᬦᬷᬓᬵᬮᬦᬶᬓᬦ᭄ᬢᬸᬭᬸᬂᬫᬋᬓᬶᬚᭃᬂᬦᬶᬭᬗᬭᬦᬶᬓᬓᬾᬦ᭄ᬫᬥᬹᬤᬓᬵ᭞
ᬲᬂᬫᬫ᭄ᬩᬂᬫᬥᬸᬲᬹᬤᬦᬧ᭄ᬭᬶᬬᬦᬶᬓᬵᬓᬯᬶᬢᬭᬸᬡᬫᬋᬓ᭄ᬭᬶᬚᭃᬂᬳᬚᬶ᭞
ᬯᬶᬥ᭄ᬬᬵᬫᬶᬥ᭄ᬬᬦᬶᬓᬵᬭᬡᬦ᭄ᬬᬯᬶᬭᬳᬾᬦᬮᬧᬦᬮᬭᬮᬸᬳ᭄ᬦ᭄ᬬᬢᬦ᭄ᬧᭂᬕᬢ᭄᭞
ᬦ᭄ᬤᬄᬭᬓ᭄ᬭ᭄ᬬᬦ᭄ᬚᬬᬯᬲ᭄ᬧᬢᬾᬓᬶᬯᭂᬓᬲᬦ᭄ᬗᬭᬦᬶᬓᬲᬢᭂᬯᭂᬓ᭄ᬦᬶᬓᬵᬫᬋᬓ᭄᭛

᭛᭜᭛ᬅ᭛᭜᭛ᬓᬶᬦ᭄ᬤᭀᬧ᬴᭄‌ᬅᬪᬶᬓᬺᬢᬶ⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏑⏑|⏓

᭝᭑᭙᭔᭝\᭝᭒᭒᭝\᭝᭑᭝᭟ᬧᬭᬧ᭄ᬭᬪᬸᬓᬟᬗ᭄ᬳᬦᬦ᭄ᬢᬸᬭᬶᬤᬭᬵᬕᬦᬶᬭᬲᬶᬦᬧᬸᬢᬶᬂ‌ᬲ᭄ᬫᬭᬵᬫᬸᬮᬗᬸᬦᬶ᭞
ᬳᬸᬯᬸᬲ᭄ᬓᬢᭂᬓᬓᬸᬂᬦᬶᬭᬵᬳᬯᬦᬸᬚᬃᬢᬸᬳᬸᬦᬫᭂᬮᬲᬋᬧ᭄ᬭᬶᬦᬶᬧ᭄ᬢᬓᭂᬦᬶᬭ᭞
ᬮᬯᬦ᭄ᬧᬸᬦᬕᬶᬓᬾᬲ᭄ᬬᬦᬫ᭄ᬩᬳᬭᬶᬚᭃᬂᬦᬺᬧᬯᬭᬤᬸᬳᬶᬢᬵᬳᬦᬳ᭄ᬬᬸᬦᬦᬶᬭ᭞
ᬅᬓᬶᬗ᭄ᬓᬶᬗᬗᬮᬧ᭄ᬓᬲᭀᬃᬧᬟᬢᬦᬧ᭄ᬭᬪᬸᬲᬳᬦᬦᬶᬭᬵᬋᬩᬸᬢ᭄ᬓᬳᬸᬮᬸᬦᬦ᭄᭛

᭝᭑᭙᭕᭝\᭝᭒᭒᭝\᭝᭒᭝᭟ᬯᬯᬂᬦᬺᬧᬢᬶᬧᬸᬢ᭄ᬭᬶᬓᬵᬭᬶᬦᭂᬩᬸᬢᬶᬂᬳᬶᬟᭂᬧᬶᬦᬗᭂᬦᬗᭂᬦ᭄ᬭᬭᬲ᭄ᬭᬭᬲᬶᬭ᭞
ᬳᬦᬦ᭄ᬓᬳᬶᬟᭂᬧᬶᬂᬫᬥᬸᬩ᭄ᬭᬢᬋᬗᬶᬄᬋᬗᬶᬳᬦᬶᬭᬦᬋᬲ᭄ᬓᬧᬗ᭄ᬓ᭄ᬯᬳᬭᬱᭂᬦ᭄᭞
ᬍᬬᭂᬧ᭄ᬳᬬᬸᬦᬶᬭᬦ᭄ᬮᬶᬦᬗ᭄ᬯᬓᭂᬦᬫᬹᬃᬢ᭄ᬢᬶᬓᬓᬯᬶᬦᬶᬦᬧᬸᬲ᭄ᬯᬶᬦᬾᬳᬫᬦᬶᬲ᭞
ᬳᬦᬾᬳᬢᬶᬓᬶᬦᬸᬩ᭄ᬥᬓᬤ᭄ᬬᬧᭂᬕᬓᬵᬭᬡᬦᬶᬭᬫᬶᬚᬶᬮᬶᬂᬧᬸᬟᬓ᭄ᬤᬤᬶᬝᬶᬓᬵ᭛

᭝᭑᭙᭖᭝\᭝᭒᭒᭝\᭝᭓᭝᭟ᬅᬤᬦ᭄ᬤᬦᬲᭂᬦᬵᬳᬲᬜ᭄ᬚᬢᬧᬭᬧ᭄ᬭᬪᬸᬟᬢᭂᬗᬫᬭᬾᬯᬶᬤᬃᬪᬦᬕᬭ᭞
ᬮᬦᬵᬗᬶᬗᭂᬢᬶᬗᭂᬢ᭄ᬭᬶᬧᬳ᭄ᬬᬲᬦᬶᬭᬵᬗᬶᬦᬓᬦᬭᬶᬫᬦᬄᬦᬭᬾᬦ᭄ᬤ᭄ᬭᬢᬦᬬᬵ᭞
ᬳᬦᬵᬗ᭄ᬤᬤᬓᬦᬢ᭄ᬰᬭᬷᬭᬫᬦᬳᬧ᭄ᬦᬳᬧᬳᬋᬧᬮᬦ᭄ᬢᬲᬦ᭄ᬯᬶᬦᬸᬮᬢᬦ᭄᭞
ᬧᬟᬵᬗᬮᬧᬮᬧ᭄ᬲᬶᬧᬢ᭄ᬚᭂᬦᬸᬫᭂᬦᬸᬂᬳᬯᬸᬓᬭᬡᬲᬸᬧᬸᬢ᭄ᬭᬶᬓᬵᬦᬳᬋᬧ᭛

᭝᭑᭙᭗᭝\᭝᭒᭒᭝\᭝᭔᭝᭟ᬫᬸᬯᬄᬲᬂᬅᬚᬲᬵᬫ᭄ᬧᬸᬦᬃᬧ᭄ᬧᬢᬓᬶᬭᬾᬮᬸᬫᬭᬶᬱᬫᬓᬫᬗ᭄ᬕᬮᬤ᭄ᬯᬶᬚᬯᬭ᭞
ᬲᬳᬰ᭄ᬭᬰᬢᬓᭀᬝᬶᬯᬷᬭᬯᬶᬦᬶᬥᬶᬦᬺᬧᬢᬶᬢᬸᬫᬸᬢᬰᬓ᭄ᬢᬶᬲᬵᬫ᭄ᬧᬸᬦᬬᬰ᭞
ᬧᭂᬦᬸᬄᬲᬳᬦᬦᬶᬂᬍᬩᬸᬄᬢᭂᬓᬧᬶᬲᬜ᭄ᬚᬢᬦᬶᬓᬓᬸᬫᬮᬸᬂᬧᬶᬦᬜ᭄ᬚᭂᬭᬗᬤᭂᬕ᭄᭞
ᬇᬓᬂᬦᬕᬭᬤᬾᬦ᭄ᬬᬓᬤ᭄ᬬᬓᬮᬗᬦ᭄ᬯᬶᬳᬕᬲᬂᬅᬚᬫᭀᬮᬶᬳᬧ᭄ᬭᬪᬸᬲᬸᬢᬵ᭛

᭝᭑᭙᭘᭝\᭝᭒᭒᭝\᭝᭕᭝᭟ᬫᬶᬚᬶᬮ᭄ᬲᬶᬭᬰᬶᬦᬗ᭄ᬔᬧᬵᬡ᭄ᬬᬦᬶᬓᬭᬂᬦᬶᬧᬢᬶᬕᬦᬶᬗᬰᭀᬓᬯᬳ᭄ᬯᬲᬮᬕ᭞
ᬇᬓᬂᬪ᭄ᬭᬫᬭᬳᬃᬱᬭᬶᬂᬓᬸᬲᬸᬫᬫᬸᬗ᭄ᬕ᭄ᬯᬶᬢᬗᬦᬶᬭᬫᬭᬵᬗᬶᬲᭂᬧ᭄ᬢᬦᬯᭂᬮᬶᬂ᭞
ᬮᬓᬶᬲ᭄ᬢᬃᬬ᭄ᬬᬮᬶᬯᭂᬭᬦ᭄ᬳᬜᬃᬳᬜᬭᬧᬗ᭄ᬕᬶᬳᬤᬸᬮᬸᬭᬓᬭᬂᬓᬭᬂᬲᭂᬓᬭᬭᬹᬫ᭄᭞
ᬓᬢᬫ᭄ᬧ᭄ᬯᬦᬶᬓᬸᬘᬸᬃᬦᬶᬓᬂᬯ᭄ᬯᬬᬢᬯᬶᬂᬢᬯᬶᬗᬶᬮᬯᭂᬮᬯᭃᬦᬶᬓᬂᬲᬭᬱᬶᬚ᭛

᭝᭑᭙᭙᭝\᭝᭒᭒᭝\᭝᭖᭝᭟ᬇᬲᬵᬫ᭄ᬧᬸᬦᬶᬓᬰᬗ᭄ᬔᬧᬵᬡ᭄ᬬᬦᬶᬭᬫᬜ᭄ᬚᬶᬗᬶᬤᬍᬫᬤᬸᬮᬸᬃᬮᬯᬦ᭄ᬤ᭄ᬯᬶᬚᬯᬭ᭞
ᬅᬦᬫ᭄ᬩᬳᬗᬸᬲᬧ᭄ᬭᬶᬚᭃᬂᬦᬺᬧᬢᬶᬫᬫ᭄ᬯᬶᬢᬶᬟᬢᭂᬗᬦᬶᬭᬾᬂᬯᬶᬤᬃᬪᬦᬕᬭ᭞
ᬲᬶᬦᬸᬗ᭄ᬱᬸᬗᬶᬗᬸᬚᬃᬧ᭄ᬭᬳᬵᬲᬦᬦᭂᬳᭂᬃᬚᬸᬫᬬᬚᬬᬚᬬᬵᬦᬶᬭᬾᬧᬭᬦᬶᬭ᭞
ᬅᬸᬫ᭄ᬳᬦᬓᬸᬲᬂᬧᬓᭀᬮᬶᬳᭂᬦᬶᬢᬶᬗ᭄ᬳᬮᬶᬗᬳᬬᬸᬤᬸᬫᭂᬮ᭄ᬯᬚᬮ᭄ᬯᬭᬱᬶᬓ᭛

᭝᭒᭐᭐᭝\᭝᭒᭒᭝\᭝᭗᭝᭟ᬓᬸᬦᬂᬧᬯᭂᬓᬲᬗ᭄ᬓ᭄ᬯᬳᬬ᭄ᬯᬢᬩᬧᬗ᭄ᬓᬸᬢᬦᬧᭂᬦᭂᬤᬶᬗᬫ᭄ᬩᭂᬓᬶᬂᬧᬭᬧᬭᬦ᭄᭞
ᬭᬭᬾᬫᬭᬓᬶᬢᬦ᭄ᬤᬢᬦ᭄ᬭᬭᬬᬤᬾᬦᬶᬗᬫᬯᬫᬦᬳᬢ᭄ᬯᬗᬾᬂᬯ᭄ᬯᬗᬢᬸᬳ᭞
ᬇᬦᬸᬢ᭄ᬢᬫᬥᬦᬸᬃᬤ᭄ᬥᬭᬵᬦᬓᬸᬢŧᬵᬧᬶᬢᬦᬶᬓᬧᬗᬬᬵᬬᬭᬶᬂᬓᬤᬶᬓᬶᬢ᭞
ᬇᬓᬂᬕᬸᬡᬬᬢᬦ᭄ᬧᬭᬗ᭄ᬓᭂᬧᬦᬫᬃᬬ᭄ᬬᬤᬭᬳᬬᬸᬮᬯᭃᬳᬦᬦ᭄ᬬᬓᬧᬮᬂ᭛

᭝᭒᭐᭑᭝\᭝᭒᭒᭝\᭝᭘᭝᭟ᬇᬓᬂᬲᬓᬳᬯᬦ᭄ᬭᬶᬪᬹᬫᬶᬦᬶᬩᬧᬗ᭄ᬓᬸᬧᬳᬬᬸᬓᬶᬢᬭᬓ᭄ᬱᬓᬵᬗᬦᬸᬫᬢ᭞
ᬲᬧᬯ᭄ᬯᬢᬶᬓᬳᬦ᭄ᬢᬸᬲᬵᬓᭂᬦᬲᬲᬫ᭄ᬪᬯᬳᬢᬸᬭᬓᭂᬦᬦ᭄ᬬᬫᬵᬲ᭄ᬓᬸᬢᬭᬶᬫᬦ᭄᭞
ᬉᬚᬃᬓᬸᬧᬶᬢᬸᬳᬸᬦ᭄ᬢᬳᬬ᭄ᬯᬓᬶᬢᬲᬵᬳᬲᬫᬗᬮᬧᬯᬲ᭄ᬢᬸᬫᬹᬮ᭄ᬬᬢᬶᬦᭂᬗᭂᬢ᭄᭞
ᬧ᭄ᬭᬱᬶᬤ᭄ᬥᬓᬤᬗᬶᬂᬚᬕᬢ᭄ᬓᬶᬢᬤᬸᬫᬤ᭄ᬬᬓᭂᬦᬲᬸᬔᬦᬶᬓᬵᬫᬢᬗ᭄ᬦ᭄ᬬᬧᬳᬬᬸ᭛

᭝᭒᭐᭒᭝\᭝᭒᭒᭝\᭝᭙᭝᭟ᬧᬫᬶᬢ᭄ᬭᬦᬮᬯᬲ᭄ᬋᬲᭂᬧ᭄ᬓᬭᬡᬦᬶᬂᬯᭂᬦᬗᬗᬮᬧᬯᬲ᭄ᬢᬸᬢᬦ᭄ᬧᬫᬮᬓᬸ᭞
ᬬᬦᬶᬂᬯᬶᬱᬬᬭᬵᬫᬚᬵᬢᬓᬧᬸᬭᬶᬳ᭄ᬦ᭄ᬬᬓᬭᬡᬦᬶᬗᬦᭂᬫ᭄ᬯᬫᬵᬲ᭄ᬧᬶᬭᬓᬶᬓ᭞
ᬓᬭᬵᬱᬶᬓᬕᬸᬡᬦ᭄ᬬᬓᬵᬭᬡᬦᬶᬗᭀᬮᬶᬳᬭᬭᬲᬶᬫᬦᬄᬦᬶᬗᬤ᭄ᬬᬳᬭᬭᬲ᭄᭞
ᬓᬰᬓ᭄ᬢᬶᬦᬪᬶᬫᬵᬦᬓᬵᬭᬡᬦᬶᬗᬗ᭄ᬭᬭᬳᬗᬮᬧᬭᬵᬚ᭄ᬬᬦᬶᬂᬭᬶᬧᬸᬓᬸᬮ᭛

᭝᭒᭐᭓᭝\᭝᭒᭒᭝\᭝᭑᭐᭝᭟ᬲᬶᬭᬢ᭄ᬲᬶᬭᬢᬶᬤᬾᬦᬭᬾᬦ᭄ᬤ᭄ᬭᬭᬖᬸᬫᭀᬚᬭᬫᬦᬶᬲᬫᬥᬃᬫ᭄ᬫᬓᭂᬦ᭄ᬭᬶᬲᬂᬅᬚ᭞
ᬫᬶᬦᬸᬱ᭄ᬝᬶᬧᬶᬦᬓᬵᬤᬶᬤᬾᬯᬳᬶᬦᬶᬟᭂᬧ᭄ᬭᬱᬦᬶᬓᬓᬶᬦᬬᭀᬕ᭄ᬬᬓᭂᬦ᭄ᬧᬶᬦᬶᬢᬸᬳᬸ᭞
ᬧᬸᬢᬸᬲ᭄ᬦᬶᬗᬥᬫᬵᬢᬦᬳ᭄ᬬᬸᬦᬭᬸᬫᭂᬗ᭄ᬯᬓᭂᬦᬭᬶᬧᬶᬢᬸᬢᬸᬃᬦᬶᬭᬵᬳᬬᬸᬤᬳᬢ᭄᭞
ᬬᬓᬵᬭᬡᬦᬭᬾᬦ᭄ᬤ᭄ᬭᬧᬸᬢ᭄ᬭᬫᬓᬘᬵᬫᬦᬭᬭᬩᬶᬍᬩᬹᬦᬶᬚᭃᬂᬦᬭᬧᬢᬶ᭛

᭝᭒᭐᭔᭝\᭝᭒᭒᭝\᭝᭑᭑᭝᭟ᬭᬶᬲᬵᬫ᭄ᬧᬸᬦᬶᬭᬫᬫ᭄ᬯᬶᬢᬶᬂᬦᬺᬧᬢᬶᬲᬃᬯ᭄ᬯᬶᬮᬓᬸᬦᬶᬭᬫᬭᬾᬦᬭᬾᬦ᭄ᬤ᭄ᬭᬫᬳᬶᬱᬷ᭞
ᬳᬦᬵᬗ᭄ᬳᬟᬗᬯᬾᬄᬲᭂᬋᬄᬲᬳᬢᬗᬶᬲ᭄ᬯᬕᭂᬤᬳᬬᬸᬳᬶᬦᭂᬫ᭄ᬩᬦᬶᬂᬓᬓᬓᬓ᭞
ᬓᬢᬗ᭄ᬕᬫᬗᬯᬾᬄᬲᭂᬧᬄᬦᬺᬧᬢᬶᬧᬸᬢ᭄ᬭᬦᭂᬳᭂᬭᬫᬸᬳᬸᬦᬫ᭄ᬭᬶᬳᬗ᭄ᬳᬭᬶᬳᬭᬶ᭞
ᬢᬧᬶᬄᬲᬗᬭᬭᬲ᭄ᬧᬶᬦᬶᬦ᭄ᬢᬦᬶᬭᬫᬹᬮ᭄ᬬᬩᬲᬳᬦᬶᬭᬭᬡ᭄ᬟᬶᬧᬗ᭄ᬳᬸᬭᬸᬧᬶᬭ᭛

᭝᭒᭐᭕᭝\᭝᭒᭒᭝\᭝᭑᭒᭝᭟ᬩ᭄ᬬᬢᬷᬢᬭᬶᬳᬸᬯᬸᬲ᭄ᬦᬶᬭᬵᬗᬸᬘᬧᬸᬘᬧ᭄ᬢᭂᬓᬲᬶᬭᬭᬶᬢᬫᬦ᭄ᬦᬭᬾᬦ᭄ᬤ᭄ᬭᬫᬳᬶᬱᬷ᭞
ᬍᬗᭂᬂᬓᬤᬶᬓᬤᬾᬯᬢᬦ᭄ᬳᬍᬧᬶᬓᬵᬧᬦᬚᬸᬭᬗᬯᬸᬓᬶᬃᬫᬧᬵᬚᬭᬚᬭᬦ᭄᭞
ᬫᬾᬃᬢ᭄ᬢᬮᬶᬧᬶᬦᬜ᭄ᬘᬸᬭᬦ᭄ᬚᬶᬦᬮᬢᬸᬡ᭄ᬟᬢᬶᬦᬮᬕᬭᬶᬲᭀᬃᬡ᭄ᬦ᭄ᬬᬓᬵᬤ᭄ᬪᬸᬢᬤᬳᬢ᭄᭞
ᬇᬓᬂᬓᬓᬓᬓᬵᬦ᭄ᬯᬫᬤ᭄ᬬᬸᬲᬦᭂᬗᬄᬮᬯᬦᬦᬓᬦᬓᬦ᭄ᬬᬓᬾᬢᬓᬫᬶᬗᬶᬂ᭛

᭛᭜᭛ᬓᬶᬮᬬᬸ᭛᭜᭛ᬅᬦᭂᬟᭂᬂ––⏑|⏑⏑⏑|⏑⏑–|⏑–⏑|⏑⏑–|⏑⏑⏑|⏑⏑⏑|⏓

᭝᭒᭐᭖᭝\᭝᭒᭓᭝\᭝᭑᭝᭟ᬓᬮ᭄ᬧᬤ᭄ᬭᬸᬫᬢᬭᬸᬯᬭᬧᬵᬭᬶᬚᬵᬢᬯᬶᬦᬗᬸᬦ᭄ᬩ᭄ᬯᬢᬲᬦᬲᬓᬧᬢ᭄᭞
ᬅᬪ᭄ᬭᬵᬱᬶᬦᬗᬲᭂᬫᬸᬲᬓᬾᬂᬓᬤᬾᬯᬢᬦᬸᬮᬸᬮ᭄ᬦ᭄ᬬᬓᬦᬓᬧᬶᬦᬳᬢ᭄᭞
ᬚᬶᬦ᭄ᬭᬶᬗ᭄ᬚ᭄ᬭᬶᬗᬶᬗᬦᬓᬦᬓᬦ᭄ᬫᬡᬶᬓ᭄ᬘᬶᬦᬢᬸᬭᬗ᭄ᬕᬮᬸᬫᬭᬧᬫᬶᬭᬄ᭞
ᬫᬵᬲ᭄ᬚᬗ᭄ᬕᬓᬢᬶᬭᬳᬯᬶᬍᬢ᭄ᬧ᭄ᬭᬍᬫ᭄ᬩᬦᬶᬓᬭᬶᬂᬢᬋᬢᭂᬧᬦᬮᬗᭃ᭛

᭝᭒᭐᭗᭝\᭝᭒᭓᭝\᭝᭒᭝᭟ᬗ᭄ᬓᬵᬦᬵᬦᬺᬧᬢᬶᬲᬸᬢᬫᬋᬓ᭄ᬭᬶᬭᬾᬦᬦᬶᬭᬲᬵᬤᬭᬲᬢᬶᬭᬸᬢᬶᬭᬸᬦ᭄᭞
ᬅᬫ᭄ᬯᬶᬢ᭄ᬮᬸᬫᬭᬶᬱᬟᬢᭂᬗᬾᬂᬯᬶᬤᬃᬪᬦᬕᬭᬷᬩᬶᬩᬶᬦᬶᬭᬯᬶᬳᬶᬓᬦ᭄᭞
ᬫᬃᬫ᭄ᬫᬵᬲᬶᬳᬯᭂᬮᬲᬲᭂᬕᭂᬄᬫᬫᬓ᭄ᬧᬓᬫᬧᬕ᭄ᬭᬶᬗᬸᬘᬧᬦᬫᬦᬶᬲ᭄᭞
ᬦᬶᬃᬯ᭄ᬯᬶᬖ᭄ᬦᬓᬶᬢᬩᬧᬚᬬᬾᬂᬲ᭄ᬯᬬᬫ᭄ᬩᬭᬲᬤᬵᬗᬮᬳᬓᭂᬦᬭᬢᬸ᭛

᭝᭒᭐᭘᭝\᭝᭒᭓᭝\᭝᭓᭝᭟ᬭᬓ᭄ᬭ᭄ᬬᬵᬦᬗᬶᬦᬗᬢᬦᬬᬗ᭄ᬓᬸᬫᬵᬲ᭄ᬓᬸᬫᬧᬳᬾᬢᬸᬦᬶᬗᬯᬓᬓᬸᬭᬸ᭞
ᬅᬕ᭄ᬭᬶᬂᬓᬭᬶᬓᬓᬶᬢᬮᬯᬦ᭄ᬯᬦᬾᬄᬩ᭄ᬭᬢᬓᬸᬦᬂᬓᬭᬡᬦᬶᬗᬯᭂᬦᭂᬲ᭄᭞
ᬳᬬ᭄ᬯᬵᬦᬓᬸᬓᬮᬸᬱᬓᬶᬢᬵᬳ᭄ᬬᬸᬦᬶᬂᬓᬚᬬᬰᬢᬃᬯ᭄ᬯᬦᬦᬸᬢᬭᬶᬳᬋᬧ᭄᭞
ᬅᬓ᭄ᬯᬾᬄᬨᬮᬦᬶᬓᬓᬓᬶᬲᬃᬯ᭄ᬯᬯᬶᬖ᭄ᬦᬦᬶᬬᬢᬦ᭄ᬬᬳᬶᬮᬗᬮᬭᬤᬦ᭄᭛

᭝᭒᭐᭙᭝\᭝᭒᭓᭝\᭝᭔᭝᭟ᬦ᭄ᬤᬦ᭄ᬭᬓ᭄ᬯᬓᬤᬫᭂᬮᬦᬶᬓᬂᬲ᭄ᬯᬬᬫ᭄ᬩᬭᬓᬳᭀᬧ᭄ᬭᬶᬗᬦᬓᭂᬩᬶᬭᬭ᭞
ᬲᬓ᭄ᬯᬾᬄᬧᬭᬭᬢᬸᬧᬶᬦᬶᬦᬂᬬᬢᬾᬓᬧᬶᬮᬶᬳᭂᬦ᭄ᬲᬓᬳᬋᬧᬮᬧᭂᬦ᭄᭞
ᬤᬾᬦᬶᬗ᭄ᬳᬸᬮᬸᬦᬳᬶᬟᭂᬧᬶᬩᬸᬤ᭄ᬥᬶᬲᬂᬭᬭᬓᬧᬦ᭄ᬳᬋᬧᬭᬶᬗᬢᬸᬳ᭞
ᬗ᭄ᬳᬶᬂᬓᬳ᭄ᬬᬸᬦᬦᬶᬓᬭᬢᬸᬘᬓ᭄ᬭᬯᬃᬢ᭄ᬢᬶᬢᬦᬬᬵᬕᬸᬡᬓᬯᬶᬢᬭᬸᬡ᭛

᭝᭒᭑᭐᭝\᭝᭒᭓᭝\᭝᭕᭝᭟ᬭᬓ᭄ᬭ᭄ᬬᬦ᭄ᬧ᭄ᬯᬲᬨᬮᬯᭂᬓᬘᬓ᭄ᬭᬯᬃᬢ᭄ᬢᬶᬢᬸᬯᬶᬰᬓ᭄ᬢᬶᬯᬶᬳᬶᬓᬦᬗᬚᬶ᭞
ᬲᬶᬗ᭄ᬳᬵᬓᬺᬢᬶᬢᬸᬳᬸᬢᬸᬳᬸᬲᬶᬗ᭄ᬳᬧᬸᬢ᭄ᬭᬯᭂᬦᬗᬸᬗ᭄ᬱᬶᬋᬦᬶᬗᬰᬭᬡ᭞
ᬩ᭄ᬬᬓ᭄ᬢᬵᬦᬓᬸᬫᬫᭂᬦᬗᬭᬶᬂᬲ᭄ᬯᬬᬫ᭄ᬩᬭᬱᬪᬵᬗᬮᬳᬓᭂᬦᬭᬢᬸ᭞
ᬢᬦ᭄ᬲᭂᬗ᭄ᬕᬳᭂᬦᬗᬍᬫᬦᬓ᭄ᬲ᭄ᬬᬧᬾᬓᬓᬤᬶᬫᬵᬲ᭄ᬓᬸᬮᬶᬢᬸᬳᬬᬸᬯᬦᬶ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭒᭑᭑᭝\᭝᭒᭔᭝\᭝᭑᭝᭟ᬢᬢ᭄ᬓᬵᬮᬾᬧᬗᬸᬘᬧ᭄ᬦᬭᬾᬦ᭄ᬤ᭄ᬭᬫᬳᬶᬱᬷᬢᬸᬘᬧᬢᬧᬭᬭᬢ᭄ᬦᬓᬦ᭄ᬬᬓᬵ᭞
ᬑᬲᬶᬓ᭄ᬢᬦ᭄ᬧᬓᬯᬦ᭄ᬯᬦᬕ᭄ᬬᬗᬶᬟᬢᭂᬂᬲᬂᬅᬚᬓᬤᬶᬳᬜᬃᬳᬜᬃᬫᬸᬮᬢ᭄᭞
ᬢᬦ᭄ᬧᬵᬢ᭄ᬫᬵᬓᬫᬢᭂᬗ᭄ᬕᭂᬗᭂᬦ᭄ᬓᬮᬸᬓᬭᬦ᭄ᬕᭂᬮᬸᬗᬲᬶᬤᭂᬳᬢᬦ᭄ᬳᬦᬵᬗᬸᬘᬧ᭄᭞
ᬓᬤ᭄ᬬᬵᬳᭃᬫ᭄ᬢᬸᬭᬶᬤᬦ᭄ᬬᬦᭀᬲᬳᬓᭂᬘᬧ᭄ᬮ᭄ᬯᬶᬭᬦᬶᬘᬶᬧᬶᬫᬦᬶᬲ᭄ᬦᬺᬧᬵᬢ᭄ᬫᬚ᭛

᭝᭒᭑᭒᭝\᭝᭒᭔᭝\᭝᭒᭝᭟ᬯ᭄ᬯᬦ᭄ᬢᭂᬦ᭄ᬮ᭄ᬯᬶᬃᬰᬰᬶᬯᬶᬫ᭄ᬩᬯᬵᬳᬸᬫᬶᬚᬶᬮᬗ᭄ᬟᬟᬭᬶᬳᬬᬸᬦᬶᬓᬵᬦ᭄ᬯᬫᬶᬂᬯᬬᬄ᭞
ᬅᬗ᭄ᬕᭃᬂᬫᬩ᭄ᬭᬢᬰᬸᬓ᭄ᬮᬧᬓ᭄ᬱᬦᬶᬓᬧᬗ᭄ᬮ᭄ᬯᬗᬶᬫᬦᬳᬶᬓᬢᬦ᭄ᬯᭂᬦᬂᬮᬶᬘᬶᬦ᭄᭞
ᬭᬵᬕᬦ᭄ᬬᬦ᭄ᬤᬤᬓᬦ᭄ᬢᬸᬫᬗ᭄ᬕᬮᬶᬟᬢᭂᬂᬦᬺᬧᬲᬸᬢᬓᬤᬶᬢᬫ᭄ᬩ᭄ᬯᬗᬶᬂᬯᬸᬮᬦ᭄᭞
ᬓᬺᬱ᭄ᬡᬵᬓᬵᬭᬢᭂᬗᬳ᭄ᬦ᭄ᬬᬤᬾᬦᬶᬢᬧᬓᬶᬂᬲᬸᬳᬲᭂᬫᬸᬲᭂᬫᬸᬭᬵᬳ᭄ᬯᬜᬸᬫ᭄ᬩᬦ᭛

᭝᭒᭑᭓᭝\᭝᭒᭔᭝\᭝᭓᭝᭟ᬮᬾᬦ᭄ᬢᬂᬮ᭄ᬯᬶᬃᬧ᭄ᬭᬦᬶᬢᬵᬤᬕᬂᬓᬶᬭᬓᬶᬭᬦ᭄ᬬᬲᬸᬫᬶᬓᭂᬧᬯᭂᬓᬲ᭄ᬦᬺᬧᬵᬢ᭄ᬫᬚ᭞
ᬓᬧ᭄ᬭᬂᬭ᭄ᬯᬾᬧᬸᬓᬢᬡ᭄ᬟᭂᬕᬦ᭄ᬢᬸᬭᬶᬤᬢᬦ᭄ᬧᬢᬳᭂᬦᬦᬗᬕᭂᬫ᭄ᬧ᭄ᬭᬮᬵᬧᬶᬢ᭞
ᬢᭀᬄᬢᭀᬄᬦ᭄ᬬᬵᬦᬶᬗᬕᭂᬕ᭄ᬯᬦᬫ᭄ᬩᭂᬓᬧᬕᭂᬄᬫᬧᬢᬶᬓᬶᬦᬮᬳᬗ᭄ᬕᭂᬕᭃᬲ᭄ᬫᬭ᭞
ᬅᬗ᭄ᬮᬫ᭄ᬧ᭄ᬯᬵᬗᬸᬲᬶᬭᬾᬧᬤᬤ᭄ᬯᬬᬦᬶᬭᬵᬦ᭄ᬧᬦᬶᬓᭂᬮᬓᭂᬦᬢᬸᬃᬳᬸᬫᬡ᭄ᬟᭂᬫ᭛

᭝᭒᭑᭔᭝\᭝᭒᭔᭝\᭝᭔᭝᭟ᬲ᭄ᬢ᭄ᬭᬷᬲᬗ᭄ᬱᬵᬭᬲᬭᬵᬕᬫᭀᬳᬶᬢᬲᬯᬂᬯᬦᬕᬳᬦᬓᬮᬳᬃᬯ᭄ᬯᬦᬶᬂᬓᬧᬢ᭄᭞
ᬢ᭄ᬭᬵᬱᬢ᭄ᬯᬲ᭄ᬦ᭄ᬬᬓᬓᬶᬗ᭄ᬓᬶᬗᬦ᭄ᬕᬶᬦᭂᬲᭂᬗᬦ᭄ᬧᬶᬦᬭᬯᬰᬢᬶᬦᬸᬦ᭄ᬯᬦᬶᬂ‌ᬲ᭄ᬫᬭ᭞
ᬦᭀᬭᬵᬦᬷᬲᬶᬫᬦᬳ᭄ᬦ᭄ᬬᬓᬾᬯᬮᬧᬦᬲ᭄ᬩᬭᬦᬮᬶᬲᬸᬳᬗᭃᬮᬓᭂᬦ᭄ᬮᬭ᭞
ᬫᬗ᭄ᬓᬾᬧ᭄ᬯᬦ᭄ᬓᬋᬗᭃᬕᭂᬋᬄᬲᬂᬅᬚᬫᬜ᭄ᬚᬶᬗᬮᬸᬗᬲᭂᬫᬶᬓᬸᬂᬦᬶᬓᬵᬲᭂᬯᭃ᭛

᭝᭒᭑᭕᭝\᭝᭒᭔᭝\᭝᭕᭝᭟ᬏᬦ᭄ᬤᬄᬩᬸᬤ᭄ᬥᬶᬦᬶᬓᬂᬯᬦᬾᬄᬢᭂᬓᬧᬶᬓᬵᬫᬯᬢᬸᬭᬶᬤᬮᬸᬧᬸᬢ᭄ᬮᬶᬦᬓ᭄ᬱᬡᬦ᭄᭞
ᬫᬸᬗ᭄ᬓᬸᬃᬢᬦ᭄ᬳᬸᬦᬶᬗᬾᬟᬢᭂᬂᬲᬂᬅᬚᬫᬜ᭄ᬚᬶᬗᬲᬶᬮᬭᬶᬳᬋᬧ᭄ᬦᬭᬾᬰ᭄ᬯᬭᬷ᭞
ᬦ᭄ᬤᬦ᭄ᬤᬾᬦ᭄ᬬᬵᬳ᭄ᬬᬲᬧᬳ᭄ᬬᬲᬦ᭄ᬤᬸᬤᬸᬤᬸᬤᬹᬳᬶᬦᬶᬭᬗᬓᭂᬦᬶᬓᬾᬦᬺᬧᬵᬢ᭄ᬫᬚ᭞
ᬲᬹᬓ᭄ᬱ᭄ᬫᬵᬓᬵᬭᬦᬶᬭᬰ᭄ᬫᬶᬭᬰ᭄ᬫᬶᬦᬶᬯᬸᬮᬢ᭄ᬦ᭄ᬬᬦᬭᬭᬲᬧᬤᭂᬮ᭄ᬯᬦᬶᬂᬘᬺᬫᬶᬦ᭄᭛

᭝᭒᭑᭖᭝\᭝᭒᭔᭝\᭝᭖᭝᭟ᬓᬦ᭄ᬬᬵᬭ᭄ᬯᬂᬲᬶᬓᬶᬭᬫ᭄ᬬᬓᬵᬮᬶᬳᬗᬶᬲᬧ᭄ᬯᬓᭂᬦᬦᬓᬦᬓᬦ᭄ᬬᬓᬾᬢᬓ᭞
ᬢᬸᬗ᭄ᬕᬮ᭄ᬫᬵᬚᬭᬶᬧᬸᬢ᭄ᬭᬧᬸᬢ᭄ᬭᬦᬶᬓᬫᬵᬲ᭄ᬓᬸᬲᬂᬅᬚᬲᬶᬭᬭᬓ᭄ᬯᬫᬗ᭄ᬓᬢ᭞
ᬦ᭄ᬤᬦ᭄ᬳᬬ᭄ᬯᬵᬓᬶᬮᬬᬹᬢᬸᬳᬦ᭄ᬓᬸᬦᬶᬬᬢᬗ᭄ᬳᬸᬮᬸᬦᬶᬦᬸᬘᬧᬸᬚᬃᬦᬶᬓᬵᬓᬮᬶᬩ᭄᭞
ᬫᬃᬫ᭄ᬫᬦ᭄ᬬᬵᬧᬲᬳᬫ᭄ᬩᭂᬓᬾᬗ᭄ᬕᬮᬧᬤᬸᬤ᭄ᬯᬦᬗᬸᬯᬳᬶᬧᬫᬶᬢ᭄ᬭᬦᬗ᭄ᬤᬤᬓ᭄᭛

᭝᭒᭑᭗᭝\᭝᭒᭔᭝\᭝᭗᭝᭟ᬲ᭄ᬢ᭄ᬭᬷᬲ᭄ᬢ᭄ᬭᬷᬲᬸᬓ᭄ᬱᭂᬓᬯᬳ᭄ᬯᬕᬵᬢ᭄ᬭᬢᬸᬭᬶᬤᬦ᭄ᬬᬫᬶᬚᬶᬮᬶᬯᬶᬚᬶᬮᬶᬂᬧᬬᭀᬥᬭ᭞
ᬢᬦ᭄ᬲᬄᬭᬶᬂᬲᬮᬸᬓᬢ᭄ᬕᬯᬾᬦᬺᬧᬢᬶᬧᬸᬢ᭄ᬭᬲᬶᬦᬮᬸᬓᬢᬓᭂᬦ᭄ᬬᬢᬦ᭄ᬳᬸᬫᬸᬂ᭞
ᬭᬫ᭄ᬬᬵᬭᬹᬫ᭄ᬓᬋᬗᭃᬫᬦᬶᬲ᭄ᬦ᭄ᬬᬲᬶᬦᬫᬾᬦᬶᬧᬫᬯᬦᬶᬓᬭᬶᬗ᭄ᬭᬗᬶᬂᬳᬢᬶ᭞
ᬢᬦ᭄ᬲᬫ᭄ᬯᬲ᭄ᬕᬶᬦᬭᬸᬢ᭄ᬕᬭᬸᬢ᭄ᬦ᭄ᬬᬳᬶᬦᬶᬟᭂᬧ᭄ᬦ᭄ᬬᬲᬂᬅᬚᬲᬳᬲᬵᬗᬶᬲᬧ᭄ᬯᬓᭂᬦ᭄᭛

᭝᭒᭑᭘᭝\᭝᭒᭔᭝\᭝᭘᭝᭟ᬲᬓ᭄ᬯᬾᬄᬦᬶᬂᬓᬸᬫᭂᬫᬶᬢ᭄ᬧ᭄ᬭᬧᬜ᭄ᬘᬦᬶᬳᬢᬶᬦ᭄ᬬᬓᬸᬫᭂᬓᭂᬲᬶᬢᬗᬶᬲ᭄ᬦ᭄ᬬᬭᬶᬂᬓᬭᬲ᭄᭞
ᬆᬧᬦ᭄ᬩᬸᬤ᭄ᬥᬶᬦᬭᬾᬦ᭄ᬤ᭄ᬭᬧᬸᬢ᭄ᬭᬓᬤᬶᬢᬦ᭄ᬢᬸᬮᬸᬲᬤᬸᬕᬤᬸᬕᬵᬗ᭄ᬳᬮᬶᬫ᭄ᬩᬗ᭞
ᬪᬓ᭄ᬢ᭄ᬬᬵᬦᭂᬫ᭄ᬩᬳᬶᬚᭃᬂᬦᬶᬭᬾᬦᬦᬶᬭᬫᭂᬗ᭄ᬕᭂᬧᬫᬦᬶᬲᬕᬯᬾᬯᬸᬮᬢ᭄ᬫᬮᬶᬂ᭞
ᬮᬸᬗ᭄ᬳᬵᬢᬦ᭄ᬧ᭄ᬭᬘᬸᬭᬵᬦᭂᬳᭂᬃᬦᭂᬳᭂᬭᬓᭂᬦ᭄ᬫᬦᬳᬶᬗᬳᬬᬸᬓᬵᬭᬶᬲᬸᬓ᭄ᬱᭂᬓ᭛

᭛᭜᭛ᬅ᭛᭜᭛ᬓᬶᬦ᭄ᬤᭀᬧ᬴᭄‌ᬅᬪᬶᬓᬺᬢᬶ⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏑⏑|⏓

᭝᭒᭑᭙᭝\᭝᭒᭕᭝\᭝᭑᭝᭟ᬫᬶᬚᬶᬮ᭄ᬲᬂᬅᬚᬓᬵᬤ᭄ᬪᬸᬢᬵᬪᬶᬦᬯᬭᬹᬧᬲᬗᬗᬶᬭᬶᬗᬧᬦ᭄ᬧᬟᬵᬳ᭄ᬬᬗᬳᬍᬧ᭄᭞
ᬇᬓᬂᬕᬚᬭŧᬵᬰ᭄ᬯᬲᬜ᭄ᬚᬢᬲᬪᬹᬱᬡᬦᬶᬓᬤᬸᬫᬶᬮᬄᬓᬲᭂᬦ᭄ᬯᬦᬭᬸᬡ᭞
ᬲᬸᬫᬗ᭄ᬕ᭄ᬭᬳᬳᬸᬫᬾᬭᬓᭂᬦ᭄ᬯᬶᬥᬶᬦᬶᬭᬦ᭄ᬮᬸᬫᬭᬶᬱᬓᬸᬫᬶᬲᬶᬓ᭄ᬧᬲᬗ᭄ᬖᬦᬶᬗᬸᬚᬭ᭄᭞
ᬩᬗᬸᬦ᭄ᬚᬮᬤᬢᬦ᭄ᬧᬓᬵᬮᬕᬸᬫᭂᬋᬄᬭᬶᬢᬬᬦᬶᬗᬗᬶᬦᬗ᭄ᬟᬧᬸᬃᬲᬳᬓᬶᬮᬢ᭄᭛

᭝᭒᭒᭐᭝\᭝᭒᭕᭝\᭝᭒᭝᭟ᬧᬬᬸᬂᬧᬬᬸᬗᬦᬶᬂᬍᬩᬸᬄᬓᬤᬶᬲᭂᬓᬃᬲᬶᬦᬯᬸᬗᬧᬦᬦᬾᬓᬯᬃᬡ᭄ᬦᬲᬸᬫᭂᬓᬭ᭄᭞
ᬇᬓᬂᬧᬗᬸᬗᬗᬦ᭄ᬳᬸᬯᬸᬲ᭄ᬯᬶᬦᬮᬸᬦᬦ᭄ᬯᭂᬟᬶᬳᬦᬶᬦᬸᬧᬋᬗ᭄ᬕᬭᬶᬂᬢᬸᬮᬶᬲᭂᬫᬵᬲ᭄᭞
ᬭᬭᬵᬦ᭄ᬯᬫᬶᬦᭂᬕᭂᬄᬧᬋᬂᬫᬶᬚᬶᬮᬫᬗ᭄ᬕᬸᬗᬲᭂᬫᬸᬲᭂᬫᬸᬮᬓ᭄ᬱ᭄ᬫᬶᬦᬶᬂᬫᬲᬓᬧᬢ᭄᭞
ᬧᬟᬵᬮᬮᬲᭂᬦᬵᬳᬢᬶᬗ᭄ᬳᬮᬫᬦᬶᬲ᭄ᬯᬸᬮᬢᬓᭂᬦᬭᬶᬭᬰ᭄ᬫᬶᬭᬰ᭄ᬫᬶᬲᬂᬅᬚ᭛

᭝᭒᭒᭑᭝\᭝᭒᭕᭝\᭝᭓᭝᭟ᬳᬦᬾᬂᬕᬸᬧᬸᬭᬢᬦ᭄ᬯᬯᬂᬲᬶᬭᬮᬸᬫᬫ᭄ᬧᬳᬢᬜᬭᬶᬕᭂᬦᭂᬧ᭄ᬦᬶᬲᬜ᭄ᬚᬢᬦᬶᬭ᭞
ᬲᬫᬵᬲᬶᬮᬳᬦᬾᬂᬍᬫᬄᬫᬸᬦᬶᬫᬦᬸᬓ᭄ᬫᬭᬳᬓᭂᬦᬶᬯᬶᬚᬶᬮ᭄ᬦ᭄ᬬᬢᬦ᭄ᬳᬦᬓᬭᬶ᭞
ᬲᬶᬭᬾᬂᬧᬮᬸᬓᬬᬦ᭄ᬓᬶᬦᭀᬦᬶᬭᬓᬸᬫᭀᬦᬭᬶᬧᬭᬚᬸᬭᬸᬬᬦ᭄ᬮᬸᬫᬓ᭄ᬯᬭᬸᬫᬸᬳᬸᬦ᭄᭞
ᬲᬫᬗ᭄ᬓᬦᬲᬶᬭᬦ᭄ᬮᬸᬫᬫ᭄ᬧᬳᬟᬭᬢ᭄ᬳᬋᬧᬶᬗᬸᬮᬳᬯᬵᬲ᭄ᬬᬬᬦ᭄ᬬᬦᬳᬍᬧ᭄᭛

᭝᭒᭒᭒᭝\᭝᭒᭕᭝\᭝᭔᭝᭟ᬭᬶᬮᬫ᭄ᬧᬳᬶᬭᬖᬹᬃᬡ᭄ᬦᬶᬢᬂᬧᬟᬳᬶᬧᬗ᭄ᬳᬋᬧᬶᬭᬓᬸᬫᬶᬲᬶᬓ᭄ᬫᬗᬾᬃᬢ᭄ᬢᬮᬶᬢᬶᬩᬵ᭞
ᬲᬭᬸᬲ᭄ᬯᬭᬦᬶᬓᬵᬩᬭᬸᬂᬩᬶᬦᬭᬸᬗᬦ᭄ᬢᬩᭂᬢᬩᭂᬳᬦᬕᭂᬦ᭄ᬢᬸᬭᬦ᭄ᬓᬤᬶᬕᭂᬋᬄ᭞
ᬳᬸᬫᬦ᭄ᬤᬭᬸᬢᬶᬩᬵᬕᬸᬩᬃᬓᬸᬫᭂᬢᬸᬕᬰ᭄ᬭᬶᬗᬦᬶᬭᬸᬓᭂᬢᬸᬕᬶᬂᬳᬸᬤᬦ᭄ᬯᬳᬸᬟᬯᬸᬄ᭞
ᬅᬭᬹᬫᬸᬦᬶᬦᬶᬖᬡ᭄ᬝᬦᬶᬂᬮᬶᬫᬦᬗᬸᬗ᭄ᬓᬗᬲᬳᬸᬭᬦᬶᬧᬗ᭄ᬳ᭄ᬭᬶᬓᬶᬂᬓᬸᬤᬩᬶᬲᬶᬭ᭄᭛

᭝᭒᭒᭓᭝\᭝᭒᭕᭝\᭝᭕᭝᭟ᬤ᭄ᬯᬶᬚᬵᬢᬶᬋᬱᬶᬰᬶᬯᬩᭀᬤ᭄ᬥᬰᬸᬘᬶᬲᭀᬚᬭᬶᬭᬫᬗᬪᬶᬯᬵᬤᬫᬸᬗ᭄ᬕᬸᬭᬶᬳᬋᬧ᭄᭞
ᬬŧᬵᬓ᭄ᬭᬫᬧᬟᬵᬤᬭᬵᬳᬍᬧᬕᭃᬗᬶᬯᭂᬢᭂᬗᬶᬭᬮᬯᬦ᭄ᬳᬸᬯᬦ᭄ᬭᬶᬗᬢᬸᬳ᭞
ᬮᬸᬫᬫ᭄ᬧᬳᬮᬭᬶᬲ᭄ᬫᬮᬄᬬᬢᬦᬭᬫ᭄ᬧᬓᬭᬶᬲᬤᬯᬢᬵᬦᬶᬓᬂᬍᬩᬸᬳᬕᭃᬂ᭞
ᬳᬸᬫᬸᬂᬢᭂᬓᬧᬶᬭᬦ᭄ᬧᬗᬸᬘ᭄ᬘᬭᬡᬫᬦ᭄ᬢ᭄ᬭᬓᬤᬶᬫᬥᬸᬓᬭᬵᬗᬶᬲᬶᬲ᭄ᬳᬸᬫᬮᬶᬯᬢ᭄᭛

᭝᭒᭒᭔᭝\᭝᭒᭕᭝\᭝᭖᭝᭟ᬓᭂᬮᬶᬂᬯᬦᬶᬯᬦᬷᬗᬸᬲᬵᬦᬧᬫᬭᬓ᭄ᬱᬦᬶᬭᬫᬫᬯᬪᬶᬦ᭄ᬤᬶᬯᬵᬮᬧᬮᬕ᭞
ᬩᬗᬸᬦ᭄ᬭᬶᬦᬯᬶᬲᬦ᭄ᬯᭂᬳᬗ᭄ᬦ᭄ᬬᬓᬮᬯᬦ᭄ᬟᬟᬦᬶᬓᬧᬟᬯᭀᬓ᭄ᬢᭂᬓᬾᬂᬲᬸᬓᬸᬯᬸᬮᬸᬦ᭄᭞
ᬳᬶᬩᭂᬓ᭄ᬢᬢᬸᬭᬸᬚᬶᬢ᭄ᬭᬸᬚᬶᬢ᭄ᬓᬤᬶᬢᬶᬦᬫ᭄ᬩᬮᬦᬯᬓᬶᬓᬯᬃᬡ᭄ᬦᬩᭂᬦ᭄ᬢᬭᬶᬦᬯᭂᬢ᭄᭞
ᬅᬕᭃᬂᬧᬟᬓᬪᬷᬫᬪᬷᬫᬓᬤᬶᬤᬵᬦᬯᬫᬸᬔᬫᬸᬔᬤᬶᬢ᭄ᬬᬧᬶᬡ᭄ᬟᬘᬯᬶᬭᬶ᭛

᭝᭒᭒᭕᭝\᭝᭒᭕᭝\᭝᭗᭝᭟ᬇᬓᬂᬫᬋᬓᬶᬚᭃᬂᬦᬭᬾᬦ᭄ᬤ᭄ᬭᬢᬦᬬᬵᬦ᭄ᬯᬫᬕᬸᬡᬧᬟᬤᬃᬰᬦᬷᬬᬢᬭᬸᬡ᭞
ᬢᬶᬢᬶᬓ᭄ᬦᬕᬭᬦᭀᬭᬢᬦ᭄‌ᬯ᭄ᬭᬸᬳᬦᬦᬓ᭄ᬯᭂᬲᬶᬳᬚᬶᬢᬸᬯᬶᬫᬹᬮ᭄ᬬᬓᬯ᭄ᬯᬗᬦᬶᬓ᭞
ᬯᬢᭂᬓ᭄ᬫᬤᬦᬫᬗ᭄ᬤᬤᬶᬯ᭄ᬯᬗᬸᬚᬭᬶᬂᬫᬸᬮᬢᬶᬮᬶᬢᬸᬳᬬᬸᬦ᭄ᬬᬦᬳ᭄ᬬᬗᬭᬭᬲ᭄᭞
ᬓᬸᬦᬂᬲᬂᬅᬚᬓᬵᬫᬤᬾᬯᬲᬓᬮᬵᬦᬸᬭᬸᬦᬸᬘᬧᬦᬶᬓᬂᬓᬧᬹᬳᬦᬶᬲᬶᬭ᭛

᭝᭒᭒᭖᭝\᭝᭒᭕᭝\᭝᭘᭝᭟ᬲᬫᬗ᭄ᬓᬦᬦᬶᬓᬂᬯ᭄ᬯᬗᬶᬂᬧᬗᬸᬗᬗᬦ᭄ᬳᬗᬸᬳᬗᬸᬦᬋᬩᬸᬢ᭄ᬫᬸᬮᬢ᭄ᬭᬶᬲᬂᬅᬚ᭞
ᬳᬦᬦ᭄ᬓᬤᬶᬳᬋᬧ᭄ᬲᬶᬮᬶᬄᬕᬮᬳᬭᬶᬂᬲᬸᬲᬸᬫᬦᭂᬯᭂᬓᬭᬶᬂᬦᬔᬵᬓᬲᬮᬸᬗᬶᬤ᭄᭞
ᬧᬟᬵᬓᬶᬭᬓᬶᬭᬵᬓᭂᬓᭂᬲ᭄ᬫᬢᬫᬮᬶᬂᬫᬮᬶᬗᬗᬶᬭᬶᬗᬶᬓᬵᬮᬤᬾᬰᬲᬸᬫᬶᬮᬶᬩ᭄᭞
ᬓᬢᭀᬦ᭄ᬓᬤᬶᬲᬶᬮᬶᬄᬧ᭄ᬭᬗᬾᬂᬳᬮᬶᬲᬋᬗ᭄ᬯᬶᬦᬬᬢᬬᬢᬓᭂᬦ᭄ᬬᬫᬗ᭄ᬓᬶᬦᬭᬭᬲ᭄᭛

᭝᭒᭒᭗᭝\᭝᭒᭕᭝\᭝᭙᭝᭟ᬇᬓᬵᬗᬫᬯᬧᬯ᭄ᬯᬳᬦ᭄ᬮᬶᬢᬸᬳᬬᬸᬧ᭄ᬭᬓᬰᬶᬢᬓᬯᬶᬫᬫ᭄ᬩᬗᬸᬢ᭄ᬢᬫᬭᬭᬾ᭞
ᬳᬜᬃᬢᭂᬓᬲᬓᬾᬂᬯᬶᬤᬃᬪᬦᬕᬭᬷᬮᬬᬢᬶᬦᬮᬧᬦᬗ᭄ᬳᬜᬂᬳᬜᬗᬓᭂᬦ᭄᭞
ᬭᬭᬵᬦ᭄ᬬᬓᬯᭂᬓᬲ᭄ᬧᬶᬦᬜ᭄ᬚᬶᬗᬓᭂᬦᬶᬂᬦᬕᬭᬫᬋᬓᬶᬚᭃᬂᬦᬭᬾᬦ᭄ᬤ᭄ᬭᬢᬦᬬᬵ᭞
ᬬᬓᬵᬭᬡᬦᬶᬮᬸᬳ᭄ᬦ᭄ᬬᬫᬦ᭄ᬢᭂᬦᬫᬮᬃᬫᬮᬭᬶᬲᬂᬅᬚᬫᭀᬮᬶᬳᬾᬲᬶᬭᬳᭂᬍᬫ᭄᭛

᭝᭒᭒᭘᭝\᭝᭒᭕᭝\᭝᭑᭐᭝᭟ᬫᬦᬶᬲ᭄ᬦᬶᬓᬓᬯᬶᬦ᭄ᬬᬫᬹᬮᬦᬶᬧᬧᬗ᭄ᬕᬶᬳᬶᬓᬮᬯᬦᬶᬓᬂᬭᬶᬦᬸᬤ᭄ᬥᬯᬶᬦᬮᬢ᭄᭞
ᬧᬶᬦᬾᬢ᭄ᬧᭂᬚᬳᬦᬵᬲᭂᬦᭃᬢᬦᬶᬓᬤᬗ᭄ᬦ᭄ᬬᬯᬶᬦᬸᬦᬶᬓᬭᬡᬦ᭄ᬬᬬᬦ᭄ᬍᬧᬲᬤᭀᬄ᭞
ᬧᬟᬵᬧᬮᬭᬱᬦ᭄ᬮᬯᬦ᭄ᬚᬭᬸᬫᬦᬫ᭄ᬭᬶᬳᬗᬮᬶᬳᬳᬯᬦ᭄ᬯᭂᬗᬷᬗᬯᬯᬸᬮᬦ᭄᭞
ᬢᬶᬦᬹᬢᬶᬧᬗᬭᬦ᭄ᬗᬭᬦ᭄ᬬᬓᬯᬶᬤᭀᬱᬯᭂᬓᬲᬦᬶᬟᬢᭂᬗ᭄ᬦ᭄ᬬᬭᬶᬂᬦᬺᬧᬲᬸᬢ᭛

᭝᭒᭒᭙᭝\᭝᭒᭕᭝\᭝᭑᭑᭝᭟ᬬᬢᬷᬓᬢᬦᬤᭀᬄᬕᬶᬦᭂᬕ᭄ᬯᬦᬶᬭᬩᬵᬳᬸᬦᬶᬓᬯᬶᬦᬶᬲᬶᬓᬦ᭄ᬢᬶᬦᬓ᭄ᬯᬦᬦᬶᬭ᭞
ᬲ᭄ᬬᬧᬾᬓᬧᬟᬲᬂᬲ᭄ᬯᬬᭂᬫ᭄ᬩᬭᬓᭂᬦᬧ᭄ᬭᬓᬰᬶᬢᬧᬶᬦᬓᬵᬤᬶᬦᬶᬂᬯ᭄ᬯᬗᬳᬬᬸ᭞
ᬇᬓᬂᬯ᭄ᬯᬗᬗᬸᬗᬂᬩ᭄ᬯᬢᬶᬦ᭄ᬤ᭄ᬭᬯᬦᬶᬢᬵᬳ᭄ᬬᬲᬶᬓᬧᬳᬯᬲᭂᬦ᭄ᬢᬬᬦ᭄ᬲᬫᬳᬶᬭᬶᬩ᭄᭞
ᬓᭂᬘᬧ᭄ᬦ᭄ᬬᬦᬗᭂᬲᬄᬫᬶᬗᭂᬮ᭄ᬬᬧᬯᬭᬳ᭄ᬦ᭄ᬬᬭᬶᬲᬂᬅᬚᬯᬯᬂᬋᬫᭂᬓ᭄ᬳᬢᬶᬦᬶᬭ᭛

᭝᭒᭓᭐᭝\᭝᭒᭕᭝\᭝᭑᭒᭝᭟ᬳᬦᬵᬗᬸᬗᬗᬦᬸᬗ᭄ᬕᬦᬸᬗ᭄ᬕᬮᬗᬶᬲᬧ᭄ᬯᬓᭂᬦᬦᬓᬦᬓᬦ᭄ᬬᬓᬾᬢᬓᬫᬶᬗᬶᬂ᭞
ᬫᬳᬵᬗ᭄ᬚᭂᬮᬕᬓᭂᬦ᭄ᬳᬬᬸᬦ᭄ᬬᬫᬓᬧᬗ᭄ᬳᬟᬩᬸᬗᬳᬶᬫᬸᬔᬦ᭄ᬬᬢᬦ᭄ᬧᬢᬮᬸᬢᬸᬄ᭞
ᬭᬶᬓᬵᬮᬲᬂᬅᬚᬵᬗᬶᬦᬂᬯᬶᬦᬸᬮᬢᬦ᭄ᬬᬭᬶᬯᬸᬮᬢᬶᬭᬎᬃᬫᬢᬦ᭄ᬬᬮᬸᬫᬶᬭᬶᬂ᭞
ᬩᬗᬸᬦ᭄ᬳᬜᬭᬦᬹᬢ᭄ᬳᬋᬧ᭄ᬲᭂᬧᬳᬯᭂᬤ᭄ᬬᬗᬸᬘᬧᬢᬸᬫᬶᬮᬶᬂᬫᬶᬗᬾᬓᬤᬶᬘᬮ᭛

᭝᭒᭓᭑᭝\᭝᭒᭕᭝\᭝᭑᭓᭝᭟ᬭᬭᬵᬦ᭄ᬯᬫᬓᬶᬭᬾᬯᬸᬮᬢ᭄ᬤᬸᬤᬸᬤᬸᬤᬹᬲᬗᬗᭂᬲᬳᬶᬓᬶᬲᬧ᭄ᬯᬦᬶᬂᬓᬓᬓᬓ᭞
ᬢᬸᬧᬶᬲ᭄ᬢᬸᬧᬶᬲᬶᬤᬾᬦᬶᬭᬵᬗᭂᬦᬳᬓᭂᬦ᭄ᬫᬦᬳᬶᬭᬢᬸᬫᬶᬩᬾᬦᬭᬾᬦ᭄ᬤ᭄ᬭᬢᬦᬬ᭞
ᬯᬕᭂᬤ᭄ᬯᬕᭂᬤᬦᬶᬃᬯ᭄ᬯᬦᬶᬃᬯ᭄ᬯᬓᭂᬦᬶᬤᬾᬦᬶᬭᬕᬫᭂᬮᬶᬦᬫᭂᬃᬦᬶᬭᬾᬢᬗᬦᬶᬭ᭞
ᬢᭂᬓᬵᬲᬶᬳᬢᬩᭂᬄᬲᭂᬋᬄᬲᬳᬧᬸᬘᬂᬦᬶᬓᬤᬮᬶᬳᬦᬶᬭᬵᬗᬯᬾᬭᬶᬲᬂᬅᬚ᭛

᭝᭒᭓᭒᭝\᭝᭒᭕᭝\᭝᭑᭔᭝᭟ᬇᬲᭀᬃᬦᬶᬗᬲᬦᬵᬲᭂᬓᬃᬳᬦᬲᬶᬭᬵᬗᬸᬗᬗᬭᬭᬲᬮᬶᬡ᭄ᬟᬸᬗᬦ᭄ᬓᬓᬓᬓ᭞
ᬗᭂᬮᬶᬄᬗᭂᬮᬶᬳᬶᬗᬾᬓᬘᬶᬢ᭄ᬢᬭᬶᬦᬭᬾᬦ᭄ᬤ᭄ᬭᬱᬸᬢᬗᭂᬮᬶᬳᬶᬭᬵᬳᬸᬬᬂᬧᬶᬦᭂᬧᭂᬢᬦ᭄᭞
ᬲᬯᬂᬲᬯᬗᬶᬤᬾᬦᬶᬭᬵᬫᬯᬯᬸᬮᬢ᭄ᬯᬸᬮᬢᬶᬗᬲᬫᬬᬵᬯᭂᬤᬶᬦ᭄ᬓᬢᭂᬗᭂᬭ᭞
ᬫᬸᬮᬢ᭄ᬧ᭄ᬯᬲᬂᬅᬚᬵᬗ᭄ᬤᬤᬓ᭄ᬲᬶᬭᬫᬶᬗᬾᬲᭂᬫᬸᬦᬶᬗᬯᬭᬳᬾᬓᬢᭂᬫ᭄ᬯᬦᬦᬶᬭ᭛

᭝᭒᭓᭓᭝\᭝᭒᭕᭝\᭝᭑᭕᭝᭟ᬫᬸᬯᬄᬯ᭄ᬯᬬᬲᬶᬭᬵᬳᬍᬧ᭄ᬭᬭᬲᬸᬚᬦ᭄ᬫᬧᬶᬦᬯᬸᬮᬗᬓᭂᬦ᭄ᬳᬦᬾᬂᬧᬗᬸᬗᬗᬦ᭄᭞
ᬕᬟᬶᬂᬧᬶᬦᬓᬧᬸᬢ᭄ᬭᬧᬸᬢ᭄ᬭᬦᬶᬭᬢᬦ᭄ᬲᬳᬶᬦᬋᬓᬋᬓᬦ᭄ᬲᬓᬾᬦᬺᬧᬲᬸᬢ᭞
ᬬᬢᬾᬓᬢᬸᬫᬸᬭᬸᬦ᭄ᬳᬶᬦᭂᬫ᭄ᬩᬦᬶᬗᬶᬜᬵᬫᬯᬲᭂᬋᬳᬋᬦᬄᬫᬋᬓ᭄ᬭᬶᬲᬂᬅᬚ᭞
ᬩᬧᬵᬗᬶᬦᬗᬭᬓ᭄ᬯᬮᬶᬂᬭᬩᬶᬩᬶᬮᬶᬂᬦᬶᬓᬗᬗᬸᬚᬭᬓᭂᬦ᭄ᬯᬰᬵᬲᭂᬫᬸᬕᬸᬬᬸ᭛

᭝᭒᭓᭔᭝\᭝᭒᭕᭝\᭝᭑᭖᭝᭟ᬧ᭄ᬭᬢᬵᬧᬦᬭᬦᬵŧᬧᬸᬢ᭄ᬭᬓᬸᬫᬸᬢᬸᬕ᭄ᬧ᭄ᬭᬘᬮᬶᬢᬓᬤᬶᬧᬃᬯ᭄ᬯᬢᬵᬕ᭄ᬦᬶᬤᬸᬫᬶᬮᬄ᭞
ᬇᬓᬂᬯ᭄ᬯᬗᬗᬸᬗᬂᬩᬗᬸᬦ᭄ᬓᬸᬲᬸᬫᬲᬵᬮᬲᬦᭂᬟᭂᬗᬶᬓᬓᬵᬭᬶᬢᬦ᭄ᬧᬧᭂᬕᬢᬦ᭄᭞
ᬫᬦᬳ᭄ᬦ᭄ᬬᬕᬶᬦᭂᬲᭂᬂᬢᭂᬓᬾᬂᬢᬸᬭᬶᬤᬭᬵᬕᬦᬶᬓᬧᬟᬳᬶᬮᬂᬲ᭄ᬬᬸᬳᬗ᭄ᬤᬤᬶᬳᬯᬸ᭞
ᬬᬢᬾᬓᬳᬶᬦᬜᬸᬢ᭄ᬦ᭄ᬬᬭᬶᬂᬦᬺᬧᬢᬶᬧᬸᬢ᭄ᬭᬲᬓᬮᬲᬶᬭᬧᭃᬄᬦᬶᬗᬃᬡ᭄ᬦᬯᬫᬥᬸ᭛

᭝᭒᭓᭕᭝\᭝᭒᭕᭝\᭝᭑᭗᭝᭟ᬫᬦᬶᬲ᭄ᬦᬶᬗᬸᬘᬧᬦ᭄ᬓᬓᬤ᭄ᬬᬳᬭᬶᬮᬶᬗ᭄ᬦ᭄ᬬᬲᬶᬦᭂᬧᬸᬳᬦᬶᬭᬰ᭄ᬫᬶᬦᬶᬂᬯᬸᬮᬢᬭᬹᬫ᭄᭞
ᬬᬢᬾᬓᬓᬶᬦᬩᬾᬳᬦᬶᬂᬯ᭄ᬯᬗᬗᬸᬗᬂᬫᬺᬤᬸᬮᬮᬶᬢᬭᬱᬦ᭄ᬬᬭᬵᬕᬓᬭᬡ᭞
ᬭᬭᬲ᭄ᬭᬭᬲᬶᬤᬾᬦ᭄ᬬᬫᬶᬗ᭄ᬕᭂᬓᬗᭂᬦᬵᬦᬶᬦᬗᬸᬘᬧᬧᬶᬢᬦ᭄‌ᬯ᭄ᬭᬸᬳᭂᬦ᭄ᬳᬦᬫᬸᬮᬢ᭄᭞
ᬳᬮᬶᬲ᭄ᬦ᭄ᬬᬫᬶᬦᬳᬵᬦ᭄ᬬᬫᭀᬮᬳᬫᬗᬸᬦ᭄ᬕᭂᬢᬸᬦᭂᬗᬋᬗᬸᬫᬗ᭄ᬮᬭᬾᬭᬶᬲᬂᬅᬚ᭛

᭛᭜᭛ᬇᬦ᭄ᬤ᭄ᬭᬩᬚ᭄ᬭ᭛᭜᭛––⏑|––⏑|⏑–⏑|–⏓

᭝᭒᭓᭖᭝\᭝᭒᭖᭝\᭝᭑᭝᭟ᬲ᭄ᬢ᭄ᬭᬷᬲ᭄ᬢᬃᬬ᭄ᬬᬵᬗᬸᬘᬧ᭄ᬲᭀᬚᬭᬶᬓᬵᬬᬶᬦᬸᬓ᭄ᬢ᭄ᬬᬦ᭄᭞
ᬮᬶᬗ᭄ᬦ᭄ᬬᬾᬦᬭᬾᬦ᭄ᬤ᭄ᬭᬵᬢ᭄ᬫᬚᬫᬹᬠᬩᬸᬤ᭄ᬥᬶ᭞
ᬅᬓ᭄ᬯᬾᬄᬲᬶᬭᬗ᭄ᬓᬾᬦᬕᬭᬷᬭ᭄ᬬᬅᬬᭀᬥ᭄ᬬᬵ᭞
ᬲᬵᬫᬦ᭄ᬢᬧᬸᬢ᭄ᬭᬷᬧᬟᬬᭀᬕ᭄ᬬᬬᭀᬕ᭄ᬬᬦ᭄᭟

᭝᭒᭓᭗᭝\᭝᭒᭖᭝\᭝᭒᭝᭟ᬬᬤ᭄ᬬᬦ᭄ᬢᭂᬓᬵᬤ᭄ᬮᬵᬳᬲᬶᬭᬾᬯᬶᬤᬃᬪ᭞
ᬢᬦ᭄ᬲᬸᬗ᭄ᬱᬸᬗᭂᬦ᭄ᬭᬶᬂᬓᬓᬯᬶᬦ᭄ᬯᬶᬮᬵᬧ᭞
ᬢᬦ᭄ᬓᬾᬯ᭄ᬯᬭᬶᬂᬭᬵᬕᬢᭂᬓᬧ᭄ᬲᬸᬧᬸᬢ᭄ᬭᬷ᭞
ᬪᬕ᭄ᬦᬧ᭄ᬭᬢᬶᬚ᭄ᬜᬵᬫᬸᬮᬶᬳᬾᬭᬗᬾᬭᬂ᭛

᭝᭒᭓᭘᭝\᭝᭒᭖᭝\᭝᭓᭝᭟ᬦᬵᬳᬦ᭄ᬯᬸᬯᬸᬲ᭄ᬦ᭄ᬬᬾᬦᬭᬦᬵŧᬧᬸᬢ᭄ᬭ᭞
ᬦ᭄ᬤᬦ᭄ᬭᬓ᭄ᬯᬧᬃᬡ᭄ᬦᬄᬚᬭᬸᬫᬦ᭄ᬕᬢᬶᬦ᭄ᬬ᭞
ᬯ᭄ᬯᬦ᭄ᬢᭂᬦ᭄ᬲᬸᬧᬸᬢ᭄ᬭᬷᬧᬗᬤᬸᬦ᭄ᬬᬬᭀᬕ᭄ᬬ᭞
ᬫᬃᬫ᭄ᬫᬦ᭄ᬬᬤᬸᬳ᭄ᬔᬾᬲᬂᬅᬚᬦ᭄ᬢᬦᬳ᭄ᬬᬸᬦ᭄᭛

᭝᭒᭓᭙᭝\᭝᭒᭖᭝\᭝᭔᭝᭟ᬧᬃᬡ᭄ᬦᬄᬓᬓᬦ᭄ᬬᬵᬰ᭄ᬭᬓᬢᬸᬗ᭄ᬕᬬᭀᬚᬭ᭄᭞
ᬅᬦ᭄ᬢᭂᬦ᭄ᬳᬤᬾᬤᬾᬦ᭄ᬢᬢᭂᬓᭀᬚᬭᬧ᭄ᬬᬓ᭄᭞
ᬧᬸᬢ᭄ᬭᬷᬧᬭᬦ᭄ᬢᬦ᭄ᬳᬋᬧᬾᬢᬸᬳᬦ᭄ᬓᬸ᭞
ᬳ᭄ᬬᬂᬦᬶᬂᬧᬸᬭᬷᬢᭀᬯᬶᬬᬬᬵᬲᬶᬭᬵᬳ᭄ᬬᬸᬦ᭄᭛

᭝᭒᭔᭐᭝\᭝᭒᭖᭝\᭝᭕᭝᭟ᬫᬗ᭄ᬓᭀᬦ᭄ᬫᬭᬾᬰ᭄ᬭᬷᬦᬭᬦᬵŧᬪᭀᬚ᭞
ᬅᬫ᭄ᬩᭂᬓ᭄ᬦᬶᬭᬰ᭄ᬭᬷᬦ᭄ᬤᬸᬫᬢᬷᬧᬓᬵᬤᬶᬦ᭄᭞
ᬖᬵᬭᬵᬧᬦᬢ᭄ᬬᬦ᭄ᬢᬯᬶᬰᬾᬱᬧᬸᬢ᭄ᬭᬷ᭞
ᬲᬵᬫᬦ᭄ᬢᬧᬸᬢ᭄ᬭᬷᬲᬶᬭᬢᬵᬫᬗᬤ᭄ᬬᬄ᭛

᭝᭒᭔᭑᭝\᭝᭒᭖᭝\᭝᭖᭝᭟ᬦᬵᬳᬦ᭄ᬲᬳᬸᬃᬡ᭄ᬦ᭄ᬬᬾᬧᬗᬸᬘᬧ᭄ᬦ᭄ᬬᬭᬶᬦ᭄ᬬ᭞
ᬪᬵᬯᬦ᭄ᬬᬫᬶᬗ᭄ᬕᭂᬓ᭄ᬢᬸᬫᬶᬓᭂᬮ᭄ᬳᬮᬶᬲ᭄ᬦ᭄ᬬ᭞
ᬓᭀᬗᬗ᭄ᬤᭂᬎᬲᭀᬮᬳᬶᬓᬵᬦᬲᭂᬗ᭄ᬳᬶᬢ᭄᭞
ᬕᭃᬂᬓ᭄ᬭᭀᬥᬲᭀᬚᬃᬦᬶᬓᬓᬃᬡ᭄ᬦᬰᬹᬮ᭛

᭝᭒᭔᭒᭝\᭝᭒᭖᭝\᭝᭗᭝᭟ᬯ᭄ᬯᬦ᭄ᬢᭂᬦ᭄ᬓᬶᬮᬶᬯᬺᬤ᭄ᬥᬲᬳᬸᬃᬦᬶᬭᬵᬢ᭄ᬯᬂ᭞
ᬲᬚ᭄ᬜᬾᬩᬸᬦᬶᬗ᭄ᬯᬂ‌ᬓ᭄ᬱᬫᬢᬗ᭄ᬳᬸᬮᬸᬦ᭄ᬤ᭄ᬬᬄ᭞
ᬩᬸᬤ᭄ᬥᬶᬦ᭄ᬢᬓᬾᬯᬮ᭄ᬬᬲᬸᬫᭀᬭᬓᭂᬦ᭄ᬲᬂ᭞
ᬲᬵᬫᬦ᭄ᬢᬧᬸᬢ᭄ᬭᬷᬦ᭄ᬤᬸᬫᬢᬷᬯᬶᬰᬾᬱ᭛

᭝᭒᭔᭓᭝\᭝᭒᭖᭝\᭝᭘᭝᭟ᬢᬦ᭄ᬲᭀᬃᬲᬶᬭᬾᬂᬚᬦ᭄ᬫᬓᬭᬵᬚᬧᬸᬢᬃᬬ᭄ᬬᬦ᭄᭞
ᬭᬶᬂᬯᬷᬃᬬ᭄ᬬᬲᬶᬗ᭄ᬕᬶᬄᬲᬶᬭᬢᬦ᭄ᬧᬟᬵᬟᬄ᭞
ᬦ᭄ᬤᬦ᭄ᬬᭀᬕ᭄ᬬᬖᬵᬭᬵᬧᬳᬶᬯᬂᬦᬶᬭᬾᬩᬸ᭞
ᬫᬹᬮ᭄ᬬᬦ᭄ᬫᬶᬦᬹᬮ᭄ᬬᬦ᭄ᬓ᭄ᬭᬫᬦᬶᬂᬤᬤᬶᬯ᭄ᬯᬂ᭛

᭝᭒᭔᭔᭝\᭝᭒᭖᭝\᭝᭙᭝᭟ᬦᬵᬳᬦ᭄ᬲᬳᬸᬃᬲᬂᬯᬶᬓᬸᬯᬺᬤ᭄ᬥᬭᬹᬧ᭞
ᬫᭂᬗ᭄ᬕᭂᬧ᭄ᬧ᭄ᬭᬢᬸᬳ᭄ᬯᬵᬲᭂᬫᬸᬧᬓ᭄ᬱᬧᬵᬢ᭞
ᬫᬶᬮ᭄ᬯᬵᬳᬤᬾᬦᬷᬲᬶᬭᬬᬦ᭄ᬮᬸᬫᬫ᭄ᬧᬄ᭞
ᬭᭀᬯᬂᬦᬶᬭᬵᬕᭀᬱ᭄ᬞᬶᬯᬸᬮᬢ᭄ᬦ᭄ᬬᬳᬾᬯ᭛

᭛᭜᭛ᬦᬯᬳᬃᬱ᭛᭜᭛⏑⏑–|⏑⏑–|⏑⏑⏑|⏑⏑⏑|–⏑⏑|–⏑⏑|⏓

᭝᭒᭔᭕᭝\᭝᭒᭗᭝\᭝᭑᭝᭟ᬢᬸᬘᬧᬂᬯ᭄ᬯᬗᬶᬧᬗ᭄ᬕᬸᬗᬶᬓᬓᬤᬶᬯᬬᬂᬚᬶᬦᬚᬃᬓᬶᬦᬸᬤᬂ᭞
ᬲᬓᬸᬦᬂᬓᬸᬦᬗᬶᬂᬢᬮᬶᬗᬮᬭᬧᬶᬳᬶᬦ᭄ᬢᭂᬦᬶᬓᬦ᭄ᬓᬸᬫᭂᬜᬭ᭄᭞
ᬳᬦᬢᬵᬗᬤᭂᬕᬦ᭄ᬳᬬᬸᬦᬶᬓᬓᬳᬶᬟᭂᬧ᭄ᬓᬤᬶᬫᭀᬤᬳᬶᬢ᭞
ᬇᬓᬲᬶᬗ᭄ᬓᬩᬶᬓᬾᬦ᭄ᬬᬳᬦᬓᬤᬶᬕᬶᬩᬄᬯᬶᬦᬸᬮᬸᬂᬲᬶᬦᬸᬭᬢ᭄᭛

᭝᭒᭔᭖᭝\᭝᭒᭗᭝\᭝᭒᭝᭟ᬧᬟᬢᬦ᭄ᬳᬸᬫᭂᬦᭂᬂᬲᬳᬦᬦᬶᬗᬗᬸᬗᬂᬫᬯᬕᭂᬤ᭄ᬯᬕᭂᬤᬦ᭄᭞
ᬅᬫᬦᬶᬲ᭄ᬫᬦᬶᬲᬦ᭄ᬫᬢᬦᭂᬳᭂᬭᬭᬗᬶᬦ᭄ᬭᬗᬶᬦᬦ᭄ᬧᬗᬯᬓ᭄᭞
ᬅᬭᬸᬧᬶᬢ᭄ᬭᬸᬧᬶᬢᬦ᭄ᬲᬸᬲᬸᬦᭂᬳᭂᬭᬍᬫᭂᬲ᭄ᬍᬫᭂᬲᬦ᭄ᬮᬸᬗᬬᬦ᭄᭞
ᬲᬶᬭᬲᬂᬲᬶᬦᬚᬶᬦ᭄ᬬᬲᬂᬅᬚᬚᬸᬕᬦᭀᬭᬫᬸᬯᬄᬓᬶᬦᬶᬭᬾ᭛

᭝᭒᭔᭗᭝\᭝᭒᭗᭝\᭝᭓᭝᭟ᬦᬺᬧᬧᬸᬢ᭄ᬭᬲᭂᬟᭂᬂᬲᬧᬯᬸᬮᬢᬦᬯᬾᬄᬍᬗᭂᬗᬾᬗᬗᬸᬗᬂ᭞
ᬢᬤᬦᬦ᭄ᬢᬭᬫᬾᬄᬍᬧᬲᬮᬓᬸᬦᬶᬭᬯᭂᬓᬲᬶᬂᬦᬕᬭ᭞
ᬅᬫᬦᬶᬲ᭄ᬓᬤᬶᬢᬦ᭄ᬧᭂᬕᬢᬯᬸᬮᬢᬶᬭᬾᬲᬮᬯᬂᬲᬮᬯᬂ᭞
ᬅᬫᬮᬃᬳᬦᬦᬶᬂᬯ᭄ᬯᬗᬳᬮᬶᬗᬦᬓᭀᬭᬶᬫᭂᬗᬵᬲᬲᬶᬲᬶᬄ᭛

᭝᭒᭔᭘᭝\᭝᭒᭗᭝\᭝᭔᭝᭟ᬅᬭᬭᬲ᭄ᬭᬶᬦᬲᬦ᭄ᬧᬢᭂᬫᬸᬦᬶᬭᬯᬸᬮᬢ᭄ᬭᬱᬢᬦ᭄ᬍᬧᬭ᭞
ᬓᬮᬯᬦ᭄ᬲᬗᬓᬹᬗᬮᬯᬲᬶᬲᬶᬭᬓᬤ᭄ᬬᬯᬋᬕ᭄ᬯᬋᬕᬦ᭄᭞
ᬅᬧᬢᬹᬢᬦᬸᬦᭂᬂᬓᬲᬶᬳᬋᬧᬶᬦᬢᬷᬢᬢᬶᬦᬶᬗ᭄ᬕᬮᬓᭂᬦ᭄᭞
ᬇᬮᬬᬢ᭄ᬦᬶᬭᬓᬵᬭᬶᬲᬗᬳᬬᬸᬯᬸᬮᬢ᭄ᬦ᭄ᬬᬢᬶᬦᬫ᭄ᬩᬗᬶᬭ᭛

᭝᭒᭔᭙᭝\᭝᭒᭗᭝\᭝᭕᭝᭟ᬦ᭄ᬤᬵᬢᬷᬢᬲᬶᬭᬦ᭄ᬓᬚᭂᬦᭂᬓᬦᬓᬸᬋᬦ᭄ᬯᬸᬮᬢᬾᬲ᭄ᬬᬓᬤᬶ᭞
ᬅᬲᬮᬶᬦ᭄ᬯᬶᬱᬬᬦ᭄ᬍᬧᬲᬶᬫᬸᬔᬦᬶᬓᬂᬍᬩᬸᬳᬶᬂᬦᬕᬭ᭞
ᬓᬸᬝᬶᬰᬵᬮᬮᬸᬫᬗ᭄ᬓᬸᬗᬶᬢᭂᬧᬶᬦᬶᬗᬬᬸᬦ᭄ᬢᬶᬭᬶᬱᬦ᭄ᬬᬧᭂᬦᬸᬄ᭞
ᬧᬦᭂᬟᭂᬂᬦᬶᬯᬸᬗᬹᬦ᭄ᬬᬫᬫᬶᬢᬸᬢᬸᬭᬶᬭᬵᬕᬦᬶᬭᬾᬗᬗᬸᬗᬂ᭛

᭝᭒᭕᭐᭝\᭝᭒᭗᭝\᭝᭖᭝᭟ᬓᬤᬶᬯᬄᬲᬸᬭᬱᬶᬦ᭄ᬥᬸᬩᬮᬲᬂᬅᬚᬓᬵᬢᬢᬓᬸᬢ᭄ᬕᬸᬫᬸᬭᬸᬄ᭞
ᬭŧᬋᬗ᭄ᬕᬧᬤᬵᬢᬶᬓᬤᬶᬧᬭᬳᬸᬲᭃᬳᬤᬸᬮᬸᬃᬳᬸᬫᬶᬮᬷ᭞
ᬕᬚᬳᬗ᭄ᬕᬮᬖᬹᬃᬡ᭄ᬦᬶᬢᬧᬶᬭᬗᬶᬯᬸᬓᬤ᭄ᬬᬲᬶᬩᬹᬕᬸᬫᬸᬮᬸᬂ᭞
ᬲᬕᭂᬟᬂᬓᬳᬶᬮᬷᬕᬟᬶᬗᬶᬓᬢᬸᬮᬮᬾᬦ᭄ᬬᬮᬸᬫᬶᬦ᭄ᬢᬳᬯᬵᬲ᭄᭛

᭝᭒᭕᭑᭝\᭝᭒᭗᭝\᭝᭗᭝᭟ᬧᬟᬪᬓ᭄ᬢᬶᬳᭂᬦᬹᬦᬶᬭᬲᬓᬮᬶᬳᬢᬦ᭄ᬧᬟᬢᬦ᭄ᬳᬸᬫᭂᬦᭂᬂ᭞
ᬯᬮᬳᬃᬡ᭄ᬦ᭄ᬬᬮᬯᬦ᭄ᬧᬳᬢᬦᬲᬚᬶᬫᬷᬦᬲᬬᬸᬩ᭄ᬘᬸᬫᬟᬂ᭞
ᬅᬫᬧᬕ᭄ᬯᬗᬶᬦᬶᬂᬓᬸᬲᬸᬫᬯᬶᬦᬯᬦᬶᬂᬧᬯᬦᬫ᭄ᬭᬶᬓᬭᬹᬫ᭄᭞
ᬪ᭄ᬭᬫᬭᬵᬱᭂᬫᬸᬫᬗ᭄ᬳᬢᬸᬭᬓᭂᬦᬶᬕᬯᬾᬦ᭄ᬬᬓᬶᬤᬸᬂᬭᬶᬲᬶᬭ᭛

᭝᭒᭕᭒᭝\᭝᭒᭗᭝\᭝᭘᭝᭟ᬓᬤᬶᬫᬡ᭄ᬟᬮᬭᬫ᭄ᬬᬦᬶᬧᬧᬸᬧᬸᬮᬶᬓᬂᬓᬬᬸᬓᬬ᭄ᬯᬲᭂᬓᬭ᭄᭞
ᬯᬗᬸᬦᬦ᭄ᬬᬯᬸᬗᬹᬲᭂᬟᭂᬗᬲᬶᬦᬗᬜᬡ᭄ᬟᬶᬫᬶᬦᬾᬃᬯ᭄ᬯᬭᬸᬳᬸᬭ᭄᭞
ᬳᬸᬫᬶᬮᬷᬯᬸᬮᬓᬦ᭄ᬬᬧᬟᬘᬮᬸᬗᬦᬾᬓᬓᬢᭀᬦ᭄ᬳᬸᬫᬟᬂ᭞
ᬳᬸᬮᬸᬓᭂᬫ᭄ᬩᬗᬶᬓᬂᬕᬟᬸᬗᬦᭂᬧᭂᬭᬓᭂᬦ᭄ᬭᬶᬦᬭᬾᬦ᭄ᬤ᭄ᬭᬱᬸᬢ᭛

᭝᭒᭕᭓᭝\᭝᭒᭗᭝\᭝᭙᭝᭟ᬧᬢᬧᬦ᭄ᬓᭂᬦᬭᬵᬕᬓᬬᬸᬫᬦᬶᬲᬶᬓᬵᬲᬶᬦᭂᬧᭂᬃᬲᭂᬧᭂᬭᬦ᭄᭞
ᬅᬫᬧᬕ᭄ᬫᬢᬚᬵᬢᬶᬦᬶᬫᬢᬦᬶᬯᬸᬮᬸᬄᬦᬶᬓᬢᬦ᭄ᬯ᭄ᬭᬶᬗᬶᬭᬂ᭞
ᬅᬟᬳᭂᬫ᭄ᬳᬟᬯᬦ᭄ᬬᬭᬸᬫᬭᬭᬭᬳᬃᬱᬚᬤᬾᬦ᭄ᬬᬫᬸᬮᬢ᭄᭞
ᬧᬚᬚᬃᬦᬶᬧᬩᬜ᭄ᬯᬦᬶᬓᬓᬧᬳᬶᬭᬶᬂᬫᬶᬮᬸᬓᬤ᭄ᬬᬗᬭᬂ᭛

᭛᭜᭛ᬕᬶᬭᬶᬱ᭛᭜᭛⏑⏑⏑|⏑⏑⏑|–––|––⏑|⏑⏑⏑|⏓

᭝᭒᭕᭔᭝\᭝᭒᭘᭝\᭝᭑᭝᭟ᬲᬂᬅᬚᬲᬶᬭᬓᬗᬾᬮᬦ᭄ᬫᬸᬗ᭄ᬕᬄᬭᬶᬂᬭŧᬯᭂᬓᬲᬦ᭄᭞
ᬲᬗᬕᬚᬳᬢᬸᬭᬗ᭄ᬕᬵᬦᬸᬗ᭄ᬕᬂᬲᬪ᭄ᬬᬘᬶᬳᬘᬶᬳ᭞
ᬫ᭄ᬯᬗᬕᬶᬮᬶᬗᬦᬭᬫ᭄ᬧᬓ᭄ᬯ᭄ᬯᬂᬲᬵᬫᬵᬦ᭄ᬬᬢᬦᬳᬍᬧ᭄᭞
ᬲᬗᬟᬭᬢᬮᬭᬾᬭᬂᬓᬕᬺᬓ᭄ᬕᬺᬓ᭄ᬫᬕᬭᬯᬮᬦ᭄᭛

᭝᭒᭕᭕᭝\᭝᭒᭘᭝\᭝᭒᭝᭟ᬦᬺᬧᬲᬸᬢᬍᬧᬲᬾᬗ᭄ᬕᬮ᭄ᬧ᭄ᬭᬵᬧ᭄ᬢᬾᬂŧᬵᬦᬶᬓᬸᬮᬸᬯᬸᬢᬦ᭄᭞
ᬲᬢᭂᬓᬢᭂᬓᬦᬶᬮᬫ᭄ᬧᬄᬦᬶᬂᬯᬤ᭄ᬯᬵᬦᬫᬸᬦᬤᬸᬮᬸᬭ᭄᭞
ᬇᬳᬋᬧᬶᬯᬸᬭᬶᬮᬸᬫ᭄ᬭᬵᬦᭂᬗ᭄ᬓ᭄ᬯᬵᬬᬸᬦ᭄ᬫᬦᬲᬦᬲᬭ᭄᭞
ᬳᬯᬦᬭᬸᬧᭂᬓᬶᬦᬫ᭄ᬩᬄᬫᬾᬫ᭄ᬩᬸᬄᬮ᭄ᬯᬵᬓᬤᬶᬢᬶᬦᭂᬧ᭛

᭝᭒᭕᭖᭝\᭝᭒᭘᭝\᭝᭓᭝᭟ᬯᬸᬓᬶᬭᬚᬚᬭᬳᬡ᭄ᬟᬧ᭄ᬳᬡ᭄ᬟᬧ᭄ᬰᬹᬦ᭄ᬬᬫᬗᬶᬮᬶᬮᬦ᭄᭞
ᬓᬤᬶᬓᬸᬓᬸᬲᬦᬫᬸᬜ᭄ᬚᬸᬂᬧᬸᬜ᭄ᬘᬓ᭄ᬦ᭄ᬬᬵᬃᬡ᭄ᬦᭂᬩᬶᬦᬸᬮᬸᬮᬦ᭄᭞
ᬳᬦᬢᬮᬕᬭᬶᬗᬕ᭄ᬭᬦ᭄ᬤᬦ᭄ᬯ᭄ᬯᬶᬦ᭄ᬬᬵᬳᬗᭂᬢᬳᬲᬶᬦ᭄᭞
ᬧᬶᬦᬭᬧᬭᬦᬶᬗᬤ᭄ᬬᬸᬲ᭄ᬩᬃᬬ᭄ᬬᬦ᭄ᬮᬦ᭄ᬤᭂᬧᬯᬸᬓᬶᬭᬦ᭄᭛

᭝᭒᭕᭗᭝\᭝᭒᭘᭝\᭝᭔᭝᭟ᬲᬸᬓᬸᬲᬸᬓᬸᬦᬶᬓᬤᬸᬃᬕ᭄ᬕᬵᬢ᭄ᬬᬦ᭄ᬢᬾᬯᭂᬄᬦᬶᬓᬧᬶᬦᬭᬦ᭄᭞
ᬧᬶᬦᭂᬕᬢᬶᬦᭂᬧᬤᬾᬦᬶᬂᬫᭀᬮᬄᬗᬹᬦᬶᬭᬶᬗᬮᬯᬲ᭄᭞
ᬲᬳᬚᬫᬮᬶᬯᬢᬶᬚ᭄ᬭᭀᬗ᭄ᬓᬵᬦ᭄ᬮᬷᬮᬵᬫᭂᬓᬲᬶᬧᬭᬩ᭄᭞
ᬤᬤᬮᬶᬦᬶᬓᬮᬓᬶᬲ᭄ᬢ᭄ᬭᬷᬧ᭄ᬭᬵᬧ᭄ᬢᬵᬦᬫ᭄ᬩᭂᬭᬲᬳᬸᬭᬦ᭄᭛

᭝᭒᭕᭘᭝\᭝᭒᭘᭝\᭝᭕᭝᭟ᬮᬸᬭᬮᬸᬭᬳᬧᬋᬓ᭄ᬮ᭄ᬯᬄᬕᬸᬗ᭄ᬕᬸᬂᬯ᭄ᬯᬶᬦ᭄ᬬᬟᬶᬦᬯᬸᬳᬦ᭄᭞
ᬧᬧᬸᬧᬸᬮᬦᬶᬓᬗᬗ᭄ᬳ᭄ᬯᬦ᭄ᬭᬫ᭄ᬬᬵᬟᭃᬫᬗᬭᬶᬗᬭᬶᬂ᭞
ᬧᬟᬫᬋᬓᬤᬸᬫᬸᬗ᭄ᬕ᭄ᬯᬦ᭄ᬬᬦ᭄ᬯ᭄ᬯᬂᬰ᭄ᬭᬾᬱ᭄ᬞᬶᬳᬸᬫᬮᬶᬯᬢ᭄᭞
ᬅᬲᬶᬮᬲᬶᬮᬭᬶᬧᬶᬗ᭄ᬕᬶᬃᬦᬶᬂᬫᬵᬃᬕ᭄ᬕᬵᬫᬮᬓᬸᬲᭂᬋᬄ᭛

᭝᭒᭕᭙᭝\᭝᭒᭘᭝\᭝᭖᭝᭟ᬉᬫᬳᬢᬶᬰᬬᬤᬾᬦ᭄ᬬᬵᬧᭀᬭᬂᬫᭂᬗ᭄ᬕᭂᬧᬗᬶᬮᬶᬮᬦ᭄᭞
ᬯ᭄ᬯᬗᬶᬓᬧᬟᬳᬸᬫᭃᬢ᭄ᬭᬶᬂᬩᬸᬤ᭄ᬥ᭄ᬬᬵᬮᬸᬫ᭄ᬩᬸᬗᬮᬶᬢᬮᬶᬢ᭄᭞
ᬢᭂᬓᬭᬶᬲᬧᬶᬦᬶᬓᬵᬮᬶᬢ᭄ᬦᭀᬭᬵᬓ᭄ᬭᬮ᭄ᬓ᭄ᬭᬮᬫᭂᬟᬸᬲᬶ᭞
ᬢᬮᬕᬦᬶᬓᬚᬸᬕᬵᬮ᭄ᬯᬵᬗ᭄ᬮᬗ᭄ᬳᬸᬬ᭄ᬮᬗ᭄ᬳᬸᬬᬓᭂᬦᬕᭃᬂ᭛

᭝᭒᭖᭐᭝\᭝᭒᭘᭝\᭝᭗᭝᭟ᬳᬦᬢᬩᬗᬸᬦᬫᬾᬢ᭄ᬯ᭄ᬯᬂᬤᭀᬱᬦ᭄ᬓ᭄ᬭᬹᬭᬍᬓᬲᬶᬓᬵ᭞
ᬅᬫᬯᬢᬮᬶᬮᬯᬦ᭄ᬓ᭄ᬭᬶᬲ᭄ᬧᬫ᭄ᬭᬂᬫ᭄ᬭᬗ᭄ᬦ᭄ᬬᬳᬩᬮᬗᬦ᭄᭞
ᬲᬧᬶᬦᬶᬓᬲᬶᬦᬶᬓᭂᬧ᭄ᬦ᭄ᬬᬵᬗᬺᬜ᭄ᬘᬮ᭄ᬫᬗ᭄ᬮᬯᬦᬕᬮᬓ᭄᭞
ᬭᬶᬳᬸᬯᬸᬲᬶᬓᬓᬢᬮ᭄ᬬᬦ᭄ᬓᬾᬡ᭄ᬟᬶᬢ᭄ᬤᬶᬦ᭄ᬯᬮᬶᬗᬗᬸᬮᬂ᭛

᭝᭒᭖᭑᭝\᭝᭒᭘᭝\᭝᭘᭝᭟ᬦᬺᬧᬢᬶᬲᬸᬢᬓᬮᬸᬗ᭄ᬳᬵᬤᭀᬄᬰᬷᬖ᭄ᬭᬦ᭄ᬲᬳᬰᬓᬝ᭞
ᬓᬭᬡᬦᬶᬭᬦᬭᬃᬬ᭄ᬬᬦ᭄ᬫ᭄ᬯᬂᬲᬓ᭄ᬯᬾᬄᬦᬶᬩᬮᬦᬶᬭ᭞
ᬅᬫᬋᬓᬶᬧᭂᬓᭂᬦᬮ᭄ᬯᬵŧᬵᬦ᭄ᬬᬵᬕᭃᬂᬧᬓᬸᬍᬫᬦ᭞
ᬧᬶᬭᬢᬧᬸᬮᬸᬳᬶᬤᬹᬯᬦ᭄ᬬᬵᬓ᭄ᬯᬾᬄᬲᭃᬄᬧᬟᬯᬶᬦᭂᬕᬶᬮ᭄᭛

᭝᭒᭖᭒᭝\᭝᭒᭘᭝\᭝᭙᭝᭟ᬲᬂᬅᬚᬓᬤᬶᬳᬦᬾᬚ᭄ᬭᭀᬭᬵᬚ᭄ᬬᬵᬧᬦ᭄ᬲᬶᬭᬓᬶᬦᭂᬫᬶᬢ᭄᭞
ᬲᬳᬦᬳᬦᬦᬶᬓᬂᬲᬃᬯ᭄ᬯᬵᬲ᭄ᬢ᭄ᬭᬮ᭄ᬯᬶᬃᬧᬶᬦᬓᬧᬕᭂᬭ᭄᭞
ᬭŧᬢᬸᬭᬕᬢᬶᬦᬶᬗ᭄ᬓᬄᬩᬧ᭄ᬭᬵᬗ᭄ᬭᬓ᭄ᬱᬲᬦᬲᬶᬦᬶ᭞
ᬫᬓᬕᬸᬧᬸᬭᬳᬍᬧ᭄ᬦᬶᬂᬫᬵᬢᬗ᭄ᬕᬵᬭᬸᬳᬸᬭᬚᬚᬭ᭄᭛

᭝᭒᭖᭓᭝\᭝᭒᭘᭝\᭝᭑᭐᭝᭟ᬢᬸᬘᬧᬧᬭᬓᬤᬹᬯᬦ᭄ᬢᬸᬱ᭄ᬝᬦ᭄ᬧᬗ᭄ᬳᬶᬦᭂᬧᬦᬶᬭ᭞
ᬲᬳᬦᬳᬦᬭᬶᬤᬾᬰᬦ᭄ᬬᬵᬦᬾᬓᬂᬧᬟᬧᬫᬧᬕ᭄᭞
ᬦᬺᬧᬲᬸᬢᬲᬶᬭᬫᬸᬗ᭄ᬕᬸᬄᬫᬸᬗ᭄ᬕ᭄ᬯᬶᬂᬩ᭄ᬯᬢ᭄ᬳᬮᬸᬢᭂᬧᬶᬮᭀᬭ᭄᭞
ᬲᬫᬳᬸᬫᬢᬸᬭᬗᬦ᭄ᬢᬷᬲᭀᬃᬦᬶᬂᬯᬵᬡ᭄ᬟᬶᬭᬫᬕᭂᬮᬭ᭄᭛

᭝᭒᭖᭔᭝\᭝᭒᭘᭝\᭝᭑᭑᭝᭟ᬯᬶᬓᬸᬳᬚᬶᬚᭂᬦᭂᬓᬗ᭄ᬳᬾᬭᬶᬂᬰᬹᬦ᭄ᬬᬵᬮᬯᬲᬫᬭᬵᬢ᭄᭞
‌ᬯ᭄ᬭᬸᬳᬗᬚᬶᬲᬶᬭᬲᬦ᭄ᬢᭀᬱᬵᬗ᭄ᬤᭀᬤᭀᬳᬶᬦᬭᬧᬢᬶ᭞
ᬦᭂᬳᭂᬭᬫᬭᬳᬶᬲᬵᬫ᭄ᬧᬸᬦ᭄ᬯᬺᬤ᭄ᬥᬵᬗ᭄ᬕᭃᬗᬸᬮᬳᬮᬗᭃ᭞
ᬅᬢᬸᬳᬢᬸᬳᬓᬤᬶᬩᬺᬫ᭄ᬲᬦ᭄ᬢᭂᬦ᭄ᬓᬵᬓᬸᬫᬦᬶᬲᬶᬭ᭛

᭝᭒᭖᭕᭝\᭝᭒᭘᭝\᭝᭑᭒᭝᭟ᬲᬶᬭᬢᬫᬋᬓᬮᬸᬗ᭄ᬕᬸᬄᬫᬶᬮ᭄ᬯᬶᬂᬤᬵᬬᬓᬳᬸᬫᬢᬸᬭ᭄᭞
ᬓᬶᬦᬲᭂᬕᭂᬳᬦᬧᬦ᭄‌ᬯ᭄ᬭᬸᬄᬗᬹᬦᬷᬂᬭᬵᬚ᭄ᬬᬲᬶᬭᬓᬩᬾᬄ᭞
ᬅᬧᬶᬢᬸᬯᬶᬧᬟᬭᭀᬯᬂᬭᭀᬯᬂᬦᬶᬂᬫᬗᬶᬓᭂᬢᬶᬓᭂᬢ᭄᭞
ᬫᬸᬔᬦᬶᬗᬗᬸᬘᬧᬰ᭄ᬭᬷᬤᬾᬦᬶᬂᬫᭀᬚᬭᬓᬓᬯᬶᬦ᭄᭛

᭝᭒᭖᭖᭝\᭝᭒᭘᭝\᭝᭑᭓᭝᭟ᬓ᭄ᬱᬫᬓᭂᬦᬩᬧᬧᬯ᭄ᬯᬢ᭄ᬦᬶᬂᬕ᭄ᬭᬵᬫ᭄ᬬᬵᬥᬫᬓᬮᬸᬱ᭞
ᬧᬤᬧᬳᬶᬫᬮᬯᬦ᭄ᬘᬾᬦ᭄ᬢᭂᬦ᭄ᬫᬾᬧᬵᬮ᭄ᬧᬮᬶᬳᬢᬦ᭞
ᬲᬫᬤᬸᬯᭂᬕᬭᬶᬭᬓ᭄ᬭ᭄ᬬᬦ᭄ᬬᬦ᭄ᬢ᭄ᬯᬓ᭄ᬳᬬ᭄ᬯᬳᬮᬶᬳᬮᬶᬦ᭄᭞
ᬧᬶᬦᬓᬩᬜᬸᬩᬜᬸᬗ᭄ᬓᬾᬗ᭄ᬳᬶᬂᬬᬦ᭄ᬮᬾᬦ᭄ᬚᬸᬕᬬᬦᬶᬓᬵ᭛

᭝᭒᭖᭗᭝\᭝᭒᭘᭝\᭝᭑᭔᭝᭟ᬯᬸᬮᬢᬦᬓᬓᬸᬤᬾᬰᬦ᭄ᬬᬵŧᬵᬦᬷᬕᭂᬕᭂᬭᬲᭂᬧᬶ᭞
ᬬᬢᬸᬦᬢᬸᬦᬲᭂᬋᬄᬯ᭄ᬯᬄᬢᭂᬓ᭄ᬯᬦ᭄ᬢᬦ᭄ᬳᬦᬤᬶᬦᬤᬓ᭄᭞
ᬧᬮᬧᬢᬮᬲᬕᬃᬬ᭄ᬬᬂᬕᬃᬬ᭄ᬬᬂᬢᬦ᭄ᬲᬯᭂᬕᬶᬮᬦ᭞
ᬮᬶᬦᭂᬗᭂᬗᬓᭂᬦᬶᬗᬫ᭄ᬩᭂᬓ᭄ᬫᬃᬫ᭄ᬫᬦ᭄ᬬᬦ᭄ᬋᬲᭂᬧᬮᬗᭃ᭛

᭝᭒᭖᭘᭝\᭝᭒᭘᭝\᭝᭑᭕᭝᭟ᬅᬮᬸᬭᬸᬯᬳᬸᬓᬮᬳᬃᬯ᭄ᬯᬦ᭄ᬓᬬ᭄ᬯᬦ᭄ᬬᬦ᭄ᬰ᭄ᬭᬯᬡᬫᬲ᭞
ᬅᬲᭂᬧᬳᬸᬫᬸᬭᬗᬯ᭄ᬬᬂᬭᬸᬃᬯ᭄ᬯᬦ᭄ᬭᭀᬦ᭄ᬬᬓᬧᬯᬦᬦ᭄᭞
ᬅᬦᬮᬸᬓᬢᬶᬢᭂᬮᬵᬯ᭄ᬯᬤ᭄ᬦᬶᬂᬲᬃᬯ᭄ᬯᬢᬺᬡᬭᬶᬗᬬᬸᬦ᭄᭞
ᬧᭂᬚᬳᬫᭂᬓᬲᬶᬓᬶᬗ᭄ᬓᬶᬂᬮᬸᬂᬦᬶᬂᬚᬗ᭄ᬕᬓᬧᬦᬲᬦ᭄᭛

᭝᭒᭖᭙᭝\᭝᭒᭘᭝\᭝᭑᭖᭝᭟ᬢᭂᬯᭂᬓᬶᬭᬕᬲᬶᬓᬬ᭄ᬯᬦ᭄ᬬᬦ᭄ᬓᬃᬯ᭄ᬯᬵᬭᬭᬲᬮᬗᭃ᭞
ᬢᭂᬗᬳᬶᬢᬮᬶᬓᬫᬫ᭄ᬩᭂᬢ᭄ᬫᬫ᭄ᬩᭂᬢ᭄ᬓᬵᬗᬶᬦᬦᬗᭂᬮᬶᬄ᭞
ᬫᬦᬶᬲᬶᬮᬳᬗᬶᬓᬵᬗ᭄ᬳᬶᬂᬧᬦ᭄ᬭᬂᬦ᭄ᬭᬂᬯᬸᬮᬢᬫᬦᬶᬲ᭄᭞
ᬢᬶᬦᬶᬭᬸᬢᬶᬭᬸᬦᬶᬗᬳ᭄ᬬᬲ᭄ᬭᭀᬦ᭄ᬬᬵᬃᬚ᭄ᬚᬵᬧᬢᬳᬓᬶᬭᬶᬲ᭄᭛

᭝᭒᭗᭐᭝\᭝᭒᭘᭝\᭝᭑᭗᭝᭟ᬲᭂᬟᭂᬗᬶᬗᬲᬸᬚᬶᬫᬵᬲᬵᬢ᭄ᬬᬦ᭄ᬢᬾᬂᬓᬱ᭄ᬝᬕᬢᬭᬱ᭞
ᬓᬭᬶᬓᬶᬮᬶᬓᬓᬸᬫᭂᬡ᭄ᬟᭂᬂᬢᬹᬢ᭄ᬫᬵᬃᬕ᭄ᬕᬵᬫᬘᭂᬓᬶᬲᬸᬓᬸ᭞
ᬲᬳᬧᬦᬲᬶᬳᭂᬦᬸᬦ᭄ᬬᬵᬤᭀᬄᬯ᭄ᬯᬾᬦᭀᬭᬧᬶᬦᬮᬓᬸ᭞
ᬢᬸᬳᬸᬦᬫᬸᬳᬭᬭᬫ᭄ᬬᬵᬲᬓ᭄ᬯᬾᬄᬦᬶᬂᬯ᭄ᬯᬗᬶᬓᬚᭂᬦᭂᬓ᭄᭛

᭝᭒᭗᭑᭝\᭝᭒᭘᭝\᭝᭑᭘᭝᭟ᬚᬮᬤᬓᬤᬶᬧᭂᬢᭂᬂᬬᬦ᭄ᬢᭂᬫ᭄ᬩᬾᬦᬶᬂᬓᬧᬢᬮᬗᭃ᭞
ᬚᬯᬸᬳᬫᭂᬓᬲᬓᭂᬦ᭄ᬋᬫ᭄ᬭᬶᬂᬓᬬ᭄ᬯᬦ᭄ᬳᬜᬭᬲᭂᬫᬶ᭞
ᬯᬳᬸᬫᬭᬶᬧᬦᬗᬶᬲ᭄ᬦᬶᬂᬓᬵᬮᬗ᭄ᬓ᭄ᬬᬂᬲᬸᬔᬲᬸᬫᬬᬩ᭄᭞
ᬅᬲᬶᬕᬓᬤᬶᬢᬶᬦᬫ᭄ᬩᬂᬯᬳ᭄ᬯᬷᬦᬦ᭄ᬢᬸᬓᬦᬕᬶᬭᬂ᭛

᭝᭒᭗᭒᭝\᭝᭒᭘᭝\᭝᭑᭙᭝᭟ᬢᬺᬡᬢᬭᬸᬧᬟᬫᭂᬮ᭄ᬢᬶᬓ᭄ᬯᬷᬚᬦ᭄ᬬᬦ᭄ᬫᬲᬓᬮᬶᬫ᭞
ᬯᬯᬗᬮᬸᬭᬸᬓᬧᬶᬗᬺᬲ᭄ᬢᬹᬢ᭄ᬫᬵᬃᬕ᭄ᬕᬵᬗᭂᬮᬶᬳᬮᬸᬫᬾ᭞
ᬮᬶᬦᬭᬦᬶᬓᭂᬜᬭᬶᬂᬯᬶᬬᬦ᭄ᬮᬸᬗ᭄ᬳᬵᬂᬋᬫᭂᬗᬦᬶᬲᬶᬄ᭞
ᬓᬤᬶᬧᬫᬦᬲᬶᬓᬸᬂᬦᬶᬂᬓᬦ᭄ᬬᬵᬤᬹᬭᬦᬢᭂᬍᬩ᭛

᭝᭒᭗᭓᭝\᭝᭒᭘᭝\᭝᭒᭐᭝᭟ᬳᬜᬭᬩᬜᬸᬢᭂᬕᬮ᭄ᬦ᭄ᬬᬦ᭄ᬓᬵᬦᭂᬫ᭄ᬢᬧ᭄ᬯᬦᬘᬋᬘᭂᬄ᭞
ᬓᬤᬶᬲᬶᬦᬶᬧᬢᬦᬧ᭄ᬭᬶᬄᬫᬵᬃᬕ᭄ᬕᬦ᭄ᬬᬵᬭᬘᭂᬓᬩᭂᬦᭂᬭ᭄᭞
ᬢᬸᬭᬳᬶᬯᭂᬋᬳᬶᬓᬂᬯᬃᬱᬵᬲᬢ᭄ᬓᬵᬭᬶᬓᬲᬭᬓᬢ᭄᭞
ᬅᬲᭂᬫᬸᬧᬸᬧᬸᬭᬭᬾᬄᬢᬹᬢ᭄ᬧᬶᬗ᭄ᬕᬶᬃᬦᬶᬂᬳᬮᬶᬲᬶᬦᬫᭂᬭ᭄᭛

᭝᭒᭗᭔᭝\᭝᭒᭘᭝\᭝᭒᭑᭝᭟ᬩ᭄ᬭᬢᬦᬶᬓᬭᬶᬲᭂᬟᭂᬂᬦᬶᬂᬫᬵᬖᬵᬤ᭄ᬬᬸᬲ᭄ᬭᬳᬶᬦᬯᭂᬗᬶ᭞
ᬚᬯᬸᬳᬗᬧᬶᬢᬸᬢᬦ᭄ᬧᬵᬦ᭄ᬢ᭄ᬬᬵᬤᬺᬲ᭄ᬫᬗ᭄ᬓᬶᬦᬓᭂᬘᭂᬳᬦ᭄᭞
ᬅᬗᬸᬭᬗᬸᬭᬗᬶᬢᬾᬚᬳ᭄ᬬᬂᬘᬦ᭄ᬤ᭄ᬭᬵᬃᬓᬓᬕᬶᬦᭂᬫᬦ᭄᭞
ᬲᬸᬔᬲᬮᬩᬸᬳᬶᬓᬂᬮᬸᬗ᭄ᬮᬹᬗᬦ᭄ᬫᬵᬭᬶᬓᬧᬶᬗᭂᬮᬶᬄ᭛

᭝᭒᭗᭕᭝\᭝᭒᭘᭝\᭝᭒᭒᭝᭟ᬍᬩᬸᬕᬶᬧᬍᬫᬳᬵᬦ᭄ᬬᬵᬚ᭄ᬭᭀᬭᬶᬂᬨᬵᬮ᭄ᬕᬸᬦᬧᬸᬭᬘᬶ᭞
ᬧᬢᬸᬦᬢᬸᬦᬳᬦᬶᬂᬍᬫ᭄ᬩ᭄ᬯᬵᬲᬗ᭄ᬱᬶᬂᬢᬳᬶᬧᬧᬸᬗᭂᬦ᭄᭞
ᬤ᭄ᬯᬶᬚᬯᬭᬲᬶᬭᬩᬃᬬ᭄ᬬᬦ᭄ᬋᬗᬺᬂᬫᭀᬖᬳᬸᬫᬮᬶᬯᬢ᭄᭞
ᬲᬸᬫᭂᬧᭂᬭᬦᬲᬶᬧᭃᬳᬦ᭄ᬫᬃᬫ᭄ᬫᬦ᭄ᬬᬦ᭄ᬰᬸᬘᬶᬯᭂᬓᬲᬦ᭄᭛

᭝᭒᭗᭖᭝\᭝᭒᭘᭝\᭝᭒᭓᭝᭟ᬫᬲᬓᬲᬗᬢᭂᬓᬢ᭄ᬭᬂ‌ᬦ᭄ᬤᬦ᭄ᬫᬵᬢ᭄ᬭᬵᬦᭂᬮᬦᬶᬚᬯᬸᬄ᭞
ᬬᬓᬭᬡᬦᬶᬮᬢᭂᬓ᭄ᬦ᭄ᬬᬵᬢᬶᬗ᭄ᬕᬃᬯᬳ᭄ᬯᬲᬢᬦᬶᬲᬶᬄ᭞
ᬲᬧᬧᬶᬓᬢᬦᬕᭃᬗᭂᬦ᭄ᬢᭂᬫ᭄ᬩᬾᬦᬶᬂᬫᬦᬸᬓᬕᬮᬓ᭄᭞
ᬢᬸᬳᬸᬦᬲᭂᬧᬶᬳᭂᬦᬹᬦ᭄ᬬᬮ᭄ᬯᬷᬭᬕ᭄ᬭᬶᬂᬧᬟᬘᬘᬶᬗᭂᬦ᭄᭛

᭝᭒᭗᭗᭝\᭝᭒᭘᭝\᭝᭒᭔᭝᭟ᬓᬸᬲᬸᬫᬲᬳᬦᬫᬵᬬ᭄ᬯᬦ᭄ᬬᬦ᭄ᬯᬶᬰᬵᬔᬧᬟᬯᬶᬚᬄ᭞
ᬲᭂᬓᬭᬶᬗᬲᬦᬓᬦ᭄ᬢᬸᬦ᭄ᬓᬤ᭄ᬬᬳ᭄ᬬᬸᬦ᭄ᬓᬮᬭᬓᭂᬦ᭞
ᬧᬗᬶᬭᬶᬫᬶᬭᬶᬫᬶᬓᬂᬯᬃᬱᬵᬳᬾᬃᬯᬾᬳᬬᬸᬟᬸᬫᬯᬸᬄ᭞
ᬓᬤᬶᬚᬭᬸᬫᬦᬗᬶᬦ᭄ᬢᬾᬭᬵᬕᬵᬦᬷᬲᬫᬯᬢᬗᬶᬲ᭄᭛

᭝᭒᭗᭘᭝\᭝᭒᭘᭝\᭝᭒᭕᭝᭟ᬫᬸᬯᬳᬲᭂᬓᬭᬮᬲ᭄ᬦ᭄ᬬᬚ᭄ᬬᬾᬱ᭄ᬞᬵᬫᬶᬗᬃᬯ᭄ᬯᬦᬶᬲᬳᬧᬶᬢ᭄᭞
ᬢᬸᬳᬸᬦᬗᬸᬭᬗᬶᬭᬸᬃᬯ᭄ᬯᬦ᭄ᬤᬾᬦᬶᬂᬯᬃᬱᬯᬳᬸᬫᬸᬮᬶᬄ᭞
ᬢᬸᬭᬢᬸᬭᬳᬶᬕᭂᬋᬳ᭄ᬦ᭄ᬬᬵᬕᬸᬧ᭄ᬬᬦ᭄ᬫᬾᬳᬫᭂᬓᬲᬦ᭞
ᬢᬸᬦᬢᬸᬦᬓᬤᬶᬧᬫ᭄ᬯᬶᬢ᭄ᬦᬶᬂᬳᬃᬱᬵᬫᭂᬓᬲᬶᬢᬗᬶᬲ᭄᭛

᭝᭒᭗᭙᭝\᭝᭒᭘᭝\᭝᭒᭖᭝᭟ᬅᬦᬮᬳᬲᬮᬗᭃᬦ᭄ᬬᬾᬗᬵᬱᬵᬥᬵᬗ᭄ᬮᬭᬦᬶᬓᬯᬶ᭞
ᬧᬟᬕᬸᬫᬶᬕᬶᬮᬗᬶᬦ᭄ᬓᬶᬦ᭄ᬢᬶᬗ᭄ᬳᬮ᭄ᬦ᭄ᬬᬵᬦᬶᬮᬶᬗᬶᬢᬯᬂ᭞
ᬓᬫᬟᬶᬟᬶᬗᭂᬦᬗᬾᬧ᭄ᬯᬷᬭᭀᬕᬦ᭄ᬬᬵᬗ᭄ᬕᭂᬕᭂᬲᬗᭂᬲᬄ᭞
ᬓᬤᬶᬓᬳᬧᬶᬢᬗᬸᬦ᭄ᬗᬸᬦ᭄ᬫᬸᬗ᭄ᬕ᭄ᬯᬶᬂᬰᬹᬦ᭄ᬬᬓᬓᬶᬮᬢᬦ᭄᭛

᭝᭒᭘᭐᭝\᭝᭒᭘᭝\᭝᭒᭗᭝᭟ᬦᬳᬦᬸᬘᬧᬦᬶᬭᬫ᭄ᬧᬸᬗ᭄ᬓ᭄ᬯᬗ᭄ᬤᬾᬳᬃᬱᬭᬶᬲᬂᬅᬚ᭞
ᬯᭂᬗᬶᬫᬭᬲᬓᬫᬦ᭄ᬢ᭄ᬬᬦ᭄ᬧ᭄ᬭᬵᬧ᭄ᬢᬵᬦᬾᬓᬢᬟᬳᬶᬭ᭞
ᬤ᭄ᬯᬶᬚᬯᬭᬲᬶᬭᬫᬵᬮᬶᬄᬫᬸᬗ᭄ᬕ᭄ᬯᬶᬂᬩ᭄ᬯᬢ᭄ᬳᬮᬸᬢᭂᬧᬶᬮᭀᬭ᭄᭞
ᬧᬭᬯᬶᬓᬸᬚᬸᬕᬓᬵᬃᬬ᭄ᬬᬵᬕᭀᬱ᭄ᬞᬶᬫ᭄ᬯᬂᬦᬺᬧᬢᬦᬬ᭛

᭝᭒᭘᭑᭝\᭝᭒᭘᭝\᭝᭒᭘᭝᭟ᬧᬟᬳᬶᬫᬋᬓᬕᬸᬧ᭄ᬬᬦ᭄ᬰᬩ᭄ᬤᬦ᭄ᬬᬵᬫᬦᬶᬲᬶᬦᬫᭂᬭ᭄᭞
ᬓᬤᬶᬧᬗᬸᬘᬧᬸᬘᬧ᭄ᬦᬶᬂᬫᬸᬗ᭄ᬕ᭄ᬯᬶᬚ᭄ᬭᭀᬚᬶᬦᭂᬫᬓᬸᬮᬾ᭞
ᬅᬧᬶᬢᬸᬯᬶᬲᬶᬦᬫᬾᬦᬷᬂᬕᬷᬢᬰ᭄ᬭᬷᬦᬺᬧᬢᬦᬬ᭞
ᬭᬱᬦᬶᬓᬯᬶᬦᬶᬯᬾᬓᬵᬦᬾᬓᬂᬧᬵᬮᬧᬦᬫᬦᬶᬲ᭄᭛

᭝᭒᭘᭒᭝\᭝᭒᭘᭝\᭝᭒᭙᭝᭟ᬢᬸᬘᬧᬩᬮᬦᬶᬭᬵᬓ᭄ᬯᬾᬄᬪᬵᬯᬦ᭄ᬬᬦ᭄ᬧᬗᬶᬦᬸᬫᬶᬦᬸᬫ᭄᭞
ᬅᬗᬶᬕᭂᬮᬗᬶᬤᬸᬗᬰ᭄ᬭᬂᬢ᭄ᬯᬓ᭄ᬦ᭄ᬬᬵᬓ᭄ᬯᬾᬄᬓᬤᬶᬳᬸᬫᬶᬮᬷ᭞
ᬧᬟᬳᬶᬦᬶᬓᬕᬸᬫᭂᬦ᭄ᬢᭂᬃᬲᬶᬦ᭄ᬭᬂᬦᬶᬂᬢᬩᭂᬢᬩᭂᬳᬦ᭄᭞
ᬓᬤᬶᬩᬭᬶᬩᬶᬦᬲᬂᬳ᭄ᬬᬂᬭᬶᬂᬲ᭄ᬯᬃᬕ᭄ᬕᬵᬢᬸᬓᬸᬧᬓᬧᭃ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭒᭘᭓᭝\᭝᭒᭙᭝\᭝᭑᭝᭟ᬮᬸᬗ᭄ᬳᬵᬂᬫᬵᬲᬧᬶᬮᬶᬄᬢᭂᬗᬄᬯᭂᬗᬶᬢᬶᬟᭂᬫ᭄ᬲᬳᬦᬦᬶᬗᬗᬶᬦᬸᬫ᭄ᬧᬟᬵᬢᬸᬭᬹ᭞
ᬢᬶᬲ᭄ᬢᬶᬲ᭄ᬦᭀᬭᬫᬸᬫᬶᬓ᭄ᬢᬸᬳᬸᬦ᭄ᬲᬂᬅᬚᬢᬦ᭄ᬫᬺᬫᬫᬗᬸᬫᬗᬸᬢᬦ᭄ᬓᭂᬦᬾᬂᬢᬸᬭᬹ᭞
ᬅᬗ᭄ᬳᬶᬂᬭᬫ᭄ᬬᬭᬶᬦᭂᬗ᭄ᬯᬓᭂᬦ᭄ᬧᬦᬮᬶᬫᬸᬃᬦᬮᬶᬫᬸᬭᬶᬭᬭᬶᬓᬶᬗ᭄ᬓᬶᬗᬶᬂᬳᬢᬶ᭞
ᬕᭂᬡ᭄ᬟᬶᬂᬯᬮ᭄ᬬᬦᬭᬹᬫ᭄ᬲ᭄ᬯᬭᬦ᭄ᬬᬓᬋᬗᭃᬲᬯᭂᬗᬶᬓᬶᬦᬶᬤᬸᬗᬦ᭄ᬓᬶᬤᬸᬂᬩᬸᬯᬸᬦ᭄᭛

᭝᭒᭘᭔᭝\᭝᭒᭙᭝\᭝᭒᭝᭟ᬮᭀᬃᬯᬾᬢᬦ᭄ᬧᬫᬮᬦ᭄ᬢᭂᬦᬦ᭄ᬓᬧᬋᬓᬶᬂᬮ᭄ᬯᬳᬤᬍᬫᬲᬫᬷᬧᬧᬗ᭄ᬤ᭄ᬬᬸᬦᬦ᭄᭞
ᬯ᭄ᬯᬗ᭄ᬦ᭄ᬬᬵᬯᬸᬗ᭄ᬯᬫᬲᬂᬤᬫᬃ‌ᬯ᭄ᬭᬸᬳᬶᬫᬲᬦ᭄ᬬᬦᬫᬮᬸᬫᬮᬸᬫᬾᬄᬢᬶᬩᬵᬗᭂᬦᭂᬫ᭄᭞
ᬢᬦ᭄ᬧᬰ᭄ᬭᬷᬲ᭄ᬯᬭᬦᬶᬂᬧᬮᬸᬤ᭄ᬬᬸᬦᬲᬭᬕ᭄ᬢᭂᬯᬲᬫᬭᬶᬩᬶᬦᬶᬂᬯ᭄ᬯᬗᬗᬺᬗᭃ᭞
ᬏᬦ᭄ᬤᬄᬫ᭄ᬯᬂᬧᬮᬸᬯᬲ᭄ᬢ᭄ᬭᬭᬫ᭄ᬬᬓᬤᬶᬤᬾᬦᬶᬗᬫᬮᬸᬤᬮᬸᬯᬂᬭᬶᬦᭂᬗ᭄ᬯᬓᭂᬦ᭄᭛

᭝᭒᭘᭕᭝\᭝᭒᭙᭝\᭝᭓᭝᭟ᬅᬗ᭄ᬤ᭄ᬬᬸᬦ᭄ᬓᬃᬯ᭄ᬯᬭᬩᬶᬦ᭄ᬬᬢᬦ᭄ᬧᬤᬶᬯᬲᬵᬯᬶᬟᬶᬗᬦᬯᬸᬭᬳᬦ᭄ᬲᬶᬮᬶᬄᬘᬘᬤ᭄᭞
ᬦᬶᬢ᭄ᬬᬂᬰᬩ᭄ᬤᬧᬟᬾᬗ᭄ᬕᬮᬰ᭄ᬭᬓᬫᬍᬲ᭄ᬳᬶᬦᬮᬦᬸᬮᬶᬳᬶᬓᬵᬕᬯᬾᬖᬝ᭞
ᬲ᭄ᬢ᭄ᬭᬷᬦ᭄ᬬᬵᬫᬾᬢ᭄ᬧᬭᬶᬳᬵᬭᬢᬦ᭄ᬯᭂᬤᬶᬓᬤᬹᬱᬦᬦᬳᬮᬕᬯᬾᬦᬶᬓᬵᬧᬝ᭞
ᬓᬳ᭄ᬬᬸᬦ᭄ᬳ᭄ᬬᬸᬦ᭄ᬓᬤᬶᬰᬶᬯᬲᭀᬕᬢᬫᬧᬗ᭄ᬖᬝᬧᬝᬚᬸᬕᬳᬾᬢᬸᬦᬶᬂᬳᬸᬫᬸᬂ᭛

᭝᭒᭘᭖᭝\᭝᭒᭙᭝\᭝᭔᭝᭟ᬲᬓ᭄ᬯᬾᬄᬦᬶᬂᬩᬡᬶᬚᬾᬂᬢᭂᬧᬲ᭄ᬧᬟᬲᬸᬫᬫ᭄ᬩᬸᬢᬓᭂᬦᬶᬲᬕᬯᬾᬦᬶᬓᬵᬮᬯᬲ᭄᭞
ᬦᭀᬭᬵᬧᭂᬓ᭄ᬧᬟᬮᭀᬪᬮᬵᬪᬓᬳᬋᬧ᭄ᬦ᭄ᬬᬦᬓᬸᬝᬓᬝᬶᬓᬦ᭄ᬧᬟᬵᬤᬫᬭ᭄᭞
ᬲᬗ᭄ᬓᭂᬧ᭄ᬤ᭄ᬯᬮ᭄ᬦ᭄ᬬᬳᬸᬯᬸᬲ᭄ᬭᬢᭂᬂᬧᬟᬲᬸᬫᬗ᭄ᬕ᭄ᬭᬳᬯᬶᬚᬶᬮᬦᬶᬓᬶᬦ᭄ᬫᬭᬾᬂᬧᭂᬓᭂᬦ᭄᭞
ᬅᬲ᭄ᬬᬂᬲ᭄ᬬᬂᬓᬋᬗᭃᬳᬸᬫᬸᬂᬲᬗᬲᬗᬦ᭄ᬬᬲᭂᬫᬸᬦᬶᬗᬳᬋᬧ᭄ᬓᬢᬸᬫ᭄ᬩᬲ᭛

᭝᭒᭘᭗᭝\᭝᭒᭙᭝\᭝᭕᭝᭟ᬏᬜ᭄ᬚᬶᬂᬯᬵᬳᬸᬳᬸᬯᬸᬲ᭄ᬟᬯᬸᬄᬧᬶᬢᬸᬫᬸᬦᬶᬂᬧᬟᬳᬶᬩᬗᬸᬦᬓᭀᬦᬤᬦ᭄ᬤᬦ᭞
ᬲᬓ᭄ᬯᬾᬄᬦᬶᬂᬧ᭄ᬭᬚᬸᬭᬶᬢ᭄ᬧᬟᬵᬫᬸᬗᬸᬭᬶᬧᬗ᭄ᬳᬯᬶᬦᬶᬓᬓᬫᭂᬦᬦ᭄ᬬᬫᬗ᭄ᬓᬢ᭞
ᬅᬃᬤ᭄ᬥᬾᬜ᭄ᬚᬶᬂᬧ᭄ᬯᬳᬶᬟᭂᬧ᭄ᬦ᭄ᬬᬢᭂᬓ᭄ᬯᬦᬧᬸᬬᭂᬂᬬᬢᬓᬭᬡᬦᬶᬓᬵᬢᬸᬭᬹᬫᬸᬯᬄ᭞
ᬗ᭄ᬳᬶᬂᬫᬗ᭄ᬓᬢ᭄ᬲᬂᬅᬚᬵᬓᭂᬫᬸᬮ᭄ᬓᭂᬫᬸᬮᬮᬜ᭄ᬘᬶᬗᬦᬗᬭᬳᬓᭂᬦ᭄ᬲᬓᬾᬂᬭŧ᭛

᭝᭒᭘᭘᭝\᭝᭒᭙᭝\᭝᭖᭝᭟ᬲᬂᬫᬫ᭄ᬩᬂᬓᬯᬶᬤᭀᬱᬢᬦ᭄ᬯᭂᬦᬗᬤᭀᬄᬭᬶᬲᬶᬭᬫᬋᬓᬫᬗ᭄ᬓᬸᬧᬯ᭄ᬯᬳᬦ᭄᭞
ᬧ᭄ᬭᬚ᭄ᬜᬵᬢᬦ᭄ᬓᬲᬶᬮᬶᬩ᭄ᬭᬶᬢᬶᬗ᭄ᬓᬳᬶᬗᬲᬾᬯᬓᬫᬗᬶᬦᬓᬦᬾᬂᬢᬸᬳᬦ᭄ᬢᬸᬳᬦ᭄᭞
‌ᬯ᭄ᬭᬸᬄᬭᬶᬂᬬᭀᬕ᭄ᬬᬓᬳᭂᬦ᭄ᬯᬤᬾᬦᬶᬭᬢᬶᬦᬹᬢ᭄ᬲᬧᬯᬭᬳᬶᬓᬭᬫ᭄ᬬᬢᬹᬢ᭄ᬕᭂᬕᭂᬭ᭄᭞
ᬬᬾᬓᬵᬭᬓ᭄ᬯᬳᭂᬦᬹᬦ᭄ᬬᬗᬹᬦᬶᬦᬗᬮᬶᬄᬲᬳᬚᬭᬸᬫᬦᬶᬓᬵᬫᭂᬕᬢ᭄ᬕᬸᬦᬸᬂ᭛

᭝᭒᭘᭙᭝\᭝᭒᭙᭝\᭝᭗᭝᭟ᬰᬹᬦ᭄ᬬᬵᬧᭀᬭᬗᬶᬓᬂᬕᭂᬕᭂᬃᬳᬦᬕᬸᬳᬵᬋᬩᬳᬤᬍᬫᬋᬲ᭄ᬢ᭄ᬯᬲᬶᬂᬫᬸᬮᬢ᭄᭞
ᬢᬦ᭄ᬧᬵᬢ᭄ᬫᬵᬗᬗᬸᬗᬂᬳᬦᬦ᭄ᬓᬤᬶᬳᬦᬵᬗ᭄ᬤᬸᬳᬸᬗᬓᭂᬦᬢᭂᬓᬵᬲᬓᬾᬂᬯᬸᬭᬶ᭞
ᬢᬶᬲ᭄ᬢᬶᬲ᭄ᬦᭀᬭᬫᬭᬵᬗ᭄ᬍᬗᭂᬂᬭᬶᬧᬢᬦᬶᬦ᭄ᬬᬧᬟᬓᬤᬶᬲᬶᬦᬗ᭄ᬕᬦᬶᬂᬓᬯᬶ᭞
ᬗ᭄ᬳᬶᬂᬭᬗᬻᬵᬕᬸᬫᭂᬋᬄᬢᬶᬦᬹᬩ᭄ᬦᬶᬗᬗᬶᬦᬤᬺᬲᬦᬶᬭᬸᬕᭂᬋᬳᬶᬂᬮᬩᬸᬄᬓᬧᬢ᭄᭛

᭝᭒᭙᭐᭝\᭝᭒᭙᭝\᭝᭘᭝᭟ᬗ᭄ᬓᬵᬦᬾᬍᬫ᭄ᬩᬳᬶᬓᬵᬮᬗᭃᬧᬫᬟᭂᬓᬦ᭄ᬯ᭄ᬯᬗᬶᬓᬯᬶᬚᬯᬶᬚᬄᬧᬟᬵᬗᬬᬭ᭄᭞
ᬮᬸᬫ᭄ᬭᬵᬓ᭄ᬯᬾᬳᬧᬸᬢᬶᬄᬯᬸᬬᬳ᭄ᬦ᭄ᬬᬓᬲᬯᬸᬃᬲᬸᬫᬭᬱᬳᬦᬫᬃᬯ᭄ᬯᬬᬶᬂᬚᬯᬸᬄ᭞
ᬅᬯ᭄ᬭᬵᬢᬫ᭄ᬧᭂᬭᬶᬓᬵᬕᭂᬮᬃᬓᬲᬭᬓᬢ᭄ᬲᬭᬓᬢᬲᭂᬫᬸᬲᬵᬭᬶᬦᬶᬂᬧᬸᬟᬓ᭄᭞
ᬳᬃᬱᬵᬫ᭄ᬩᭂᬓ᭄ᬲᬂᬅᬚᬦ᭄ᬢᭂᬓᬵᬯᬸᬬᬯᬸᬬᬄᬫᬢᬢᬸᬯᬶᬦᬳᬭᬶᬧ᭄ᬓᬤᬷᬦᬸᬲᬧ᭄᭛

᭝᭒᭙᭑᭝\᭝᭒᭙᭝\᭝᭙᭝᭟ᬢᬫ᭄ᬩᬓ᭄ᬢᬫ᭄ᬩᬓᬓᬡ᭄ᬟᬮᭀᬃᬓᬶᬤᬸᬮᬶᬧᭀᬫᬳᬵᬦᬶᬓᬓᬤᬶᬧᬶᬡ᭄ᬟᬦᬶᬂᬲᬯᬄ᭞
ᬯ᭄ᬯᬗ᭄ᬦ᭄ᬬᬵᬭᬫ᭄ᬧᬓᬫᬾᬢ᭄ᬯᭂᬮᬸᬢ᭄ᬓᬤᬶᬧᬸᬘᬂᬧᬸᬘᬗᬦᬶᬗᬗᬸᬭᬶᬢ᭄ᬓᬢᬶᬗ᭄ᬳᬮᬦ᭄᭞
ᬧᬓ᭄ᬱᬶᬦ᭄ᬬᬵᬕᭂᬗᬕᭂᬂᬳᬸᬫᬸᬂᬓᬤᬶᬓᭂᬩᭀᬧᬗᬸᬮᬳᬯᬸᬭᬳᬦ᭄ᬲᬶᬮᬶᬄᬩᬸᬭᬸ᭞
ᬬᬦ᭄ᬓᬯᬺᬕ᭄ᬧᬟᬫᭃᬃᬕᬸᬫᭂᬦ᭄ᬢᭂᬭᬦᬫᬃᬕᭂᬋᬳᬶᬗᬤᬸᬭᬸᬕᬦ᭄ᬧᬟᬵᬯᭂᬌ᭛

᭝᭒᭙᭒᭝\᭝᭒᭙᭝\᭝᭑᭐᭝᭟ᬅᬪ᭄ᬭᬵᬮ᭄ᬯᬶᬃᬲᭂᬓᬭᬶᬂᬮᬗᬶᬢ᭄ᬩ᭄ᬭᬚᬓᬢᭀᬦ᭄ᬧᬫᭂᬯᭂᬳᬶᬲᬸᬧᬶᬢᬶᬂᬲᬳᬶᬂᬲᬳᬶᬂ᭞
ᬅᬗ᭄ᬚ᭄ᬭᬄᬢᬦ᭄ᬓᬳᬦᬦ᭄ᬍᬯᬲ᭄ᬧᬲᬸᬗᬶᬓᬵᬲᬶᬭᬲᬶᬭᬓᬤᬶᬓᭂᬫ᭄ᬩᬗᬶᬂᬓᬭᬂ᭞
ᬮ᭄ᬯᬶᬃᬮᬸᬂᬦᬶᬂᬓᬢᬶᬭᬄᬫᬶᬭᬄᬦᬶᬲᬸᬗᬸᬢᬶᬂᬳᬸᬭᬗᬗᬭᬶᬗᬭᬶᬂᬫᬭᬾᬂᬮᬸᬫᬸᬢ᭄᭞
ᬢᬹᬢ᭄ᬫᬵᬃᬕ᭄ᬕᬵᬳᬋᬫᬶᬲ᭄ᬧᭂᬚᬄᬓᬤᬶᬫᭂᬦᬸᬃᬲᬓᬲᬮᬯᭂᬮᬯᭃᬲᬸᬫᬫ᭄ᬩᬸᬭᬢ᭄᭛

᭛᭜᭛ᬩᬲᬦ᭄ᬢᬢᬶᬮᬓ᭛᭜᭛––⏑|–⏑⏑|⏑–⏑|⏑–⏑|–⏓

᭝᭒᭙᭓᭝\᭝᭓᭐᭝\᭝᭑᭝᭟ᬲᬵᬫ᭄ᬧᬸᬦ᭄ᬍᬧᬲ᭄ᬭŧᬦᬭᬾᬦ᭄ᬤ᭄ᬭᬱᬸᬢᬵᬧᬦᬤᬺᬲ᭄᭞
ᬲᬂᬩ᭄ᬭᬵᬳ᭄ᬫᬡᬾᬯᬸᬭᬶᬮᬯᬦ᭄ᬋᬱᬶᬰᬶᬯᬩᭀᬤ᭄ᬥ᭞
ᬅᬕ᭄ᬬᬵᬧᬟᬵᬦᬸᬢᬸᬢᬶᬢᬦ᭄ᬳᬦᬓᬵᬃᬬ᭄ᬬᬭᬃᬬ᭄ᬬᬦ᭄᭞
ᬫᬸᬗ᭄ᬕ᭄ᬯᬶᬂᬕᬚᬵᬰ᭄ᬯᬭŧᬫᬰ᭄ᬭᬗᬮᬸᬫ᭄ᬩᬮᬸᬫ᭄ᬩ᭛

᭝᭒᭙᭔᭝\᭝᭓᭐᭝\᭝᭒᭝᭟ᬮ᭄ᬯᬄᬦᬃᬫ᭄ᬫᬤᬵᬓᬢᭂᬫᬸᬤᬾᬦᬭᬦᬵŧᬧᬸᬢ᭄ᬭ᭞
ᬲᬂᬩ᭄ᬭᬵᬳ᭄ᬫᬡᬵᬲᬪᬲᬪᬵᬭᬶᬬᬲᬵᬭᬶᬲᬵᬭᬶ᭞
ᬅᬢ᭄ᬬᬦ᭄ᬢᬦᬶᬃᬫ᭄ᬫᬮᬧᬗ‌ᬯ᭄ᬭᬸᬳᬦᬾᬰᬸᬘᬶᬦ᭄ᬬ᭞
ᬫᬃᬫ᭄ᬫᬦ᭄ᬬᬦᬸᬢ᭄ᬢᬫᬯᬶᬚᬶᬮ᭄ᬦ᭄ᬬᬲᬓᬾᬂᬰᬰᬵᬗ᭄ᬓ᭛

᭝᭒᭙᭕᭝\᭝᭓᭐᭝\᭝᭓᭝᭟ᬲᭃᬄᬧᬸᬱ᭄ᬧᬮᬬ᭄ᬯᬦᬶᬗᬢᬷᬃŧᬳᬦᬾᬳᭂᬦᬷᬦ᭄ᬬ᭞
ᬓᬸᬦ᭄ᬢᬸᬮ᭄ᬧᬟᬵᬗᬤᭂᬕᬤᭂᬕ᭄ᬭᬶᬧᬘᬃᬧᬘᬃᬡ᭄ᬦ᭄ᬬ᭞
ᬮᬷᬮᬵᬟᬭᬵᬭᬶᬓᬮᬓᬵᬦ᭄ᬬᬯᬶᬚᬄᬧᬟᬵᬤ᭄ᬬᬸᬲ᭄᭞
ᬅᬓ᭄ᬯᬾᬄᬫᬬᬹᬭᬫᬗᬶᬕᭂᬮ᭄ᬭᬶᬧᬲᬶᬃᬧᬲᬶᬃᬡ᭄ᬦ᭄ᬬ᭛

᭝᭒᭙᭖᭝\᭝᭓᭐᭝\᭝᭔᭝᭟ᬗ᭄ᬓᬵᬦᬦ᭄ᬧᬭᬃᬬ᭄ᬬᬦᬭᬳᬸᬧ᭄ᬦᬭᬦᬵŧᬧᬸᬢ᭄ᬭ᭞
ᬫᬸᬗ᭄ᬕ᭄ᬯᬶᬗᬰᭀᬓᬲᬶᬭᬢᬦ᭄ᬫᬭᬶᬰᭀᬓᬘᬶᬢ᭄ᬢ᭞
ᬦ᭄ᬬᬹᬤᬦ᭄ᬢᬫᬾᬤᬶᬭᬶᬫᬦᬄᬦᬶᬭᬓᬾᬗᬶᬦᬾᬗᬶᬦ᭄᭞
ᬓᬵᬗ᭄ᬕᭂᬓ᭄ᬲᬶᬭᬵᬦᭂᬫᬸᬧᬸᬟᬓ᭄ᬫᬗᬸᬟᭀᬟᬭᬶᬂᬯ᭄ᬯᬶ᭛

᭝᭒᭙᭗᭝\᭝᭓᭐᭝\᭝᭕᭝᭟ᬦ᭄ᬬᬂᬘᬓ᭄ᬭᬯᬵᬓᬧᬟᬭᬫ᭄ᬬᬫᬳᬶᬫ᭄ᬬᬳᬶᬫ᭄ᬬᬦ᭄᭞
ᬗ᭄ᬓᬵᬦᬾᬲᬭᭀᬭᬸᬳᬯᭂᬓᬲ᭄ᬦ᭄ᬬᬮᬯᬦ᭄ᬧ᭄ᬭᬶᬬᬦ᭄ᬬ᭞
ᬫᬦ᭄ᬤᬲ᭄ᬯᬭᬦ᭄ᬬᬓᬋᬗᭃᬦᬶᬭᬢᬦ᭄ᬲ᭄ᬨᬸᬝᬵᬭᬹᬫ᭄᭞
ᬯᬶᬦᬺᬕ᭄ᬦᬶᬭᬵᬧᬢᬓᬮᬷᬗᬦᬶᬤᬾᬦᬶᬭᬵᬫᬺᬕ᭄᭛

᭝᭒᭙᭘᭝\᭝᭓᭐᭝\᭝᭖᭝᭟ᬳᬗ᭄ᬰᬵᬧᬸᬢᬶᬄᬭᬶᬢᭂᬗᬳᬤ᭄ᬬᬸᬲᬗᬸᬫ᭄ᬩᬗᬸᬫ᭄ᬩᬂ᭞
ᬓᭀᬫ᭄ᬩᬓ᭄ᬢᬶᬦᬹᬩᬶᬗᬗᬶᬦᬤᬺᬲᬗᬶᬗ᭄ᬕᭂᬓᬶᬗ᭄ᬕᭂᬓ᭄᭞
ᬫᭀᬕᬵᬭᬭᬲ᭄ᬭᬭᬲᬭᬹᬫ᭄ᬓᬋᬗᭃᬲ᭄ᬯᬭᬦ᭄ᬬ᭞
ᬓᬤ᭄ᬬᬵᬯᬭᬄᬬᬦᬮᬗᭃᬭᬶᬳᬦᬦ᭄ᬬᬭᬶᬂᬯ᭄ᬯᬶ᭛

᭝᭒᭙᭙᭝\᭝᭓᭐᭝\᭝᭗᭝᭟ᬯᬤ᭄ᬯᬵᬦᬶᬭᬵᬤᬸᬮᬸᬭᬶᬧᬶᬗ᭄ᬕᬶᬭᬟᬦ᭄ᬢᬟᬦ᭄ᬢ᭞
ᬅᬓ᭄ᬯᬾᬄᬍᬧᬲ᭄ᬧᬟᬓᬳᬜ᭄ᬚᬸᬭᬤᭀᬄᬮᬓᬸᬦ᭄ᬬ᭞
ᬫᬗ᭄ᬱᬸᬮ᭄ᬫᬸᬯᬄᬲᬳᬧᬤᬵᬢᬶᬢᬶᬦᬸᬡ᭄ᬟᬧᬵᬚᬭ᭄᭞
ᬆᬧᬦ᭄ᬓᬶᬦᭀᬦᬓᭂᬦᬗᬦ᭄ᬢ᭄ᬬᬫᬓᬸᬯ᭄ᬯᬓᬸᬯ᭄ᬯ᭛

᭝᭓᭐᭐᭝\᭝᭓᭐᭝\᭝᭘᭝᭟ᬰᬷᬖ᭄ᬭᬵᬕᬯᬾᬕᬺᬳᬮᬢᬵᬫ᭄ᬭᬶᬓᬭᬹᬫ᭄ᬲᭂᬓᬃᬡ᭄ᬦ᭄ᬬ᭞
ᬦᭀᬭᬵᬓᬯᭃᬧᬟᬯᬶᬘᬓ᭄ᬱᬡᬭᬶᬂᬓᬮᬗ᭄ᬯᬦ᭄᭞
ᬅᬦ᭄ᬤᬸᬮ᭄ᬯᬸᬗᬹᬫ᭄ᬯᬗᬲᬦᬵᬗ᭄ᬚ᭄ᬭᬳᬶᬧᬶᬗ᭄ᬕᬶᬭᬶᬂᬮ᭄ᬯᬄ᭞
ᬭᬫ᭄ᬬᬵᬮᬗᭃᬧᬶᬦᬋᬓᬦ᭄ᬬᬳᬦᬦ᭄ᬧᬫᬗ᭄ᬕᬸᬂ᭛

᭝᭓᭐᭑᭝\᭝᭓᭐᭝\᭝᭙᭝᭟ᬦ᭄ᬤᬄᬭᬶᬂᬲᬫᬦ᭄ᬢᬚᬶᬳᬦᬵᬤ᭄ᬪᬸᬢᬫᬹᬃᬢ᭄ᬢᬶᬦᬶᬂᬳ᭄ᬬᬂ᭞
ᬫᬵᬢᬗ᭄ᬕᬭᬹᬧᬧᬶᬦᬓᬵᬃᬕ᭄ᬕᬟᬭᬶᬂᬯᬦᬵᬤ᭄ᬭᬶ᭞
ᬲᬶᬗ᭄ᬳᬵᬗ᭄ᬟᬧᬸᬃᬯᭂᬤᬶᬫᬦᬫ᭄ᬩᬳᬋᬲ᭄ᬢᬸᬫᭀᬦ᭄ᬬ᭞
ᬅᬶᬭᬵᬯᬡᬵᬦᬸᬭᬸᬦᬸᬚᬃᬦᬶᬗᬦᬃᬓᬦᬃᬓ᭛

᭝᭓᭐᭒᭝\᭝᭓᭐᭝\᭝᭑᭐᭝᭟ᬭᬶᬮ᭄ᬯᬄᬲᬪᬵᬦ᭄ᬬᬲᭂᬟᭂᬗᬤ᭄ᬬᬸᬲᬳᬶᬮ᭄ᬬᬳᬶᬮ᭄ᬬᬦ᭄᭞
ᬦᭀᬭᬂᬪᬬᬾᬭᬶᬬᬧᬸᬢᬸᬲ᭄ᬯᬸᬳᬬᬵᬮᬸᬗᬵᬗ᭄ᬮ᭄ᬯᬂ᭞
ᬅᬗ᭄ᬮᬗ᭄ᬳᬸᬬᬤᬺᬲᬦᬫᬃᬕᬚᬫᬷᬦᬫᭂᬢ᭄ᬢ᭞
ᬳᬶᬫ᭄ᬧᭂᬃᬓᬭᬂᬮᬶᬫᬦᬶᬓᬵᬮᬦᬶᬓᬵᬗᬮᬶᬫ᭄ᬧᬸᬂ᭛

᭝᭓᭐᭓᭝\᭝᭓᭐᭝\᭝᭑᭑᭝᭟ᬅᬫ᭄ᬩᭃᬦᬶᬫᬾᬤᬦᬶᬕᬚᬄᬦᬭᬦᬵŧᬧᬸᬢ᭄ᬭ᭞
ᬲᬵᬓ᭄ᬱᬵᬢᬶᬦᬫ᭄ᬩᬸᬗᬶᬓᬳᬾᬢᬸᬦᬶᬓᬪ᭄ᬭᬫᬦ᭄ᬢ᭞
ᬅᬩ᭄ᬬᬹᬭᬦᬶᬂᬮ᭄ᬯᬳᬍᬢᬸᬄᬓᬓᭂᬩᬸᬃᬩᬜᬸᬦ᭄ᬬ᭞
ᬯᬶᬢ᭄ᬦᬶᬂᬲᬭᭀᬚᬓᬤᬳᬸᬢ᭄ᬓᬮᬯᬦ᭄ᬲᭂᬓᬃᬡ᭄ᬦ᭄ᬬ᭛

᭝᭓᭐᭔᭝\᭝᭓᭐᭝\᭝᭑᭒᭝᭟ᬫᭂᬦ᭄ᬢᬲ᭄ᬧ᭄ᬯᬬᬵᬗᬤᭂᬕᬗᬸᬗ᭄ᬕᬸᬮᬶᬢᬷᬭᬦᬶᬂᬮ᭄ᬯᬄ᭞
ᬕᬗ᭄ᬕᭂᬂᬮᬯᬦ᭄ᬲᬭᬱᬶᬚᬵᬗ᭄ᬳᬶᬩᭂᬓᬶᬭ᭄ᬬᬯᬓ᭄ᬦ᭄ᬬ᭞
ᬫᭂᬢ᭄ᬢᬵᬯᭂᬌᬦᭂᬳᭂᬭᬲᬸᬫ᭄ᬧᬶᬗᬖᬡ᭄ᬝᬓᬫ᭄ᬩᬂ᭞
ᬅᬪ᭄ᬭᬵᬓᬢᬶᬗ᭄ᬳᬮᬦᬶᬓᬵᬓᬤᬶᬦᬵᬕᬧᬸᬱ᭄ᬧ᭛

᭝᭓᭐᭕᭝\᭝᭓᭐᭝\᭝᭑᭓᭝᭟ᬫᬾᬯ᭄ᬯᬷᬯᬸᬲᬗ᭄ᬔ᭄ᬬᬦᬶᬕᬚᬄᬦᬭᬦᬵŧᬧᬸᬢ᭄ᬭ᭞
ᬦ᭄ᬤᬵᬢᬦ᭄ᬧᬫᬃᬧ᭄ᬧᬢᬶᬭᬶᬕᭃᬗ᭄ᬦ᭄ᬬᬮᬯᬦ᭄ᬕᬸᬡᬦ᭄ᬬ᭞
ᬅᬯᬺᬕ᭄ᬲᬓᬾᬢᬗᬦᬮᬄᬟ᭄ᬬᬫᬧᬶᬦ᭄ᬭᬶᬦᬸᬓ᭄ᬭᬓ᭄᭞
ᬆᬧᬦ᭄ᬲ᭄ᬯᬪᬵᬯᬦᬶᬗᬮᬶᬢ᭄ᬚᬸᬕᬢᬦ᭄ᬢᬶᬦᬗ᭄ᬕᭂᬮ᭄᭛

᭝᭓᭐᭖᭝\᭝᭓᭐᭝\᭝᭑᭔᭝᭟ᬲ᭄ᬢ᭄ᬭᬷᬲ᭄ᬢ᭄ᬭᬷᬧᬟᬵᬗ᭄ᬳᬶᬮᬶᬮᬯᬦ᭄ᬭᬭᬬᬦ᭄ᬯᬫᬦ᭄ᬯᬫ᭄᭞
ᬅᬤᬺᬲ᭄ᬮᬓᬸᬦ᭄ᬬᬓᬭᬶᬓᬶᬮ᭄ᬓᬯᭂᬤᬶᬦ᭄ᬬᬗᬹᬦᬶ᭞
ᬫᬗ᭄ᬓᬾᬦ᭄ᬢᭂᬓᬾᬂᬪᬬᬲᬸᬓᭂᬢ᭄ᬭᬯᬶᬬᬬᬵᬦᬶᬦᬫ᭄ᬩᬄ᭞
ᬯᬾᬢ᭄ᬦᬶᬂᬢᬓᬸᬢ᭄ᬧᬢᬶᬲᬸᬲᬸᬧ᭄ᬲᬸᬲᬸᬧᬷᬗᬮᬲ᭄ᬕᭃᬂ᭛

᭝᭓᭐᭗᭝\᭝᭓᭐᭝\᭝᭑᭕᭝᭟ᬅᬓ᭄ᬯᬾᬄᬫᬭᬾᬂᬢᬳᭂᬦᬦᬸᬗ᭄ᬢᬸᬗᬫᬾᬢᬸᬧᬵᬬ᭞
ᬯᬢ᭄ᬯᬷᬦᬸᬮᬸᬃᬡ᭄ᬦ᭄ᬬᬲᬕᭂᬦᬸᬓ᭄ᬲᬯᬮᬸᬄᬲᬮᬸᬫ᭄ᬧᬂ᭞
ᬢᭂᬡ᭄ᬟᬲ᭄ᬦᬶᬓᬂᬮᬶᬫᬦᬯᬵᬲ᭄ᬢᬶᬦᬸᬚᬸᬦ᭄ᬬᬢᬦ᭄ᬮᬾᬦ᭄᭞
ᬢᭀᬕ᭄ᬢᭀᬃᬦ᭄ᬤᬢᬦ᭄ᬤ᭄ᬯᬓᬢᬶᬩᬵᬦ᭄ᬤᬦᬶᬓᬂᬰᬶᬮᬵᬲ᭄ᬬᬸᬄ᭛

᭝᭓᭐᭘᭝\᭝᭓᭐᭝\᭝᭑᭖᭝᭟ᬓ᭄ᬭᭀᬥᬂᬮᬶᬫᬦ᭄ᬫᬢᬦᬶᬓᬵᬗ᭄ᬤᬺᬗᬦᭀᬦ᭄ᬯ᭄ᬯᬗᬓ᭄ᬯᬾᬄ᭞
ᬭᬶᬂᬓᬵᬬ᭄ᬯᬦᬗ᭄ᬳᬩᬮᬗᬶᬂᬓᬬᬸᬓᬬ᭄ᬯᬕᬦ᭄ᬢᬶ᭞
ᬬᬾᬓᬦ᭄ᬢᬸᬫᬦ᭄ᬤᬗᬗᬬᬸᬄᬧᬗᬕᭃᬂᬓᬢᬸᬗ᭄ᬓᬸᬮ᭄᭞
ᬲ᭄ᬬᬵᬓ᭄ᬧᭀᬓ᭄ᬋᬩᬄᬭᬶᬯᬮᬓᬗ᭄ᬦ᭄ᬬᬩᬗᬸᬦ᭄ᬭᬶᬦᭂᬗ᭄ᬕᬦ᭄᭛

᭝᭓᭐᭙᭝\᭝᭓᭐᭝\᭝᭑᭗᭝᭟ᬯᬤ᭄ᬯᬵᬦᬺᬧᬵᬢ᭄ᬫᬚᬫᬲᭂᬗ᭄ᬳᬶᬢᬲᬶᬗ᭄ᬳᬦᬵᬤ᭞
ᬲᬵᬭᬵᬓᬸᬲᬵᬭᬰᬭᬡᬵᬰ᭄ᬭ᭄ᬬᬯᬵᬦᬶᬭᬶᬂᬧ᭄ᬭᬂ᭞
ᬓ᭄ᬭᬹᬭᬵᬓᬶᬳᬮ᭄ᬓᬶᬳᬮᬕᭃᬂᬓᬭᬯᬮ᭄ᬬᬢᬶᬫ᭄ᬩᬸᬮ᭄᭞
ᬰᬹᬭᬩ᭄ᬭᬢᬵᬲᬶᬭᬲᬶᬭᬦ᭄ᬧᬟᬢᬦ᭄ᬤᬤᬶᬚ᭄ᬭᬶᬄ᭛

᭝᭓᭑᭐᭝\᭝᭓᭐᭝\᭝᭑᭘᭝᭟ᬬᬾᬓᬵᬗ᭄ᬮᬯᬦ᭄ᬧᬟᬫᬋᬓ᭄ᬧᬶᬦᬸᬧᬸᬮ᭄ᬲᭂᬫᬸᬢ᭄ᬦ᭄ᬬ᭞
ᬓ᭄ᬯᬾᬳ᭄ᬦ᭄ᬬᬵᬧ᭄ᬭᬫᬵᬡᬲᬢᬲᬶᬓ᭄ᬬᬢᬧᬗ᭄ᬳᬟᬦ᭄ᬬ᭞
ᬅᬫ᭄ᬩᭂᬓ᭄ᬦᬶᬓᬂᬕᬚᬫᬫᬢ᭄ᬬᬦᬦᭀᬭᬯᬵᬦᬶ᭞
ᬕᭃᬗ᭄ᬦ᭄ᬬᬵᬧ᭄ᬭᬫᬾᬬᬲᬕᬸᬦᬸᬂᬬᬢᬧᬗ᭄ᬕᬚᬳ᭄ᬦ᭄ᬬ᭛

᭝᭓᭑᭑᭝\᭝᭓᭐᭝\᭝᭑᭙᭝᭟ᬫᬵᬲᭃᬳᬦᬾᬂᬭŧᬦᬭᬾᬦ᭄ᬤ᭄ᬭᬱᬸᬢᬵᬗᬕᭂᬫ᭄ᬳ᭄ᬭᬹ᭞
ᬮᬗ᭄ᬓᬧ᭄ᬳᬦᬾᬓᬶᬯᬳᬸᬯᬸᬲ᭄ᬧᬶᬦᬲᬂᬢᬮᬶᬦ᭄ᬬ᭞
ᬲᬵᬫ᭄ᬧᬸᬦ᭄ᬫᬶᬦᬦ᭄ᬢ᭄ᬭᬦᬶᬦᬬᬢ᭄ᬲᬳᬳᬲ᭄ᬢᬶᬰᬶᬓ᭄ᬱᬵ᭞
ᬲᬃᬘᭂᬩ᭄ᬢᬶᬩᬵᬗᭂᬦᬦᬶᬓᬸᬫ᭄ᬪᬦᬶᬓᬂᬕᬚᬾᬦ᭄ᬤ᭄ᬭ᭛

᭝᭓᭑᭒᭝\᭝᭓᭐᭝\᭝᭒᭐᭝᭟ᬲᬵᬫ᭄ᬧᬸᬦ᭄ᬓᭂᬦᬵᬫ᭄ᬭᬶᬳᬗᬸᬲᬷᬧᬸᬮᬶᬳᬦ᭄ᬢᬸᬫᬦ᭄ᬤᬂ᭞
ᬦ᭄ᬤᬦ᭄ᬲᬃᬯ᭄ᬯᬲᬦ᭄ᬥᬶᬦᬶᬰᬭᬷᬭᬦᬶᬓᬵᬕ᭄ᬭᬳᬗᬺᬲ᭄᭞
ᬬᬾᬓᬦ᭄ᬧᬗᭀᬳᬦᬗᬤᭂᬕ᭄ᬫᬢᬶᬢᬦ᭄ᬧᬲᬵᬭ᭞
ᬕᭀᬃᬪᭀᬄᬢᬶᬩᬵᬓᬤᬶᬰᬶᬮᬵᬤ᭄ᬭᬶᬋᬩᬄᬓᬮᬶᬡ᭄ᬟ᭄ᬯᬦ᭄᭛

᭝᭓᭑᭓᭝\᭝᭓᭐᭝\᭝᭒᭑᭝᭟ᬯᬗ᭄ᬓᬾᬦ᭄ᬬᬲᬓ᭄ᬱᬡᬳᬦᬦ᭄ᬬᬓᬤᬷᬂᬧᬗᬶᬧ᭄ᬬᬦ᭄᭞
ᬢᬾᬚᬧ᭄ᬭᬓᬷᬃᬡ᭄ᬦᬤᬸᬫᬶᬮᬄᬢᭂᬓᬢᬦ᭄ᬧᬲᬗ᭄ᬓᬦ᭄᭞
ᬯᬶᬤ᭄ᬬᬵᬥᬭᬵᬳᬍᬧᬤᭂᬡ᭄ᬟᬳᬦᬾᬢᭂᬗᬳ᭄ᬦ᭄ᬬ᭞
ᬉᬢ᭄ᬧᬢ᭄ᬢᬶᬦᬶᬂᬤ᭄ᬯᬶᬭᬤᬫᬵᬢᬶᬫᬳᬵᬧ᭄ᬭᬪᬵᬯ᭛

᭝᭓᭑᭔᭝\᭝᭓᭐᭝\᭝᭒᭒᭝᭟ᬓᬮ᭄ᬧᬤ᭄ᬭᬸᬫᬫ᭄ᬭᬶᬓᬶᬦᬮᬧ᭄ᬦ᭄ᬬᬧᬫᬸᬃᬱᬶᬢᬦ᭄ᬬ᭞
ᬮ᭄ᬯᬶᬃᬧᬸᬱ᭄ᬧᬯᬃᬱᬢᬸᬫᬶᬩᬾᬦᬭᬦᬵŧᬧᬸᬢ᭄ᬭ᭞
ᬆᬰ᭄ᬘᬃᬬ᭄ᬬᬩᬸᬤ᭄ᬥᬶᬦᬶᬭᬲᬵᬤᬭᬤᬾᬦᬶᬭᬵᬗ᭄ᬮᬶᬂ᭞
ᬳ᭄ᬬᬂᬳ᭄ᬬᬂᬧᬭᬦ᭄ᬓᬭᬶᬓᬶᬢᬲ᭄ᬬᬧᬢᬵᬗᬭᬦ᭄ᬢ᭛

᭛᭜᭛ᬯᬗ᭄ᬰᬲ᭄ŧ᭛᭜᭛⏑–⏑|––⏑|⏑–⏑|–⏑⏓

᭝᭓᭑᭕᭝\᭝᭓᭑᭝\᭝᭑᭝᭟ᬓᭂᬦᭀᬄᬧᬢᬓ᭄ᬯᬦ᭄ᬢᬭᬶᬢᬶᬗ᭄ᬓᬳᬶᬗ᭄ᬳᬸᬮᬸᬦ᭄᭞
ᬗ᭄ᬳᬸᬮᬸᬦ᭄ᬓᬲᬗ᭄ᬔ᭄ᬬᬦ᭄ᬫᬗᬭᬦ᭄ᬧ᭄ᬭᬶᬬᬫ᭄ᬩᬤ᭞
ᬲ᭄ᬯᬧᬸᬢ᭄ᬭᬲᬂᬘᬶᬢ᭄ᬭᬭŧᬧ᭄ᬭᬓᬵᬰᬶᬢ᭞
ᬲᬶᬭᬵᬤᬶᬕᬦ᭄ᬥᬃᬯ᭄ᬯᬧᬢᬷᬓᬤᬾᬯᬢᬦ᭄᭛

᭝᭓᭑᭖᭝\᭝᭓᭑᭝\᭝᭒᭝᭟ᬗ᭄ᬳᬸᬮᬸᬦ᭄ᬲᬓᬾᬂᬲ᭄ᬯᬃᬕ᭄ᬕᬯᬶᬰᬵᬢᬮᬵᬮᬦ᭞
ᬅᬦᬸᬗ᭄ᬕᬦᬸᬗ᭄ᬕᬮ᭄ᬫᬳᬵᬲᬶᬂᬯᬦᬵᬦ᭄ᬢᬭ᭞
ᬢᭂᬓᬾᬂᬧᬲᬶᬃᬢᬦ᭄ᬳᬦᬢᬦ᭄ᬓᬮᬗ᭄ᬮᬗᬦ᭄᭞
ᬮᬗᭃᬦᬶᬗᬫ᭄ᬩᭂᬓ᭄ᬲᬧᬭᬦ᭄ᬢᬶᬦᬹᬢᬓᭂᬦ᭄᭛

᭛᭜᭛ᬩᬲᬦ᭄ᬢᬢᬶᬮᬓ᭛᭜᭛––⏑|–⏑⏑|⏑–⏑|⏑–⏑|–⏓

᭝᭓᭑᭗᭝\᭝᭓᭒᭝\᭝᭑᭝᭟ᬗ᭄ᬓᬾᬦᬃᬫ᭄ᬫᬤᬵᬗ᭄ᬳᬸᬮᬸᬦᬘᬗ᭄ᬓ᭄ᬭᬫᬲᬵᬭᬶᬲᬵᬭᬶ᭞
ᬓᬜ᭄ᬘᬶᬢ᭄ᬓᬧᬗ᭄ᬕᬶᬳᬗᬤᭂᬕ᭄ᬪᬕᬯᬵᬦ᭄ᬧᬢᬗ᭄ᬕ᭞
ᬧᬓ᭄ᬱᬵᬤ᭄ᬬᬸᬲᬵᬧᬢᭂᬍᬲᬦ᭄ᬢᬸᬫᬸᬮᬸᬬ᭄ᬫᬭᬾᬂᬮ᭄ᬯᬄ᭞
ᬫᭀᬖᬗ᭄ᬳᬸᬮᬸᬦ᭄ᬢᬸᬫᬸᬭᬸᬦᬗ᭄ᬭᬸᬳᬸᬭᬷᬲᬶᬭᬵᬤ᭄ᬬᬸᬲ᭄᭛

᭝᭓᭑᭘᭝\᭝᭓᭒᭝\᭝᭒᭝᭟ᬕᭃᬂᬓ᭄ᬭᭀᬥᬯᬵᬓ᭄ᬘᬮᬲᬶᬭᬦ᭄ᬧᬦᬶᬩᬵᬦᬶᬰᬵᬧ᭞
ᬑᬬᬸᬄᬕᬚᬄᬢᭂᬫᬳᬵᬦᬫ᭄ᬯᬫᬭᬦ᭄ᬫᬭᬶᬳ᭄ᬬᬂ᭞
ᬗ᭄ᬓᬾᬢᭀᬗ᭄ᬕ᭄ᬯᬦᬫ᭄ᬯᬢᬦᬤᭀᬄᬬᬲᬓᬾᬭᬶᬓᬶᬂᬮ᭄ᬯᬄ᭞
ᬦᬵᬳᬦ᭄ᬯᭂᬓᬲ᭄ᬦᬶᬧᬗᬸᬘᬧ᭄ᬦᬶᬭᬓᬃᬡ᭄ᬦᬰᬹᬮ᭛

᭝᭓᭑᭙᭝\᭝᭓᭒᭝\᭝᭓᭝᭟ᬢᬦ᭄ᬫᬶŧᬬᬭᬶᬗ᭄ᬳᬸᬮᬸᬦᬶᬓᬂᬕᬚᬫᭂᬢ᭄ᬢᬭᬹᬧ᭞
ᬩ᭄ᬬᬓ᭄ᬢᬵᬦᬲᬡ᭄ᬟᬸᬢᬗᬸᬚᬃᬬᬦᬦᭂᬗ᭄ᬕᬳᬮ᭄ᬯᬵ᭞
ᬲᬗ᭄ᬓᬾᬗᬫᬗ᭄ᬕᬶᬳᬶᬯᬸᬬᬸᬂᬪᬕᬯᬵᬦ᭄ᬧᬢᬗ᭄ᬕ᭞
ᬢᬧ᭄ᬯᬦ᭄ᬰᬶᬦᬵᬧᬢᬸᬫᬸᬮᬸᬬ᭄ᬫᬢᭂᬫᬄᬕᬚᬾᬦ᭄ᬤ᭄ᬭ᭛

᭝᭓᭒᭐᭝\᭝᭓᭒᭝\᭝᭔᭝᭟ᬅᬦ᭄ᬫᬗ᭄ᬓᬦᬩ᭄ᬯᬢᬶᬯᬸᬬᬸᬂᬪᬕᬯᬵᬦ᭄ᬧᬢᬗ᭄ᬕ᭞
ᬓᬵᬭᬸᬡ᭄ᬬᬩᬸᬤ᭄ᬥᬶᬦᬶᬭᬭᬶᬂᬯᭂᬓᬲᬦ᭄ᬲᬶᬭᬵᬱᬶᬄ᭞
ᬆᬧᬦ᭄‌ᬗ᭄ᬳᬸᬮᬸᬦ᭄ᬫᬋᬓᬦᭂᬫ᭄ᬩᬳᬧᬶᬦ᭄ᬢᬓᬵᬲᬶᬄ᭞
ᬫᬗ᭄ᬳ᭄ᬬᬂᬭ᭄ᬬᬦᬸᬕ᭄ᬭᬳᬦᬶᬭᬾᬭᬶᬓᬗᬦ᭄ᬢᬰᬵᬧ᭛

᭝᭓᭒᭑᭝\᭝᭓᭒᭝\᭝᭕᭝᭟ᬫᭀᬚᬃᬲᬶᬭᬵᬱᭂᬫᬸᬫᬦᬶᬲ᭄ᬢᭂᬓᬧᬶᬂᬢᬸᬫᬶᬗ᭄ᬳᬮ᭄᭞
ᬑᬫ᭄ᬳᬬ᭄ᬯᬲᬗ᭄ᬰᬬᬭᬶᬲᬶᬤ᭄ᬥᬦᬶᬗᬦ᭄ᬢᬰᬵᬧ᭞
ᬢᬦ᭄ᬮᬸᬧ᭄ᬢᬬᬦ᭄ᬢᭂᬓᬳᭂᬍᬫ᭄ᬲᬂᬅᬚᬵᬳᬯᬦ᭄‌ᬗ᭄ᬓᬾ᭞
ᬢᬸᬗ᭄ᬢᬸᬂᬦᬶᬲᬜ᭄ᬚᬢᬦᬶᬓᬵᬳᬯᬦᬦ᭄ᬢᬫᬦ᭄ᬢᬸᬓ᭄᭛

᭝᭓᭒᭒᭝\᭝᭓᭒᭝\᭝᭖᭝᭟ᬲᬵᬫ᭄ᬧᬸᬦ᭄ᬲᬶᬭᬵᬫᭂᬓᬲᬓᭂᬦ᭄ᬯᬘᬦᬵᬦ᭄ᬢᬰᬵᬧ᭞
ᬮᬸᬗ᭄ᬳᬵᬲᬶᬭᬗ᭄ᬳᬸᬮᬸᬦᬗᬦ᭄ᬢᬶᬳᬸᬫᬾᬃᬢᭂᬓᬦ᭄ᬢ᭞
ᬲᭀᬯᬾᬦ᭄ᬢᬢᬦ᭄ᬢᭂᬓᬬᬓᬵᬭᬡᬦᬶᬂᬪ᭄ᬭᬫᬦ᭄ᬢ᭞
ᬫᭂᬢ᭄ᬢᬵᬯᭂᬌᬧᬶᬭᬧᬶᬭᬂᬢᬳᬸᬦᭂᬦ᭄ᬩ᭄ᬬᬫᭀᬳ᭛

᭝᭓᭒᭓᭝\᭝᭓᭒᭝\᭝᭗᭝᭟ᬫᬗ᭄ᬓᬾᬦ᭄ᬟᬢᭂᬂᬓᬶᬢᬲᬳᬵᬰ᭄ᬯᬲᬳᬰ᭄ᬭᬲᬗ᭄ᬔ᭄ᬬ᭞
ᬗ᭄ᬓᬾᬦᬃᬫ᭄ᬫᬤᬵᬯᬶᬚᬯᬶᬚᬄᬲᬯᬢᭂᬓ᭄ᬯᬢᭂᬓ᭄ᬢ᭞
ᬫᬵᬢᭂᬗ᭄ᬕᬧᬧ᭄ᬭᬗᬗᬶᬭᬶᬂᬧᬟᬲᬵᬭᬰᬹᬭ᭞
ᬫᬯᬺᬕ᭄ᬋᬩᬄᬩᬶᬦᬸᬭᬸᬦᬶᬗ᭄ᬳᬸᬮᬸᬦᬶᬂᬧᬟᭃᬫᬦ᭄᭛

᭝᭓᭒᭔᭝\᭝᭓᭒᭝\᭝᭘᭝᭟ᬅᬗ᭄ᬳᬶᬂᬓᬶᬢᬵᬫᬦᬳᬦᬸᬗ᭄ᬱᬸᬗᬶᬗᬲ᭄ᬢ᭄ᬭᬢᬷᬓ᭄ᬱ᭄ᬡ᭞
ᬲ᭄ᬬᬸᬄᬓᬸᬫ᭄ᬪᬦᬶᬗ᭄ᬳᬸᬮᬸᬦᬶᬓᬵᬢᬶᬦᬸᬢᬶᬂᬧᬭᬢ᭄ᬭ᭞
ᬦ᭄ᬤᬵᬢᬦ᭄ᬧᬦᬶᬱ᭄ᬨᬮᬯᬯᬂᬫᬮᬸᬬᬵᬤᬤᬶᬳ᭄ᬬᬂ᭞
ᬲᬵᬓ᭄ᬱᬵᬢ᭄ᬓᬶᬢᬵᬫᬺᬢᬯᬶᬚᬶᬮ᭄ᬦᬶᬓᬗᬦ᭄ᬢᬰᬵᬧ᭛

᭝᭓᭒᭕᭝\᭝᭓᭒᭝\᭝᭙᭝᭟ᬅᬢ᭄ᬬᬦ᭄ᬢᬕᭃᬂᬦᬶᬳᬸᬢᬗᬶᬗ᭄ᬳᬸᬮᬸᬦᬧ᭄ᬭᬫᬵᬡ᭞
ᬲᬗ᭄ᬫᭀᬳᬦᬂᬧᬫᬍᬲᬾᬓᬶᬢᬤᬶᬯ᭄ᬬᬰᬲ᭄ᬢ᭄ᬭ᭞
ᬕᬦ᭄ᬥᬃᬯ᭄ᬯᬰᬲ᭄ᬢ᭄ᬭᬧᬶᬦᬚᭃᬂᬳ᭄ᬬᬗᬲᬜ᭄ᬚᬢᬾᬓ᭞
ᬚ᭄ᬜᬵᬦᬦ᭄ᬢᬫᬗ᭄ᬍᬧᬲᬓᭂᬦ᭄ᬲᬳᬫᬦ᭄ᬢ᭄ᬭᬲᬶᬤ᭄ᬥᬶ᭛

᭝᭓᭒᭖᭝\᭝᭓᭒᭝\᭝᭑᭐᭝᭟ᬅᬢ᭄ᬬᬦ᭄ᬢᬬᭀᬕ᭄ᬬᬬᬦᬚᬶᬦ᭄ᬢᬬᬓ‌ᬯ᭄ᬭᬸᬳᬦ᭄ᬢ᭞
ᬓᬵᬭᬵᬥᬦᬦ᭄ᬬᬲᬳᬫᬦ᭄ᬢ᭄ᬭᬲᬳᬾᬦ᭄ᬤᬶᬓᬦ᭄ᬬ᭞
ᬧᭃᬗ᭄ᬧᭃᬂ‌ᬗ᭄ᬳᬸᬮᬸᬦ᭄‌ᬯ᭄ᬭᬸᬳᬶᬯᭂᬓᬲ᭄ᬦᬶᬭᬸᬱᬶᬢ᭄ᬭᬸᬱᬶᬢ᭄ᬦ᭄ᬬ᭞
ᬰᬓ᭄ᬢᬶᬦ᭄ᬬᬓ‌ᬯ᭄ᬭᬸᬳᬦᬦᬫ᭄ᬩᭂᬳᬦᬾᬕᬸᬡᬦ᭄ᬢ᭛

᭝᭓᭒᭗᭝\᭝᭓᭒᭝\᭝᭑᭑᭝᭟ᬦ᭄ᬤᬵᬢᬦ᭄ᬧᬫᬢ᭄ᬬᬦᬶᬕᬸᬡᬦ᭄ᬬᬬᬤᬶᬦ᭄ᬕᬸᬡᬦ᭄ᬢ᭞
ᬰᬢᬃᬯ᭄ᬯᬵᬥᬫᬵᬧᬶᬢᬸᬯᬶᬢᬦ᭄ᬫᬢᬶᬤᬾᬦ᭄ᬬᬫᬹᬃᬘ᭄ᬙ᭞
ᬫᭀᬖᬵᬢᬸᬭᬹᬲᬳᬦᬦᬶᬂᬭᬶᬧᬸᬢᬦ᭄ᬯ᭄ᬭᬶᬭᬵᬢ᭄ᬦ᭄ᬬ᭞
ᬦᬶᬲ᭄ᬢᬦ᭄ᬬᬫᬗ᭄ᬓᬦᬬᬬᬵᬓᬶᬢᬬᬦ᭄ᬚᬬᬾᬂᬧ᭄ᬭᬂ᭛

᭝᭓᭒᭘᭝\᭝᭓᭒᭝\᭝᭑᭒᭝᭟ᬳᬾᬲᬂᬧ᭄ᬭᬶᬬᬫ᭄ᬩᬤᬓᬶᬢᬦ᭄ᬧᬗᬸᬢᬸᬲ᭄ᬧᬗᬚ᭄ᬬ᭞
ᬫᭀᬖᬵᬯᬶᬭᬂᬳᬸᬮᬸᬦᬧᬦ᭄ᬕᬸᬫᬯᬾᬮᬭᬦ᭄ᬢ᭞
ᬗᬹᬦᬷᬲᭂᬟᭂᬗ᭄ᬢᬫᬢᭂᬫᬄᬕᬚᬫᬢ᭄ᬢᬭᬹᬧ᭞
ᬢᬦ᭄ᬮᬾᬦ᭄‌ᬗ᭄ᬳᬸᬮᬸᬦ᭄ᬓᬗᬭᬦᬦ᭄ᬓᬭᬡᬦ᭄ᬢᬫᬵᬢᬶ᭛

᭝᭓᭒᭙᭝\᭝᭓᭒᭝\᭝᭑᭓᭝᭟ᬳᬵᬳᬵᬄᬳᬤᬾᬲᬂᬅᬚᬤᬾᬦ᭄ᬢᬫᬦᬗ᭄ᬕᬳᬾᬭᬂ᭞
ᬅᬦ᭄ᬲᬵᬳᬲᬵᬫᭂᬚᬳᬶᬭᬶᬗ᭄ᬳᬸᬮᬸᬦᭂᬦ᭄ᬕᬚᬾᬦ᭄ᬤ᭄ᬭ᭞
ᬆᬧᬦ᭄ᬧ᭄ᬭᬱᬶᬤ᭄ᬥᬓᬶᬢᬫᬗ᭄ᬳ᭄ᬯᬢᬓᭂᬦ᭄ᬓᬚᬦ᭄ᬫᬦ᭄᭞
ᬅᬢ᭄ᬬᬦ᭄ᬢᬕᭃᬗᬶᬳᬸᬢᬗᬶᬗ᭄ᬳᬸᬮᬸᬦᭂᬦ᭄ᬫᬮᬸᬬ᭄ᬳ᭄ᬬᬂ᭛

᭝᭓᭓᭐᭝\᭝᭓᭒᭝\᭝᭑᭔᭝᭟ᬬᬤ᭄ᬬᬦ᭄ᬲᬪᬹᬃᬪᬸᬯᬳᬶᬓᬂᬕᬸᬡᬓ‌ᬯ᭄ᬭᬸᬳᬦ᭄ᬢ᭞
ᬢᬵᬢᬦ᭄ᬲᬤᭀᬱᬬᬦᬢᬫ᭄ᬩᭂᬳᬯᬷᬃᬬ᭄ᬬᬲᬲ᭄ᬯᬄ᭞
ᬦ᭄ᬤᬵᬫᬗ᭄ᬓᬦᬵᬓᬶᬢᬦᬗᬚ᭄ᬬᬯᬶᬫᭀᬳᬦᬵᬲ᭄ᬢ᭄ᬭ᭞
ᬢᬗ᭄ᬕᬧ᭄ᬦᬶᬳᬦ᭄ᬳᬶᬮᬳᬶᬮᬂᬢᬸᬫᬸᬮᬓ᭄ᬧᬯᬾᬯᬾᬄ᭛

᭝᭓᭓᭑᭝\᭝᭓᭒᭝\᭝᭑᭕᭝᭟ᬅᬦ᭄ᬲᬂᬧ᭄ᬭᬶᬬᬫ᭄ᬩᬤᬓᭂᬤᭃᬫᬗᬸᬢᬸᬲ᭄ᬫᬗᬚ᭄ᬬ᭞
ᬫᬃᬬ᭄ᬬᬵᬯᬶᬭᬂᬲᬂᬅᬚᬲᬵᬫ᭄ᬧᬸᬦᬢᬶᬗ᭄ᬓᬳᬸᬗ᭄ᬕ᭄ᬯᬦ᭄᭞
ᬮᭀᬃᬲᬂᬧ᭄ᬭᬶᬬᬫ᭄ᬩᬤᬓᬶᬤᬸᬮ᭄ᬲᬂᬅᬚᬵᬢᬮᬗ᭄ᬓᬸᬧ᭄᭞
ᬲᬗ᭄ᬫᭀᬳᬦᬾᬦᬚᬶᬦᬶᬭᬾᬗ᭄ᬕᬮᬧᬦ᭄ᬯᬶᬤᬕ᭄ᬥ᭛

᭝᭓᭓᭒᭝\᭝᭓᭒᭝\᭝᭑᭖᭝᭟ᬲᬦ᭄ᬥᬶᬦ᭄ᬬᬓᬵᬓᬸᬲᬳᬰᬓ᭄ᬢᬶᬦᬶᬤᬾᬯᬢᬦ᭄ᬬ᭞
ᬲᬗ᭄ᬬᭀᬕᬦᬶᬂᬰᬭᬯᬭᬫ᭄ᬯᬗᬶᬓᬵᬢᬸᬚᬸᬦ᭄ᬬ᭞
ᬲᬵᬫ᭄ᬧᬸᬦ᭄ᬢᬫᬲ᭄ᬢᬸᬢᬶᬦᬶᬓᬵᬲᬳᬓᬹᬝᬫᬦ᭄ᬢ᭄ᬭ᭞
ᬲᬗ᭄ᬳᬵᬭᬫᬦ᭄ᬢ᭄ᬭᬧᬟᬓ‌ᬯ᭄ᬭᬸᬳᬶᬭᬧ᭄ᬭᬪᬾᬤ᭛

᭝᭓᭓᭓᭝\᭝᭓᭒᭝\᭝᭑᭗᭝᭟‌ᬯ᭄ᬭᬸᬄᬲᬂᬧ᭄ᬭᬶᬬᬫ᭄ᬩᬤᬭᬶᬳᬃᬱᬦᬭᬾᬦ᭄ᬤ᭄ᬭᬧᬸᬢ᭄ᬭ᭞
ᬅᬦ᭄ᬧᬾᬫ᭄ᬩᬸᬳᬲ᭄ᬢ᭄ᬭᬰᬭᬲᬹᬓ᭄ᬱ᭄ᬫᬫᬳᬵᬧ᭄ᬭᬪᬵᬯ᭞
ᬢᬶᬗ᭄ᬓᬄᬦᬶᬗᬧ᭄ᬭᬗᬶᬦᬸᬘᬧ᭄ᬦᬶᬭᬫᭀᬖᬚᬫ᭄ᬩᬢ᭄᭞
ᬅᬫ᭄ᬯᬶᬢ᭄ᬲᬶᬭᬵᬱᭂᬫᬸᬫᬦᬶᬲ᭄ᬩᬰᬤᬾᬦᬶᬗᭀᬚᬭ᭄᭛

᭝᭓᭓᭔᭝\᭝᭓᭒᭝\᭝᭑᭘᭝᭟ᬳᬾᬫᬶᬢ᭄ᬭᬫᬦ᭄ᬢᬸᬓᬓᬓᬦ᭄ᬢᬮᬸᬫᬃᬬ᭄ᬬᬫᬗ᭄ᬓᬾ᭞
ᬲᬶᬤ᭄ᬥᬵᬂᬧ᭄ᬭ᭄ᬬᭀᬚᬦᬓᬶᬢᬦ᭄ᬟᬢᭂᬗᬾᬂᬯᬶᬤᬃᬪ᭞
ᬦᬵᬳᬦ᭄ᬯᬸᬯᬸᬲ᭄ᬦᬶᬭᬦᭂᬳᭂᬃᬫᬗᬕᭂᬫ᭄ᬲᭂᬋᬄᬯ᭄ᬯᬄ᭞
ᬮᬸᬗ᭄ᬳᬵᬳᬯᬦ᭄ᬕᬕᬦᬫᭂᬮ᭄ᬢᬸᬓᬧᬦ᭄ᬲᬶᬭᬳ᭄ᬬᬂ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭓᭓᭕᭝\᭝᭓᭓᭝\᭝᭑᭝᭟ᬲᬵᬫ᭄ᬧᬸᬦ᭄ᬧ᭄ᬭᬵᬧ᭄ᬢᬲᬶᬭᬾᬂᬲᬸᬭᬵᬮᬬᬯᬶᬘᬶᬢ᭄ᬭᬭŧᬧᬟᬲᬸᬔᬦ᭄ᬢᬸᬫᭀᬦ᭄ᬲᬶᬭ᭞
ᬦ᭄ᬤᬦ᭄ᬲᬂᬓᬵᬭᬶᬓᬫᬵᬦᬸᬱᬦ᭄ᬳᭂᬮᬳᭂᬮᬵᬗᬸᬘᬧᬸᬘᬧᬶᬲᭂᬟᭂᬂᬦᬶᬭᬵᬧᬸᬧᬸᬮ᭄᭞
ᬦᬶᬲ᭄ᬢᬦ᭄ᬬᬦ᭄ᬢᬫᬤᬾᬦᬶᬭᬵᬗᬚᬶᬢŧᬵᬧᬶᬲᬮᬳᬲᬭᬶᬲᬂᬧ᭄ᬭᬶᬬᬫ᭄ᬩᬤ᭞
ᬬᬦ᭄ᬢᭂᬗ᭄ᬳᬵᬓᬤᬶᬢᬦ᭄ᬢᬸᬫᬸᬗ᭄ᬓᬸᬮᬲᬯᬾᬢ᭄ᬦᬶᬓᬭᬓᭂᬢᬦᬶᬭᬵᬗ᭄ᬤᭂᬎᬢᬯᬂ᭛

᭝᭓᭓᭖᭝\᭝᭓᭓᭝\᭝᭒᭝᭟ᬲᬦ᭄ᬥ᭄ᬬᬵᬓᬵᬮᬧᬲᬂᬤᬫᬃᬦᬺᬧᬢᬶᬧᬸᬢ᭄ᬭᬫᬦᬟᬳᬶᬳᬸᬯᬸᬲ᭄ᬦᬶᬭᬵᬚᬧ᭞
ᬏᬜ᭄ᬚᬶᬂᬧᬹᬃᬯ᭄ᬯᬓᬲᬂᬧ᭄ᬭᬶᬬᬫ᭄ᬩᬤᬕᬶᬦᭀᬱ᭄ᬞᬶᬦᬶᬭᬫᬳᬸᬯᬸᬲᬦ᭄ᬢᭂᬗᬄᬯᭂᬗᬶ᭞
ᬯᬳ᭄ᬯᬫᬺᬫ᭄ᬢᬸᬫᬸᬮᬸᬬ᭄ᬢᬶᬦᬗ᭄ᬳᬶᬲᬶᬭᬫᬗ᭄ᬓᬢᬲᬍᬲᭂᬓᬶᬢᬷᬭᬦᬶᬂᬦᬤᬷ᭞
ᬕᭂᬦ᭄ᬢᭂᬃᬦᬶᬕ᭄ᬭᬶᬢᬶᬓᬂᬭŧᬵᬫᭂᬓᬭᬓᭂᬦ᭄ᬓᬸᬘᬸᬧᬶᬗᬲᬦᬭᬫ᭄ᬬᬢᬹᬢ᭄ᬳᭂᬦᬹ᭛

᭝᭓᭓᭗᭝\᭝᭓᭓᭝\᭝᭓᭝᭟ᬏᬜ᭄ᬚᬶᬂᬓᬵᬮᬦᬶᬭᬦ᭄ᬢᭂᬓᬾᬂᬧᬲᬶᬭᬮᬲ᭄ᬦ᭄ᬬᬧᭂᬢᭂᬗᬲᭂᬫᬸᬰᬾᬱᬦᬶᬂᬯᭂᬗᬶ᭞
ᬮ᭄ᬯᬶᬃᬳᬃᬱᬵᬕᬕᬦᬵᬲᭂᬕᭂᬄᬧᬯᬸᬮᬢᬦ᭄ᬬᬕᭂᬋᬳᬶᬓᬓᬤᬶᬧ᭄ᬭᬶᬬᬫ᭄ᬩᬤ᭞
ᬫᭀᬖᬵᬰ᭄ᬭᬷᬓᬸᬫᭂᬟᬧ᭄ᬓᬶᬮᬢ᭄ᬦ᭄ᬬᬦᭂᬳᭂᬭᬗ᭄ᬮᬸᬭᬸᬮᬸᬭᬸᬓᬤᬶᬫᬾᬤᬶᬫᬗ᭄ᬤᬸᬮᭀᬭ᭄᭞
ᬓᬤ᭄ᬬᬵᬦᭂᬫ᭄ᬩᬳᬓᭂᬦ᭄ᬲᭂᬓᬃᬦᬶᬗᬲᬦᬵᬦᬶᬲᬶᬳᬸᬬᬗᬶᬭᬶᬭᬶᬲ᭄ᬦᬶᬓᬵᬗ᭄ᬤᬤᬓ᭄᭛

᭝᭓᭓᭘᭝\᭝᭓᭓᭝\᭝᭔᭝᭟ᬫᬫ᭄ᬩᭃᬲᬵᬕᬭᬭᬫ᭄ᬬᬦᬶᬂᬮᬗᬶᬢᬯᬃᬡ᭄ᬦᬢᬮᬶᬳᬸᬭᬸᬢᬸᬭᬸᬢ᭄ᬦ᭄ᬬᬢᬦ᭄ᬧᭂᬕᬢ᭄᭞
ᬓᬵᬮᬗ᭄ᬓ᭄ᬬᬗ᭄ᬦ᭄ᬬᬩᬗᬸᬦ᭄ᬚᬸᬓᬸᬂᬦᬶᬗᬫᬬᬂᬍᬬᭂᬧᬶᬮᬭᬶᬦᬶᬓᬵᬫᬟᭂᬫ᭄ᬟᬭᬢ᭄᭞
ᬓᬸᬦ᭄ᬢᬸᬮ᭄ᬫᭃᬃᬓᬤᬶᬢᬸᬡ᭄ᬟᬦᬶᬂᬩᬦᬯᬓᬵᬭᬶᬢᬦᬶᬮᬸᬓᬚᬳᬢ᭄ᬮᬦᬵᬮᬬᬭ᭄᭞
ᬲᬂᬳ᭄ᬬᬂᬘᬦ᭄ᬤ᭄ᬭᬩᬗᬸᬦ᭄ᬩᬳᬶᬢ᭄ᬭᬟᬢᭂᬗᬶᬂᬓᬸᬍᬫᬫᬯᬰᬰᬵᬫᬭᬾᬚᬯ᭛

᭝᭓᭓᭙᭝\᭝᭓᭓᭝\᭝᭕᭝᭟ᬫᬾᬖᬮ᭄ᬯᬶᬃᬓᬭᬗᬶᬂᬮᬗᬶᬢ᭄ᬓᬤᬶᬯᭂᬋᬄᬮᬶᬫᬸᬢᬶᬓᬭᬶᬲᬭᬾᬦᬶᬓᬵᬧᬸᬢᬶᬄ᭞
ᬯᬳ᭄ᬯᬵᬫᬷᬢᬶᬓᬸᬯᬸᬂᬓᬸᬯᬸᬗ᭄ᬦ᭄ᬬᬲᬯᬦᬾᬄᬓᬋᬋᬩᬦᬓᬸᬘᭂᬫ᭄ᬧᭂᬕᬢ᭄ᬧᭂᬕᬢ᭄᭞
ᬕᭂᬦ᭄ᬢᭂᬃᬡ᭄ᬦ᭄ᬬᬵᬯᬸᬭᬳᬦ᭄ᬳᬸᬫᬸᬂᬓᬤᬶᬓᬢᬸᬦ᭄ᬯᬦᬶᬮᬭᬧᬶᬓᬶᬮᬢ᭄ᬦᬶᬓᬵᬫᬸᬭᬸᬩ᭄᭞
ᬭᬸᬦ᭄ᬢᬸᬄᬧᬶᬗ᭄ᬕᬶᬭᬶᬓᬵᬢᭂᬫᬄᬚᬯᬸᬳᬦᬹᬢᬓᭂᬦᬗᬶᬦᬮᬗᭃᬢᬶᬩᬵᬦᬶᬲᬶᬄ᭛

᭝᭓᭔᭐᭝\᭝᭓᭓᭝\᭝᭖᭝᭟ᬭᬫ᭄ᬬᬮ᭄ᬯᬶᬃᬲᬶᬮᬸᬫᬦ᭄ᬓᬭᬂᬭᬶᬫᬸᬔᬦᬶᬂᬫᬸᬳᬭᬧᬟᬧᬟᬵᬗ᭄ᬳᬧᬶᬢ᭄ᬩᬜᬸ᭞
ᬅᬮ᭄ᬯᬵᬢᬶᬗ᭄ᬓᬳᬶᬫᬾᬔᬮᬦ᭄ᬬᬭᬶᬢᭂᬗᬄᬧᬗᬤᭂᬕᬤᭂᬕᬦᬶᬂᬫᬭᬵᬗ᭄ᬍᬗᭂᬂ᭞
ᬓᬃᬯ᭄ᬯᬵᬦᬸᬗ᭄ᬕᬸᬮᬧᬵᬦ᭄ᬢᬭᬦ᭄ᬲᬧᬗᬸᬳᬸᬄᬓᬤᬶᬕᬸᬧᬸᬭᬰᬷᬯᬓ᭄ᬲᬓᬾᬗᬤᭀᬄ᭞
ᬮ᭄ᬯᬶᬃᬳᬫ᭄ᬩᬮ᭄ᬲ᭄ᬨᬝᬶᬓᬵᬗᬮᬸᬦ᭄ᬢᬸᬭᬸᬦᬦᬶᬂᬓᬯᬶᬧᭂᬚᬳᬢᬸᬳᬵᬗ᭄ᬳᬜᬸᬢ᭄ᬮᬗᭃ᭛

᭝᭓᭔᭑᭝\᭝᭓᭓᭝\᭝᭗᭝᭟ᬧ᭄ᬭᬶᬗ᭄ᬕᬵᬳ᭄ᬭᬶᬢ᭄ᬢᭂᬧᬶᬦᬶᬂᬲᬫᬸᬤ᭄ᬭᬓᬤᬶᬧᬗ᭄ᬳᬶᬦᭂᬧᬦᬶᬍᬗᭂᬗᬶᬂᬮᬩᬸᬄᬓᬧᬢ᭄᭞
ᬮ᭄ᬯᬶᬃᬧ᭄ᬭᬵᬱᬵᬤᬧᬸᬓᬄᬓᬭᬂᬦᬶᬧᬭᬗᬦ᭄ᬬᬳᬦᬓᬤᬶᬲᬶᬮᬸᬗ᭄ᬮᬸᬗᬶᬂᬓᬯᬶ᭞
ᬅᬶᬃᬢ᭄ᬢᬫ᭄ᬩᬗ᭄ᬦ᭄ᬬᬩᬗᬸᬦ᭄ᬯ᭄ᬯᬶᬢᬶᬂᬢ᭄ᬭᬸᬳᬲᭂᬯᭃᬓᬶᬮᬢᬯᬶᬍᬢᬮᬹᬗᬯᬗ᭄ᬓᬯ᭞
ᬮᬸᬫ᭄ᬭᬵᬯᬃᬡ᭄ᬦᬋᬗᬶᬢ᭄ᬓᬸᬓᬸᬲ᭄ᬦ᭄ᬬᬲᬶᬦᬯᬢ᭄ᬲᬯᬢᬶᬦᬶᬤᭂᬭᬦᬶᬂᬕᬸᬭᬸᬡ᭄ᬟᬬ᭛

᭝᭓᭔᭒᭝\᭝᭓᭓᭝\᭝᭘᭝᭟ᬫᬶᬗ᭄ᬕᬸᬢ᭄ᬧᬶᬡ᭄ᬟᬦᬶᬓᬂᬓᬭᬂᬮᬶᬫᬦᬦᬸᬗ᭄ᬓᬸᬮᬶᬧᬭᬗᬦᬶᬧᬶᬗ᭄ᬕᬶᬭᬶᬂᬢᬲᬶᬓ᭄᭞
ᬮ᭄ᬯᬶᬃᬫᭀᬮᬄᬢᬸᬮᬮᬾᬦᬶᬓᬵᬫᬶᬚᬶᬮᬓᭂᬦ᭄ᬩᬜᬸᬓᬤᬶᬧᬗᬦᬓ᭄ᬦᬶᬗᬾᬃᬢ᭄ᬢᬮᬶ᭞
ᬓᬳ᭄ᬬᬸᬦ᭄ᬳ᭄ᬬᬸᬦ᭄ᬓᬸᬫᬸᬘᬸᬃᬧᬋᬂᬭ᭄ᬯᬢᬸᬫᭂᬟᬸᬦ᭄ᬍᬗᭂᬗᬗᭂᬦᬦᬶᬢᬶᬗ᭄ᬳᬲᬶᬂᬓᬭᬂ᭞
ᬋᬫ᭄ᬧᬹᬲ᭄ᬬᬸᬳᬫᭂᬦᬶᬃᬫᭂᬦᬶᬃᬓᬤᬶᬢᬶᬦᬧ᭄ᬬᬦᬶᬗᬗᬶᬦᬧᬸᬢᬶᬄᬲᬸᬫᬫ᭄ᬩᬸᬭᬢ᭄᭛

᭝᭓᭔᭓᭝\᭝᭓᭓᭝\᭝᭙᭝᭟ᬧᬡ᭄ᬟᬦ᭄ᬫᬵᬢᬶᬍᬗᭂᬂᬲᬸᬫᬸᬡ᭄ᬟᬬᬓᬭᬂᬳᬸᬮᬸᬓᬭᬗᬶᬲᬭᬾᬦᬶᬓᬂᬧᬲᬶᬭ᭄᭞
ᬲᬓ᭄ᬯᬾᬄᬦᬶᬂᬪ᭄ᬭᬫᬭᬵᬦᬗᬶᬲ᭄ᬧᬟᬲᬸᬫᬸᬗ᭄ᬓᭂᬫᬗᬋᬓᬶᬲᭂᬓᬃᬳᬸᬯᬸᬲ᭄ᬍᬯᬲ᭄᭞
ᬤᬶᬦ᭄ᬬᬹᬲᬶᬂᬢ᭄ᬭᬸᬳᬶᬲᬗ᭄ᬳᬸᬩᬶᬂᬚᬮᬥᬶᬲᬗ᭄ᬱᬬᬍᬗᭂᬗᬭᬸᬭᬸᬩ᭄ᬭᬸᬭᬸᬩ᭄ᬮᬶᬫᬸᬢ᭄᭞
ᬳᬾᬫᬦ᭄ᬬᬵᬦ᭄ᬯᬫᬭᬹᬫ᭄ᬧᬸᬟᬓ᭄ᬦᬶᬓᬢᬸᬫᬹᬢ᭄ᬧᭂᬚᬳᬶᬢᬸᬭᬸᬗᬶᬓᬵᬢᬸᬮᬶᬲ᭄ᬝᬶᬓᬵ᭛

᭛᭜᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭜᭛–––|⏑⏑–|⏑–⏑|⏑⏑–|––⏑|––⏑|⏓

᭝᭓᭔᭔᭝\᭝᭓᭔᭝\᭝᭑᭝᭟ᬦ᭄ᬬᬹᬤᬦ᭄ᬢᬵᬲᭂᬧᬶᬢᬸᬗ᭄ᬕᬢᬸᬗ᭄ᬕᬮᬗᬤᭂᬕ᭄ᬫᬸᬗ᭄ᬕ᭄ᬯᬷᬋᬗᬢ᭄ᬦᬶᬂᬢᬺᬩᬶᬲ᭄᭞
ᬍᬗ᭄ᬍᬗ᭄ᬦ᭄ᬬᬦ᭄ᬳᬦᬭᬶᬂᬧᬲᬶᬃᬲᬶᬮᬶᬳᬯᬾᬮᬵᬯᬦ᭄ᬭ᭄ᬬᬓᬶᬂᬲᬵᬕᬭ᭞
ᬢᬦ᭄‌ᬯ᭄ᬭᬸᬄᬬᬦ᭄ᬢᬶᬦᬸᬮᬶᬲ᭄ᬧᬭᬩ᭄ᬲᬳᬦᬦᬶᬂᬯ᭄ᬯᬳ᭄ᬦ᭄ᬬᬵᬓᭂᬫᬸᬮ᭄ᬦᬷᬭᬤ᭞
ᬤᬾᬦᬶᬂᬮᬗ᭄ᬯᬦᬧᬸᬢ᭄ᬓᬢᬸᬗ᭄ᬓᬸᬮᬶᬮᬗᭃᬦᬶᬂᬦᬹᬲᬫᬸᬓ᭄ᬱᬦ᭄ᬋᬋᬩ᭄᭛

᭛᭜᭛ᬰᬶᬔᬭᬶᬡᬷ᭛᭜᭛⏑––|–––|⏑⏑⏑|⏑⏑–|–⏑⏑|⏑⏓

᭝᭓᭔᭕᭝\᭝᭓᭕᭝\᭝᭑᭝᭟ᬫᬳᬵᬦ᭄ᬢᭂᬦ᭄ᬲᬵᬓ᭄ᬭᬶᬜ᭄ᬘᬸᬂᬍᬗᭂᬗᬶᬢᭂᬧᬶᬦᬶᬂᬲᬵᬕᬭᬍᬬᭂᬧ᭄᭞
ᬧᬮᬫ᭄ᬩᬗ᭄ᬦ᭄ᬬᬵᬓ᭄ᬯᬾᬄᬦᭀᬭᬯᭂᬦᬗᬯᬘᬦ᭄ᬰᬷᬃᬡ᭄ᬦᬮᬫᬸᬓᭂᬦ᭄᭞
ᬢᬸᬮᬶᬲ᭄ᬦ᭄ᬬᬵᬦᬸᬗ᭄ᬕᬮ᭄ᬯᬶᬓ᭄ᬯᬘᭂᬧᬸᬳᬢᬮᬗ᭄ᬓᬸᬧ᭄ᬓᬢᬸᬭᬸᬳᬦ᭄᭞
ᬢᬸᬫᬸᬗ᭄ᬓᬸᬮ᭄ᬪᬵᬯᬦ᭄ᬬᬵᬟᭂᬓᬸᬟᭂᬓᬸᬳᬧᬶᬡ᭄ᬟᬵᬦᬲᬶᬳᬢᭂᬧ᭄᭛

᭝᭓᭔᭖᭝\᭝᭓᭕᭝\᭝᭒᭝᭟ᬇᬓᬂᬧ᭄ᬭᬵᬱᬵᬤᬲ᭄ᬬᬸᬄᬓᬭᬳᬦᬧᬢᬾᬓᬵᬫᬭᬶᬓᬮ᭞
ᬢᬶᬩᬾᬧᬶᬗ᭄ᬕᬶᬃᬦᬶᬂᬲᬵᬕᬭᬓᬲᬶᬳᬋᬧ᭄ᬳ᭄ᬬᬂᬕᬡᬧᬢᬶ᭞
ᬓᬢᬫ᭄ᬧ᭄ᬯᬦ᭄ᬤᬾᬦᬶᬂᬭ᭄ᬬᬓ᭄ᬫᬢᬦᬶᬭᬓᬸᬫᭂᬫ᭄ᬩᭂᬂᬓᬤᬶᬮᬸᬫᬸᬄ᭞
ᬫᬸᬮᬢ᭄ᬓᬤ᭄ᬬᬳ᭄ᬬᬸᬦ᭄ᬯᬸᬗ᭄ᬯᬓᭂᬦᬲᬶᬭᬬᬦ᭄ᬓᬵᬮᬳᬲᬶᬮ᭛

᭝᭓᭔᭗᭝\᭝᭓᭕᭝\᭝᭓᭝᭟ᬓᬭᬂᬲᬯ᭄ᬯᬂᬫᬸᬗ᭄ᬕ᭄ᬯᬶᬂᬚᬮᬥᬶᬫᬧᬫᬹᬮᬦ᭄ᬬᬢᬓᬸᬦᬂ᭞
ᬯᬶᬍᬢ᭄ᬦᬶᬂᬫᬾᬖᬭ᭄ᬬᬵᬯᬓᬶᬓᬲᬕᬶᬩᬄᬢᬦ᭄ᬧᬶᬦᬳᬸᬯᬸᬲ᭄᭞
ᬯᬶᬦᬲ᭄ᬯᬵᬲ᭄ᬓᬤ᭄ᬬᬵᬦᬩ᭄ᬭᬗᬲᭂᬫᬸᬦᬶᬓᬵᬗ᭄ᬮᬗ᭄ᬳ᭄ᬯᬶᬬᬦᭂᬗᬄ᭞
ᬩᬗᬸᬦ᭄ᬪ᭄ᬭᬵᬦ᭄ᬢᬵᬫᬗ᭄ᬕᬶᬄᬧᬲᬶᬭᬳᬋᬧᬗ᭄ᬮᬶᬫ᭄ᬩᬗᬮᬗᭃ᭛

᭛᭜᭛ᬕᬶᬭᬶᬱ᭛᭜᭛⏑⏑⏑|⏑⏑⏑|–––|––⏑|⏑⏑⏑|⏓

᭝᭓᭔᭘᭝\᭝᭓᭖᭝\᭝᭑᭝᭟ᬩᬦᬯᬓᬚᬳᬢᬶᬂᬮᭀᬤ᭄ᬩᬶᬗ᭄ᬓᬲ᭄ᬤᬾᬦᬶᬗᬮᬸᬦᬕᭃᬂ᭞
ᬢᬶᬳᬗᬶᬓᬕᬸᬫᬮᬗ᭄ᬕᬂᬫᬸᬗ᭄ᬕ᭄ᬯᬶᬂᬢᬸᬡ᭄ᬟᬦᬶᬓᬫᬋᬓ᭄᭞
ᬓᬤᬶᬢᬧᬫᭂᬓᬸᬮᬦ᭄ᬬᬦ᭄ᬫᬵᬲᬶᬄᬢᬦ᭄ᬯᭂᬦᬗᬧᬲᬄ᭞
ᬲᬧᬢᬶᬲᬳᬸᬭᬶᬧᬗ᭄ᬯᬂᬮᬷᬗᬦ᭄ᬬᬦ᭄‌ᬯ᭄ᬭᬸᬳᬗᬸᬘᬧ᭛

᭝᭓᭔᭙᭝\᭝᭓᭖᭝\᭝᭒᭝᭟ᬯᬸᬓᬶᬭᬦᬓᬦᭂᬮᬢ᭄ᬭᬶᬂᬯ᭄ᬯᬶᬦᬶᬂᬲᬵᬕᬭᬭᬶᬢᭂᬗᬄ᭞
ᬓᬤᬶᬲᬓᬤᬗᬮᬵᬯᬦ᭄ᬯ᭄ᬯᬂᬫᬹᬃᬘ᭄ᬙᬵᬓᬯᬶᬧᬲᬶᬲᬶ᭞
ᬲᭂᬫᬸᬲᭂᬫᬸᬦᬶᬓᬲᬵᬦᬓ᭄ᬮᬵᬯᬦ᭄ᬭ᭄ᬬᬓ᭄ᬚᭂᬦᭂᬓᬳᬭᬲ᭄᭞
ᬧᬶᬮᬶᬧᬶᬮᬶᬳᬩᬧᬾᬦ᭄ᬤᬸᬂᬢ᭄ᬭᬸᬄᬢ᭄ᬭᬸᬄᬫᬵᬃᬕ᭄ᬕᬦᬶᬓᬍᬗᭂᬂ᭛

᭝᭓᭕᭐᭝\᭝᭓᭖᭝\᭝᭓᭝᭟ᬮᬬᬭᬶᬗᬫᬬᬗᬓ᭄ᬯᬾᬄᬗ᭄ᬓᬵᬦᬾᬲᭀᬃᬡ᭄ᬦ᭄ᬬᬳᬸᬫᬮᬶᬯᬢ᭄᭞
ᬓᬭᬳᬦᬩᬸᬭᬸᬫᬃᬫ᭄ᬫᬦ᭄ᬬᬦ᭄ᬓᬾᬤᭂᬃᬦᭂᬳᭂᬭᬯᭂᬮᬄ᭞
ᬥ᭄ᬯᬢᬮᬭᬬᬸᬗᬶᬓᬵᬦ᭄ᬭᬂᬮᬸᬫ᭄ᬭᬵᬲᭃᬄᬧᬗᬦᬦᬶᬓ᭞
ᬩᬜᬓᬗᬶᬤᭂᬭᬶᬦᬹᬲᬵᬓᬵᬭᬗ᭄ᬦ᭄ᬬᬦ᭄ᬫᬶᬤᭂᬭᬮᬗᭃ᭛

᭝᭓᭕᭑᭝\᭝᭓᭖᭝\᭝᭔᭝᭟ᬧᬢᬦᬶᬓᬤᬶᬚᬫᬸᬃᬲ᭄ᬬᬸᬂᬭᬹᬧᬦ᭄ᬬᬵᬫᬦᬶᬲᬢᬸᬮᬶᬲ᭄᭞
ᬓᬮᬶᬫᬸᬢᬦᬶᬲᬶᬮᬸᬓ᭄ᬦᬶᬂᬕ᭄ᬭᭀᬂᬕ᭄ᬭᭀᬗᬶᬂᬧᬭᬗᬦᬋᬲ᭄᭞
ᬓᬓᬯᬶᬦᬶᬓᬧᬮᬫ᭄ᬩᬂᬭᬶᬂᬮᬫ᭄ᬩᬂᬘᬶᬦᬘᬳᬓᭂᬦ᭄᭞
ᬘᭂᬘᭂᬓᬶᬓᬳᬦᬢᬦ᭄ᬲᬄᬫᬸᬦ᭄ᬬᬰ᭄ᬭᬶᬂᬩᬗᬸᬦᬫᬘ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭓᭕᭒᭝\᭝᭓᭗᭝\᭝᭑᭝᭟ᬫᬵᬃᬬ᭄ᬬᬵᬫᬾᬢ᭄ᬍᬗᭂᬗᬶᬂᬧᬲᬶᬃᬦᬺᬧᬢᬶᬧᬸᬢ᭄ᬭᬮᬸᬫᬭᬶᬲᬳᬯᬦ᭄ᬕᬸᬦᬸᬂᬕᬸᬦᬸᬂ᭞
ᬅᬫ᭄ᬩᭃᬦᬶᬂᬧᬓᬶᬲᭂᬡ᭄ᬟᬳᬶᬂᬯᬮᬳᬭᬗ᭄ᬍᬯᬶᬳᬶᬯᬗᬶᬦᬶᬕᬦ᭄ᬥᬦᬶᬂᬧᬸᬧᬸᬭ᭄᭞
ᬫᭀᬖᬵᬭᬹᬫ᭄ᬲᬶᬭᬭᬵᬦᬶᬓᬂᬓᬬᬸᬭᬕᬲ᭄ᬓᬤᬶᬳᬸᬍᬲᬧᬸᬮᬂᬮᬯᬦ᭄ᬩᬸᬭᬢ᭄᭞
ᬲᬓ᭄ᬯᬾᬄᬦᬶᬂᬓᬳᬮᬶᬦ᭄ᬢᬗᬦ᭄ᬭᬸᬫᬶᬫᬗᬫ᭄ᬩᭂᬓᬶᬭᬯᬶᬦᬸᬮᬢᬦ᭄ᬧᬟᬵᬮᬗᭃ᭛

᭝᭓᭕᭓᭝\᭝᭓᭗᭝\᭝᭒᭝᭟ᬧᬡ᭄ᬟᬦ᭄ᬲᬸᬡ᭄ᬟᬬᬲᭀᬂᬮᬢᬵᬗ᭄ᬓᬸᬭᬧᬭᬦ᭄ᬢᬶᬧᬭᬓᬯᬶᬫᬳᬵᬲ᭄ᬮᬦᬵᬧᬶᬓᬢ᭄᭞
ᬧᬂᬦᬶᬂᬘᬫ᭄ᬧᬓᬰᬸᬤ᭄ᬥᬶᬕᬸᬡ᭄ᬟᬶᬓᬗᬶᬮᭀᬭᬶᬳᬋᬧᬶᬓᬫᬗᬸᬗ᭄ᬓᬸᬮᬸᬗ᭄ᬓᬸᬮᬶ᭞
ᬮᬸᬗ᭄ᬮᬹᬗᬦ᭄ᬬᬢᬶᬓᭂᬮ᭄ᬢᬶᬓᭂᬮ᭄ᬓᬢᬶᬢᬶᬳᬦ᭄ᬧᬧᬶᬓᬢᬦᬕᭂᬦᭂᬢ᭄ᬳᬶᬩᭂᬓ᭄ᬳᭂᬮᬭ᭄᭞
ᬢᬦ᭄ᬰᭀᬪᬂᬓᬶᬢᬶᬭᬦ᭄ᬚᬭᬄᬧᬶᬮᬶᬧᬶᬮᬶᬄᬮᬸᬧᬸᬢᬮᬭᬓᬲᬫ᭄ᬩᭂᬢᬶᬂᬳᬩᭂᬢ᭄᭛

᭝᭓᭕᭔᭝\᭝᭓᭗᭝\᭝᭓᭝᭟ᬯ᭄ᬯᬦ᭄ᬢᭂᬦ᭄ᬭᬫ᭄ᬬᬓᬤᬾᬯᬕᬸᬃᬯ᭄ᬯᬦᬗᬸᬗᬂᬚᬮᬥᬶᬓᬤᬶᬓᬮᬗ᭄ᬯᬦᬶᬂᬢᬸᬮᬶᬲ᭄᭞
ᬲᬂᬫᬸᬗ᭄ᬕ᭄ᬯᬷᬭᬶᬬᬢᬦ᭄ᬯᭂᬦᬂᬮᬸᬫᬕᬦᬷᬦ᭄ᬤ᭄ᬭᬶᬬᬦᬶᬭᬓᬯᭂᬦᬂᬩᬶᬦᬜ᭄ᬘᬦ᭞
ᬧᬗ᭄ᬮᬶᬗ᭄ᬕᬵᬦᬲᬯᬂᬲᬯᬂᬦᬶᬳᬬᬸᬦᬷᬤᭂᬫᬦᬶᬭᬲᭂᬫᬸᬦᬶᬂᬯᬭᬵᬧ᭄ᬲᬭᬷ᭞
ᬓᬤ᭄ᬬᬵᬗᬦ᭄ᬢᬶᬭᬶᬲᬫ᭄ᬧᬸᬦᬦ᭄ᬬᬦᬧᬢᬹᬢᬦᬦᬶᬮᬶᬩᬫᬭᬾᬂᬲᬸᬭᬵᬮᬬ᭛

᭝᭓᭕᭕᭝\᭝᭓᭗᭝\᭝᭔᭝᭟ᬗ᭄ᬓᬵᬦᬾᬂᬩ᭄ᬯᬢ᭄ᬳᬮᬸᬲᬵᬓ᭄ᬤᬸᬭᬾᬦ᭄ᬬᬓᬳᬦᬦ᭄ᬦᬺᬧᬢᬦᬬᬢᬸᬫᬶᬗ᭄ᬳᬮᬶᬂᬢᬸᬮᬶᬲ᭄᭞
ᬳᬾᬫᬦ᭄ᬯᬃᬡ᭄ᬦᬦᬶᬓᬵᬲᬫᬸᬦ᭄ᬓᬢᬸᬭᬸᬳᬦ᭄ᬮᬸᬢᬸᬭᬲᬫᬸᬦᬶᬦᬫ᭄ᬩᬳᬶᬂᬘᭂᬘᭂᬓ᭄᭞
ᬗ᭄ᬳᬶᬂᬤᬾᬯᬷᬓᬯᭂᬓᬲ᭄ᬮᬯᬦ᭄ᬓᬶᬮᬶᬧᬟᬵᬗᬤᭂᬕᬤᭂᬕᬩᭂᬩᭂᬤ᭄ᬩᭂᬩᭂᬤ᭄ᬳᬢᬶ᭞
ᬓᬤ᭄ᬬᬵᬫᬶᬦ᭄ᬢᬢᬸᬫᬹᬢᬭᬹᬧᬦᬶᬓᬩᬸᬤ᭄ᬥᬶᬲᬂᬅᬚᬳᬶᬟᭂᬧᬦ᭄ᬓᬫᬵᬦᬸᬱᬦ᭄᭛

᭝᭓᭕᭖᭝\᭝᭓᭗᭝\᭝᭕᭝᭟ᬗ᭄ᬓᬵᬦᬾᬋᬫ᭄ᬩᬗᬦᬶᬂᬚᬸᬭᬂ‌ᬫ᭄ᬧᬸᬢᬧᬭᬫ᭄ᬬᬫᬫᬸᬮᬸᬓᬸᬓᬢᬸᬗ᭄ᬓᬸᬢᬸᬗ᭄ᬓᬸᬮᬦ᭄᭞
ᬯᬸᬗ᭄ᬓᬮ᭄ᬓᬾᬤᭂᬭᬦᬗ᭄ᬚᭂᬮᬕ᭄ᬲᬤᭂᬤᭂᬕᬶᬂᬲᬧᬶᬓᬧᬋᬓᬶᬧᬶᬗ᭄ᬕᬶᬭᬶᬂᬕᬍᬂ᭞
ᬍᬫ᭄ᬩᬸᬦ᭄ᬬᬵᬦᬳᭂᬮᬾᬳᭂᬮᬶᬦ᭄ᬧᬮᬬᬦᬦ᭄ᬧᬯᬸᬮᬢᬦᬶᬓᬤᬾᬦᬶᬓᬂᬯᬢᬸ᭞
ᬅᬰ᭄ᬭᬓ᭄ᬯᬗ᭄ᬱᬸᬮᬦᬶᬂᬓᬶᬬᬵᬢᬺᬢᬮᬗᭃᬍᬗᭂᬗᬭᬭᬲᬦᬶᬃᬯ᭄ᬯᬦᬶᬃᬯ᭄ᬯᬓᭂᬦ᭄᭛

᭝᭓᭕᭗᭝\᭝᭓᭗᭝\᭝᭖᭝᭟ᬦ᭄ᬬᬵᬲᬮ᭄ᬯᬶᬃᬫᬶᬦᬳᬵᬕᬸᬦᬸᬂᬧᬶᬦᬓᬧᬵᬚᬭᬦᬗᬤᭂᬕᬶᬫᬥ᭄ᬬᬦᬶᬂᬚᬸᬭᬂ᭞
ᬮ᭄ᬯᬷᬭᬧ᭄ᬯᬷᬓᬸᬫᬸᬓᬸᬲ᭄ᬫᬶᬭᬄᬦᬶᬓᬬᬸᬢᬾᬚᬦᬶᬓᬓᬲᬧᬸᬢᬦ᭄ᬳᬶᬫᬵᬧᬸᬢᬶᬄ᭞
ᬯ᭄ᬯᬶᬲᬗ᭄ᬓᬾᬂᬧᬭᬗᬦ᭄ᬬᬓᬤᬺᬲᬦᬗᬶᬦ᭄ᬓᬤᬶᬲᬶᬦᬶᬭᬫᬓᭂᬦ᭄ᬲᬸᬫᬫ᭄ᬩᬸᬭᬢ᭄᭞
ᬲᬂᬯᬺᬤ᭄ᬥᬃᬱᬶᬓᬢᭀᬦᬶᬗᬕ᭄ᬭᬲᬯᬗᬃᬘ᭄ᬘᬮᬫᬸᬓᭂᬦᬮᬗᭃᬓᬲᬗ᭄ᬳᬸᬩᬦ᭄᭛

᭝᭓᭕᭘᭝\᭝᭓᭗᭝\᭝᭗᭝᭟ᬲᬶᬗ᭄ᬕᬶᬄᬓᭀᬢ᭄ᬢᬫᬦᬶᬂᬯᬦᬵᬰ᭄ᬭᬫᬲᬪᬵᬲᬗᬢᬓᬶᬢᬓᬶᬦᬶᬱ᭄ᬧᬭᬶᬕ᭄ᬭᬳ᭞
ᬓᬬ᭄ᬯᬦ᭄ᬬᬵ‌ᬯ᭄ᬭᬸᬳᬘᬦ᭄ᬤᬦᬵᬧ᭄ᬭᬶᬳᬢᭂᬗᭃᬚᬯᬳᬸᬯᬶᬓᬸᬲᬸᬫᬵᬗ᭄ᬚ᭄ᬭᬳᬶᬂᬢᬮᬸᬦ᭄᭞
ᬓᬵᬮᬗ᭄ᬓ᭄ᬬᬗ᭄ᬦ᭄ᬬᬍᬬᭂᬧ᭄ᬯᬶᬰᬵᬢᬩᬗᬸᬦᬳ᭄ᬬᬸᬦᬢᬧᬭᬶᬗᬗᬶᬦ᭄ᬳᬸᬯᬸᬲ᭄ᬍᬧᬲ᭄᭞
ᬲᬂᬳ᭄ᬬᬂᬮᬾᬓ᭄ᬲᬸᬫᭂᬦᭃᬧ᭄ᬭᬓᬵᬰᬰᬸᬘᬶᬰᬸᬓ᭄ᬮᬧᬶᬦᬓᬲᬸᬮᬸᬳᬶᬂᬳᬦᬾᬂᬯᬸᬓᬶᬭ᭄᭛

᭝᭓᭕᭙᭝\᭝᭓᭗᭝\᭝᭘᭝᭟ᬢᬦ᭄ᬲᬄᬭᬶᬂᬤᬮᬸᬯᬂᬓᬸᬓᬧ᭄ᬦᬶᬓᬲᬸᬩᬤ᭄ᬥᬲᭂᬓᬭᬶᬓᬗᬸᬮᬸᬃᬧᬟᬵᬚᬝᬵ᭞
ᬯ᭄ᬭᬾᬦ᭄ᬬᬵᬗᬮ᭄ᬯᬗᬶᬓᬂᬯᬭᬵᬳᬯᬦᬢᬦ᭄ᬧᬭᬩᬶᬲᬸᬔᬫᬦᬫ᭄ᬩᬶᬭᬶᬂᬢᬳᭂᬦ᭄᭞
ᬫ᭄ᬯᬂᬲᬃᬧ᭄ᬧᬵᬢᬧᬢᬵᬧᬦᬩ᭄ᬭᬢᬮᬦᬵᬗᬮᬸᬱᬧᬸᬬᬸᬳᬶᬓᬵᬓᬶᬧᬹᬓᬶᬧᬹ᭞
ᬦᬶᬃᬤ᭄ᬥᬹᬫᬂᬩᬍᬫᬦ᭄ᬮᬸᬫᭃᬂᬩᬋᬩᭂᬓᬶᬂᬓᬬᬸᬧᬶᬦᬗᬦᬶᬓᬦ᭄ᬳᬦᬾᬗᬮᬲ᭄᭛

᭛᭜᭛ᬓᬶᬮᬬᬸ᭛᭜᭛ᬅᬦᭂᬟᭂᬂ––⏑|⏑⏑⏑|⏑⏑–|⏑–⏑|⏑⏑–|⏑⏑⏑|⏑⏑⏑|⏓

᭝᭓᭖᭐᭝\᭝᭓᭘᭝\᭝᭑᭝᭟ᬩᬸᬤ᭄ᬥᬶᬦᬺᬧᬢᬶᬲᬸᬢᬚᭂᬦᭂᬓ᭄ᬬᬓᬵᬭᬡᬦᬶᬭᬵᬗᬺᬯᭂᬗᬮᬲᬓᬸᬍᬫ᭄᭞
ᬲᬓ᭄ᬯᬾᬄᬦᬶᬭᬲᬗᬚᬭᬚᬃᬫᬋᬓ᭄ᬲᬳᬓᬶᬮᬂᬳᬶᬦᬢᬸᬭᬓᭂᬦᬶᬭ᭞
ᬭᬫ᭄ᬬᬵᬗᬸᬘᬧᬶᬲᬓᬳᬋᬧ᭄ᬦᬶᬭᬾᬂᬨᬮᬦᬶᬓᬂᬢᬧᬕᬶᬦᬯᬬᬓᭂᬦ᭄᭞
ᬏᬜ᭄ᬚᬶᬂᬲᬶᬭᬢᬸᬫᬸᬭᬸᬦᬢᬹᬢᬮᬲ᭄ᬯᬳᬸᬢᬶᬦᭀᬃᬧᬶᬦᬓᬧᬢᬍᬲᬦ᭄᭛

᭝᭓᭖᭑᭝\᭝᭓᭘᭝\᭝᭒᭝᭟ᬤᬾᬰᬵᬲᭂᬧᬶᬳᬯᬦᬶᬭᬓᬵᬮᬲᬦ᭄ᬲᬶᬧᬶᬓᬦᬶᬱ᭄ᬞᬦᬶᬓᬕᬢᬭᬱ᭞
ᬅᬗ᭄ᬮᬸᬄᬯ᭄ᬯᬗᬶᬓᬧᬶᬦᬦᬲᬦ᭄ᬟᬶᬦᬡ᭄ᬟᬲᬶᬦᬶᬧᬢ᭄ᬮᬬᬢᬧᬮᬭᬱᬦ᭄᭞
ᬅᬓ᭄ᬯᬾᬄᬧᬳᬸᬢᬗᬦᬶᬲᬯᬄᬕᬕᬦ᭄ᬬᬧᬟᬢᬦ᭄ᬳᬦᬫᬗᬶᬦᬓᬶᬦᬓ᭄᭞
ᬮᬸᬫ᭄ᬩᬸᬗ᭄ᬦ᭄ᬬᬓᬲᬶᬳᬋᬧᬦᬶᬦ᭄ᬬᬬᬦ᭄ᬫᬶᬮᬸᬓᬢᬸᬗ᭄ᬓᭂᬩᬮᬯᬲᬗᬭᬶᬂ᭛

᭝᭓᭖᭒᭝\᭝᭓᭘᭝\᭝᭓᭝᭟ᬅᬓ᭄ᬯᬾᬄᬯ᭄ᬭ᭄ᬬᬦᬸᬲᬸᬧᬦᬸᬓᭂᬢ᭄ᬦᬸᬓᭂᬢ᭄ᬩᬗᬸᬦᬫᬾᬢ᭄ᬓᬬᬸᬧᬋᬗᬤᬸᬮᬸᬭ᭄᭞
ᬟᬗ᭄ᬟᬗ᭄ᬦ᭄ᬬᬮᬸᬫᭂᬓᬲᬗᬢᭂᬃᬲᭂᬲᭂᬄᬓᬗᭂᬮᬶᬳᬦ᭄ᬲᬯᬗᬗᬶᬧᬶᬮᬶᬧᬶᬮ᭄᭞
ᬧᬓ᭄ᬱᬶᬦ᭄ᬬᬧᬮᬢᬸᬓᬫᬤᬸᬂᬫᬤᬸᬂᬓᬳᬶᬟᭂᬧᬦ᭄ᬬᬦᬫᬳᬵᬬᬸᬓᬸᬯᬸᬂ᭞
ᬯ᭄ᬯᬄᬦᬶᬂᬓᬫᬮᬕᬶᬢᬸᬫᬢᬶᬂᬓᬢᭀᬦ᭄ᬓᬤᬶᬘᬮᬸᬓ᭄ᬦᬶᬗᬦᬸᬢᬸᬦᬸᬢᬸᬳᬶ᭛

᭝᭓᭖᭓᭝\᭝᭓᭘᭝\᭝᭔᭝᭟ᬓᬵᬘᬵᬃᬬ᭄ᬬᬦᬮᬯᬲᬶᬦᬢᬷᬢᬰᬷᬃᬡ᭄ᬦᬧᬫᬶᬘᬵᬭᬦᬶᬓᬓᬢᬸᬭᬸᬳᬦ᭄᭞
ᬭᬶᬜ᭄ᬘᬸᬂᬲᬓᬦᬶᬓᬲᬲᬶᬲᬶᬄᬲᬶᬮᬶᬄᬚᬕᬫᬸᬭᬦ᭄ᬢᬓᬗᭂᬫᬸᬓᬶᬧᬭᬩ᭄᭞
ᬦᭀᬭᬵᬓ᭄ᬱᬭᬓᬓᬯᬶᬦᬶᬧᬗ᭄ᬮᬭᬶᬦ᭄ᬬᬧᬟᬢᬦ᭄ᬳᬦᬓᬢᭂᬫᬸᬍᬩᬸᬭ᭄᭞
ᬗ᭄ᬳᬶᬂᬘᬦ᭄ᬤᬦᬓᬲᬶᬭᬢᬕᬵᬢ᭄ᬭᬫᬵᬢ᭄ᬭᬭᬶᬢᬯᬶᬗ᭄ᬦ᭄ᬬᬓᬭᬶᬓᬤᬶᬧᬦᬸ᭛

᭝᭓᭖᭔᭝\᭝᭓᭘᭝\᭝᭕᭝᭟ᬚᭃᬂᬦᬶᬂᬕᬶᬭᬶᬕᬳᬦᬓᬤᬾᬯᬕᬸᬃᬯ᭄ᬯᬦᬳᬍᬧ᭄ᬮᬸᬭᬮᬸᬭᬳᬋᬦᭂᬩ᭄᭞
ᬲ᭄ᬢ᭄ᬭᬷᬲ᭄ᬢ᭄ᬭᬷᬤ᭄ᬯᬶᬚᬓᬸᬮᬰᬸᬘᬶᬰᬸᬤ᭄ᬥᬲᬂᬧᬶᬦᬓᬫᬗ᭄ᬕᬮᬦᬶᬗᬦᬭᬸᬓ᭞
ᬢᬹᬲ᭄ᬦᬶᬂᬯᬸᬮᬓᬦᬗᬮᬶᬫᬾᬓᬮᬦ᭄ᬬᬰᬢᬧᬢ᭄ᬢ᭄ᬭᬦᬶᬓᬫᭂᬓᬭᬭᬹᬫ᭄᭞
ᬲᬓ᭄ᬯᬾᬄᬦᬶᬗᬫᬗᬦᬶᬮᬸᬫᬸᬢ᭄ᬦ᭄ᬬᬭᬓ᭄ᬯᬘᬶᬦᬘᬤ᭄ᬧᬸᬭᬸᬧᬸᬭᬸᬓᬢᬮᬸ᭛

᭛᭜᭛ᬰᬶᬔᬭᬶᬡᬷ᭛᭜᭛⏑––|–––|⏑⏑⏑|⏑⏑–|–⏑⏑|⏑⏓

᭝᭓᭖᭕᭝\᭝᭓᭙᭝\᭝᭑᭝᭟ᬩ᭄ᬬᬢᬷᬢᬦ᭄ᬫᬾᬄᬧ᭄ᬭᬵᬧ᭄ᬢᬾᬂᬦᬕᬭᬲᬂᬅᬚᬵᬗᬾᬮ᭄ᬩᬮᬦᬶᬭ᭞
ᬅᬭᬃᬬ᭄ᬬᬦ᭄‌ᬗ᭄ᬓᬵᬦᬾᬚ᭄ᬭᭀᬓᬸᬝᬶᬓᬢᭂᬫᬸᬲᬓ᭄ᬯᬾᬄᬧᬭᬯᬶᬓᬸ᭞
ᬢᬶᬦᬫ᭄ᬯᬷᬢᬫ᭄ᬯᬷᬭᬶᬂᬲᭂᬟᭂᬗᬦᬫᬦᬶᬲ᭄ᬤᬾᬦᬶᬭᬫᬸᬮᬢ᭄᭞
ᬅᬧᬦ᭄ᬧ᭄ᬭᬵᬬᬂᬯᬲ᭄ᬢ᭄ᬯᬮ᭄ᬧᬫᬗᬶᬦᬓᬶᬬᬦ᭄ᬭᬶᬂᬲᭂᬟᭂᬗᬗᬾᬮ᭄᭛

᭝᭓᭖᭖᭝\᭝᭓᭙᭝\᭝᭒᭝᭟ᬯᬶᬯᬓ᭄ᬱᬦ᭄ᬲᬓ᭄ᬯᬾᬄᬲᬂᬧᬭᬭᬢᬸᬳᬶᬦᬸᬦ᭄ᬤᬂᬧᬟᬢᭂᬓ᭞
ᬧᬟᬵᬓᬸᬡ᭄ᬟᬂᬕᭂᬡ᭄ᬟᬶᬂᬕᬸᬫᭂᬋᬳᬲᭂᬮᬸᬃᬢᬦ᭄ᬧᬧᭂᬕᬢᬦ᭄᭞
ᬢᬸᬯᬶᬦ᭄ᬧᬗ᭄ᬳ᭄ᬭᬶᬓ᭄ᬦᬶᬂᬢᬸᬗ᭄ᬕᬗᬦᬲᬳᬸᬭᬦ᭄ᬮᬵᬕᬶᬓᬋᬗᭃ᭞
ᬇᬓᬂᬲᬢ᭄ᬢ᭄ᬯᬵᬎᬂᬰᬩ᭄ᬤᬦᬶᬓᬩᬗᬸᬦᬲ᭄ᬬᬂᬲ᭄ᬬᬗᬗᬸᬳᬸᬄ᭛

᭝᭓᭖᭗᭝\᭝᭓᭙᭝\᭝᭓᭝᭟ᬓᬟᬢ᭄ᬯᬦ᭄ᬲᬂᬪᭀᬚᬵᬢᬶᬰᬬᬫᬭᬕᭃᬗ᭄ᬦ᭄ᬬᬵᬧᬭᬫᬶᬢ᭞
ᬬᬬᬵᬳᭃᬢ᭄ᬫᬗ᭄ᬓᬾᬓᬵᬃᬬ᭄ᬬᬦᬶᬭᬭᬶᬟᬢᭂᬂᬲᬂᬧᬭᬭᬢᬸ᭞
ᬧᭂᬦᬸᬄᬢᬫ᭄ᬯᬷᬢᬫ᭄ᬯᬷᬲᬳᬦᬧᬭᬢᬡ᭄ᬟᬵᬮᬦᬗᬶᬯᭃ᭞
ᬢᭂᬓᬾᬂᬫᬵᬃᬕ᭄ᬕᬵᬕᭃᬂᬦᭀᬭᬧᬶᬦᬓᬧᬳᬶᬤ᭄ᬯᬦ᭄ᬧᬟᬳᬶᬩᭂᬓ᭄᭛

᭝᭓᭖᭘᭝\᭝᭓᭙᭝\᭝᭔᭝᭟ᬇᬓᬂᬭᬵᬚ᭄ᬬᬮ᭄ᬯᬶᬃᬲᬵᬕᬭᬓᬳᬶᬩᭂᬓᬦ᭄ᬯ᭄ᬯᬂᬓᬤᬶᬩᬜᬸ᭞
ᬓᬭᬂᬫᬵᬢᬗ᭄ᬕᬵᬓᬵᬭᬦᬶᬮᬶᬫᬦᬶᬓᬵᬦᬾᬓᬫᬚᬚᬭ᭄᭞
ᬩᬗᬸᬦ᭄ᬭ᭄ᬬᬓ᭄ᬧᭀᬮᬄᬦᬶᬂᬥ᭄ᬯᬚᬓᬕᬸᬭᬶᬮᬧ᭄ᬓᬤᬺᬲᬦᬗᬶᬦ᭄᭞
ᬘᬸᬭᬶᬓ᭄ᬯᬳ᭄ᬯᬲ᭄ᬧᬢᬺᬫ᭄ᬮᬸᬫᬭᬧᬲᭂᬫᬸᬧ᭄ᬭᬂᬧ᭄ᬭᬗᬕᬮᬓ᭄᭛

᭝᭓᭖᭙᭝\᭝᭓᭙᭝\᭝᭕᭝᭟ᬲᬦᬶᬲ᭄ᬢᬦ᭄ᬬᬦ᭄ᬢᬦ᭄ᬯᬲ᭄ᬧᬤᬯᬶᬱᬬᬦᬶᬂᬰᬩ᭄ᬤᬓᬋᬗᭃ᭞
ᬢᭂᬓᬧ᭄ᬦᬶᬂᬕᭂᬡ᭄ᬟᬶᬂᬫ᭄ᬯᬂᬕᬺᬩᭂᬕᬶᬮᬓᬸᬦᬶᬂᬯ᭄ᬯᬂᬫᬧᬧᬕᬦ᭄᭞
ᬬᬬᬵᬢᬄᬯᬺᬢ᭄ᬢᬰ᭄ᬭᬷᬭᬖᬸᬲᬸᬢᬓᬋᬗ᭄ᬯᬦ᭄ᬲᬶᬭᬢᭂᬓ᭞
ᬯᬸᬮᬢ᭄ᬳᬾᬋᬦ᭄ᬢᬂᬯ᭄ᬯᬂᬲᬦᬕᬭᬧᬟᬵᬮᬄᬋᬗᭂᬋᬗᭃᬦ᭄᭛

᭝᭓᭗᭐᭝\᭝᭓᭙᭝\᭝᭖᭝᭟ᬮᬸᬫᬫ᭄ᬧᬄᬲᬂᬪᭀᬚᬵᬫᬧᬕᬶᬲᬂᬅᬚᬵᬧᬦ᭄ᬲᬶᬭᬢᭂᬓ᭞
ᬓᬲᬸᬗ᭄ᬱᬸᬂᬭᬶᬂᬫᬵᬃᬕ᭄ᬕᬵᬗᬸᬘᬧᬸᬘᬧᬮᬸᬗ᭄ᬕᬸᬄᬧᬟᬲᬸᬔ᭞
ᬧᬋᬂᬫᬗ᭄ᬓᬢ᭄ᬭᬫ᭄ᬬᬵᬤᬸᬮᬸᬭᬶᬦᬶᬭᬶᬗᬶᬂᬯ᭄ᬯᬂᬲᬦᬕᬭ᭞
ᬇᬓᬂᬭᬵᬚ᭄ᬬᬮ᭄ᬯᬶᬃᬩᭂᬦ᭄ᬢᬭᬫᬸᬔᬦᬶᬓᬵᬦᬃᬤ᭄ᬥᬫᬭᬸᬧᭂᬓ᭄᭛

᭝᭓᭗᭑᭝\᭝᭓᭙᭝\᭝᭗᭝᭟ᬉᬫᬄᬦᬶᬂᬢᬡ᭄ᬟᬵᬕᭃᬂᬧᬶᬦᬓᬧᬲᭂᬦᬵᬳᬾᬦᬺᬧᬲᬸᬢ᭞
ᬓᬸᬍᬫ᭄ᬲᬂᬳ᭄ᬬᬂᬲᬦ᭄ᬥ᭄ᬬᬵᬤᬶᬯᬲᬦᬶᬗᬫᬹᬚᬵᬚᬧᬚᬧ᭞
ᬢᭂᬓᬂᬧᬫ᭄ᬬᬵᬧᬵᬭᬾᬲᬶᬭᬯᬶᬚᬶᬮᬶᬓᬂᬲᬵᬕᬭᬯᬸᬓᬶᬭ᭄᭞
ᬦ᭄ᬤᬢᬦ᭄ᬯᬃᬡ᭄ᬦᬦ᭄ᬢᬶᬗ᭄ᬓᬄᬦᬶᬧᬦᬟᬳᬶᬭᬵᬓ᭄ᬯᬾᬄᬘᬶᬦᬭᬶᬢ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭓᭗᭒᭝\᭝᭔᭐᭝\᭝᭑᭝᭟ᬢᬶᬗ᭄ᬓᬄᬰ᭄ᬭᬷᬦ᭄ᬤᬸᬫᬢᬷᬦ᭄ᬓᬧᬶᬂᬢᬶᬕᬦᬶᬭᬦ᭄ᬧᬶᬦᬶᬟᬸᬟᬸᬓᬶᬤᬍᬫ᭄ᬓŧᬵᬓᭂᬦ᭞
ᬅᬓ᭄ᬯᬾᬄᬧᬜ᭄ᬘᬩᬮᬾᬭᬶᬯᬶᬗ᭄ᬓᬶᬗᬦᬶᬓᬂᬧᬫᬶᬟᬸᬟᬸᬓᬦᬶᬲᭀᬃᬳᬸᬯᬸᬲ᭄ᬳᬶᬩᭂᬓ᭄᭞
ᬤᬾᬦᬶᬂ‌ᬲ᭄ᬢ᭄ᬭᬷᬧᬟᬳᬶᬦ᭄ᬬᬲᬦ᭄ᬘᬸᬫᬸᬭᬶᬕᬾᬦᬸᬦᬸᬲᬯᬓᬶᬓᬯᬃᬡ᭄ᬦᬲᬜ᭄ᬚᬢ᭞
ᬩ᭄ᬬᬓ᭄ᬢᬵᬓᬹᬗᬓᬍᬗ᭄ᬕᬓᬾᬂᬧᬦᬸᬮᬶᬲᬦ᭄ᬧᬸᬟᬓᬶᬓᬗᬦᬸᬮᬤ᭄ᬭᬭᬲ᭄ᬦᬶᬓ᭛

᭝᭓᭗᭓᭝\᭝᭔᭐᭝\᭝᭒᭝᭟ᬢ᭄ᬯᬲ᭄ᬦᬶᬂᬫᬾᬖᬤᬶᬦᬤ᭄ᬬᬓᭂᬦ᭄ᬯᬗᬸᬦᬦᬸᬢ᭄ᬢᬫᬧᬶᬦᬳᬸᬯᬸᬲᬶᬂᬮᬩᬸᬄᬓᬧᬢ᭄᭞
ᬢᬸᬫ᭄ᬧᬂᬧᬶᬢ᭄ᬯᬭᬸᬳᬸᬃᬲᬶᬦᬧ᭄ᬢᬪᬸᬯᬦᬵᬧᬭᬶᬫᬶᬢᬓᬮᬗᭃᬦ᭄ᬬᬭᬶᬂᬢᬯᬂ᭞
ᬢ᭄ᬭᬸᬄᬢ᭄ᬭᬸᬄᬫ᭄ᬯᬂᬮᬭᬧᬶᬂᬓᬶᬮᬢ᭄ᬳᬢᭂᬧᬶᬓᬵᬓᬭᬡᬦᬶᬓᬮᬦᬵᬓᬸᬯᬸᬂᬓᬸᬯᬸᬂ᭞
ᬕᭂᬦ᭄ᬢᭂᬃᬡ᭄ᬦ᭄ᬬᬵᬗ᭄ᬤᬤᬶᬓᬸᬫ᭄ᬩᬗᬾᬤ᭄ᬭᬦᬦᬗᬶᬲ᭄ᬳᬦᬍᬗᭂᬗᬗᬸᬭᬫ᭄ᬩᬢᬶᬂᬢᭂᬢᭃ᭛

᭝᭓᭗᭔᭝\᭝᭔᭐᭝\᭝᭓᭝᭟ᬭ᭄ᬬᬓ᭄ᬦᬶᬂᬢᬷᬃŧᬲᬶᬦᬺᬱ᭄ᬝᬶᬯᬲ᭄ᬢ᭄ᬭᬢᬶᬦᬸᬮᬶᬲ᭄ᬧᬶᬦᬓᬢᬶᬩᬢᬶᬩᬵᬦ᭄ᬮᬶᬦᬗ᭄ᬯᬓᭂᬦ᭄᭞
ᬢᬸᬲ᭄ᬢᬸᬲ᭄ᬦᬶᬂᬫᬡᬶᬲᬹᬃᬬ᭄ᬬᬓᬵᬦ᭄ᬢᬤᬸᬫᬶᬮᬄᬭᬳᬶᬦᬯᭂᬗᬶᬤᬶᬦᬤ᭄ᬬᬓᭂᬦ᭄ᬤᬫᬭ᭄᭞
ᬓᭂᬫ᭄ᬩᬂᬦᬶᬂᬘᬶᬭᬧᬢ᭄ᬢ᭄ᬭᬓᬮ᭄ᬧᬢᬭᬸᬧᬸᬱ᭄ᬧᬲᬤᭂᬤᭂᬕᬗᬤᭂᬕ᭄ᬢᬶᬕᬂᬲᬶᬓᬶ᭞
ᬫᬵᬬᬵᬦᬶᬂᬯᬸᬮᬦᬶᬂᬲᬫᬸᬤ᭄ᬭᬫᬥᬸᬰᬸᬤ᭄ᬥᬲᬨᬮᬕᬶᬦᬯᬾᬮᬗᬶᬢ᭄ᬮᬗᬶᬢ᭄᭛

᭝᭓᭗᭕᭝\᭝᭔᭐᭝\᭝᭔᭝᭟ᬩ᭄ᬬᬓ᭄ᬢᬵᬩ᭄ᬬᬓ᭄ᬢᬦᬶᬓᬂᬢᬸᬮᬶᬲ᭄ᬯᬸᬯᬸᬳᬶᬓᬵᬤ᭄ᬪᬸᬢᬦᬶᬓᬢᬸᬮᬶᬲᬶᬂᬳᬸᬯᬸᬲ᭄ᬢᬫ᭞
ᬬᬦ᭄ᬓᭂᬫ᭄ᬩᬂᬓᬤᬶᬫᬫ᭄ᬩ᭄ᬯᬭᬹᬫ᭄ᬦ᭄ᬬᬓᬤᬶᬫᭀᬮᬳᬯᬶᬦᬶᬍᬢᬶᬮᬸᬗ᭄ᬕᬳᬶᬂᬕᬟᬸᬂ᭞
ᬫ᭄ᬯᬂᬬᬦ᭄ᬯ᭄ᬯᬂᬯ᭄ᬯᬗᬦᬃᬚ᭄ᬚᬓᬤ᭄ᬬᬗᬸᬘᬧᬵᬲᭂᬫᬸᬲᭂᬫᬸᬕᬸᬬᬸᬤᬾᬦᬶᬓᬵᬫᬸᬮᬢ᭄᭞
ᬯᬶᬫ᭄ᬩᬳ᭄ᬬᬂ‌ᬲ᭄ᬫᬭᬰᬸᬤ᭄ᬥᬶᬤᬾᬦᬶᬗᬦᬸᬮᬶᬲ᭄ᬮ᭄ᬯᬶᬭᬫᬦᬳᬫᬦᬄᬦᬺᬧᬵᬢ᭄ᬫᬚᬵ᭛

᭝᭓᭗᭖᭝\᭝᭔᭐᭝\᭝᭕᭝᭟ᬗ᭄ᬓᬵᬢᭀᬗ᭄ᬕ᭄ᬯᬦ᭄ᬦᬺᬧᬢᬶᬧᬸᬢ᭄ᬭᬶᬓᬵᬧᬶᬦᬶᬟᬸᬟᬸᬓ᭄ᬢᬸᬳᬸᬢᬸᬳᬸᬲᬶᬭᬚᬦ᭄ᬫᬤᬾᬯᬢᬷ᭞
ᬢᬦ᭄ᬲᬵᬫᬵᬦ᭄ᬬᬫᬳᬵᬧ᭄ᬭᬪᬵᬯᬢᭂᬓᬭᬶᬂᬓᬓᬓᬓᬓᬤᬶᬤᬾᬯᬓᬦ᭄ᬬᬓᬵ᭞
ᬅᬰ᭄ᬭᬷᬧᬳ᭄ᬬᬲᬶᬭᬩ᭄ᬯᬢ᭄‌ᬇᬦ᭄ᬤ᭄ᬭᬯᬦᬶᬢᬵᬫᬸᬯᬸᬳᬶᬳᬍᬧᬶᬭᬦ᭄ᬳᬦᬾᬂᬲᬪᬵ᭞
ᬟᬂᬲᬗ᭄ᬖᬵᬕᬸᬜᭂᬧᬦ᭄ᬪᬝᬵᬭᬓᬭᬶᬓᬵᬗ᭄ᬭᬓᭂᬢᬸᬚᬭᬶᬭᬬᬦ᭄ᬢᬸᬫᭀᬦ᭄ᬲᬶᬭ᭛

᭝᭓᭗᭗᭝\᭝᭔᭐᭝\᭝᭖᭝᭟ᬲᬓ᭄ᬯᬾᬄᬓ᭄ᬯᬾᬄᬦᬶᬭᬲᬂᬓᬤᬂᬳᬚᬶᬳᬸᬯᬸᬲ᭄ᬓᬶᬮᬶᬫᬋᬓᬢᬢᬵᬧᬟᬵᬢᬸᬳ᭞
ᬫᬫ᭄ᬩᭃᬧᬃᬯ᭄ᬯᬢᬧᬵᬚᬭᬦ᭄ᬳᬍᬧᬶᬤᬾᬦᬶᬭᬳᬸᬫᬍᬧᬓᭂᬦ᭄ᬲᬸᬧᬸᬢ᭄ᬭᬶᬓᬵ᭞
ᬏᬦ᭄ᬤᬄᬫ᭄ᬯᬂᬲᬶᬭᬲᬂᬭᬭᬾᬳᬜᬭᬢᬗ᭄ᬓᬶᬮᬳᬬᬸᬳᬬᬸᬯᬳ᭄ᬯᬫᬾᬔᬮ᭞
ᬫᬫ᭄ᬩᭃᬫᬡ᭄ᬟᬮᬭᬶᬂᬲᬪᬵᬧᬗᬸᬧᬋᬗ᭄ᬕᬦᬶᬳᬍᬧᬶᬭᬭᬶᬂᬦᬺᬧᬵᬢ᭄ᬫᬚᬵ᭛

᭝᭓᭗᭘᭝\᭝᭔᭐᭝\᭝᭗᭝᭟ᬲ᭄ᬢ᭄ᬭᬷᬲ᭄ᬢ᭄ᬭᬷᬯᬵᬳᬸᬘᬸᬫᬫ᭄ᬧᬓᬵᬲᭂᬫᬸᬳᬶᬚᭀᬧᬫᬸᬮᬸᬦᬶᬓᬧᬶᬦᬦ᭄ᬢᭂᬲᬶᬂᬲᬪᬵ᭞
ᬲᬫ᭄ᬧᬶᬃᬡ᭄ᬦ᭄ᬬᬾᬂᬚᬚᬢᬦ᭄ᬧᬦᬶᬱ᭄ᬨᬮᬳᬦᬦ᭄ᬬᬫᬸᬯᬸᬳᬶᬳᬍᬧᬶᬂᬯᬸᬮᬂᬢᬢᬸᬭ᭄᭞
ᬢᬸᬗ᭄ᬕᬮ᭄ᬤᬾᬦ᭄ᬬᬫᬯᬵᬫ᭄ᬩᭂᬓᬩ᭄ᬯᬢᬢᬸᬳᬦ᭄ᬭᬶᬧᬋᬓᬶᬓᬭᬶᬚᭃᬂᬦᬺᬧᬵᬢ᭄ᬫᬚᬵ᭞
ᬮ᭄ᬯᬶᬃᬤᬾᬯᬷᬳᬸᬫᬢᬸᬃᬲᬓᬾᬂᬲᬸᬭᬧᬤᬵᬦ᭄ᬭᬳᬓᭂᬦᬳᬍᬧᬶᬂᬲᬸᬭᬵᬮᬬ᭛

᭛᭜᭛ᬓᬶᬮᬬᬸ᭛᭜᭛ᬅᬦᭂᬟᭂᬂ––⏑|⏑⏑⏑|⏑⏑–|⏑–⏑|⏑⏑–|⏑⏑⏑|⏑⏑⏑|⏓

᭝᭓᭗᭙᭝\᭝᭔᭑᭝\᭝᭑᭝᭟ᬧ᭄ᬭᬄᬧ᭄ᬭᬄᬦᬺᬧᬯᬭᬤᬸᬳᬶᬢᬵᬭᬶᬕᬸᬡ᭄ᬟᬶᬓᬶᬭᬮᬾᬦᬶᬓᬓᬓᬓᬦᬶᬭ᭞
ᬬᬦ᭄‌ᬯ᭄ᬭᬸᬄ‌ᬯ᭄ᬭᬸᬳᬕᬫᭂᬮᬗᬶᬤᬸᬂᬮᬯᬦ᭄‌ᬯ᭄ᬭᬸᬳᬗᬯᬢ᭄ᬬᬮᬶᬦᭂᬗᭂᬦᬦᬶᬭ᭞
ᬏᬫ᭄ᬩᬸᬄᬧ᭄ᬯᬕᬸᬡᬦᬶᬓᬲᬶᬦᬶᬗ᭄ᬳᭂᬮᬦ᭄ᬓᬶᬦᬮᬸᬗᬦ᭄ᬬᬓᬶᬦᬍᬯᬶᬳᬓᭂᬦ᭄᭞
ᬲᬵᬫ᭄ᬧᬸᬦ᭄ᬧ᭄ᬯᬬᬓᬯᬶᬧᬟᬓᬵᬓᬸᬲᬶᬂᬕᬸᬡᬲᬫᬗ᭄ᬓᬦᬬᬓᬶᬦᬭᬳᬦ᭄᭛

᭝᭓᭘᭐᭝\᭝᭔᭑᭝\᭝᭒᭝᭟ᬲᬓ᭄ᬯᬾᬳ᭄ᬦ᭄ᬬᬧᬟᬫᬋᬓᬦᬡ᭄ᬟᬗᬦ᭄ᬯᬫᬭᬭᬲ᭄ᬭᬭᬭᬳᬬᬸᬯᬕᭂᬤ᭄᭞
ᬲᬪ᭄ᬬᬵᬫᬦᬶᬲᬗᬸᬘᬧᬶᬓᬵᬗᬲᬶᬗ᭄ᬳᭂᬮᬓᬮᬸᬂᬯᬳᬸᬓᬯᬶᬓᬓᬯᬶᬦ᭄᭞
ᬦ᭄ᬤᬦ᭄ᬭᬯᬂᬧᬸᬮᬸᬳᬶᬓᬗᬓᬭᬄᬚᬶᬢᬵᬓ᭄ᬱᬭᬯᬶᬘᬓ᭄ᬱᬡᬦᬝᬓᬕᬶᬡ᭞
ᬗ᭄ᬳᬶᬂᬤ᭄ᬬᬄᬚᬬᬮᬸᬳᬶᬓᬗᬶᬦᬸᬢ᭄ᬢᬫᬵᬲᬶᬲᬶᬓᭂᬫᬵᬲ᭄ᬫᬡᬶᬦᭂᬳᭂᬭᬫᬯ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭓᭘᭑᭝\᭝᭔᭒᭝\᭝᭑᭝᭟ᬧ᭄ᬭᬵᬧ᭄ᬢᬂᬭᬵᬢ᭄ᬭᬶᬬᬬᬦ᭄ᬓᬢᭀᬦ᭄ᬳᬬᬸᬦᬶᬯᬃᬡ᭄ᬦᬦᬶᬭᬭᬶᬯᬶᬚᬶᬮᬶᬂᬦᬶᬰᬵᬓᬭ᭞
ᬳ᭄ᬬᬂᬳ᭄ᬬᬂᬦᬶᬂᬫᬥᬸᬫᬵᬲᬭᬹᬧᬦᬶᬭᬬᬦ᭄ᬓᬲᬗᬓᬲᬧᬸᬮᬸᬄᬢᬶᬦᬶᬗ᭄ᬳᬮᬦ᭄᭞
ᬫᬗ᭄ᬓᬾᬦ᭄ᬫᬵᬲᬓᬧᬢ᭄ᬳ᭄ᬬᬗᬶᬂᬫᬲᬓᬧᬢ᭄ᬓᬳᬶᬟᭂᬧᬦᬶᬭᬤᬾᬦᬶᬓᬂᬫᬸᬮᬢ᭄᭞
ᬘᬜ᭄ᬘᭀᬲ᭄ᬢ᭄ᬭᬷᬮᬶᬗᬦᬶᬂᬢᬸᬫᭀᬦ᭄ᬲᬶᬭᬫᭂᬦᬾᬦ᭄ᬳᬸᬯᬸᬲᬢᭂᬫᬸᬮᬯᬦ᭄ᬦᬺᬧᬵᬢ᭄ᬫᬚ᭛

᭝᭓᭘᭒᭝\᭝᭔᭒᭝\᭝᭒᭝᭟ᬮᬸᬫ᭄ᬭᬵᬫᬶᬦ᭄ᬢᬗᬳᭃᬫ᭄ᬭᬶᬩᬵᬳᬸᬮᬸᬫᬭᬧ᭄ᬚᭂᬦᬸᬦᬶᬭᬓᬦᬓᬵᬗ᭄ᬳᬸᬮᬧ᭄ᬳᬸᬮᬧ᭄᭞
ᬏᬫ᭄ᬩᬸᬄᬲᭃᬂᬦᬶᬢᬸᬢᬸᬧ᭄ᬕᭂᬮᬸᬂᬦᬶᬭᬫᬸᬭᬸᬩ᭄ᬫᬡᬶᬓᬶᬓᬓᬤᬶᬫᭀᬢᬭᭀᬢᬭᬦ᭄᭞
ᬤᬾᬦᬶᬂᬓᭀᬲ᭄ᬢᬸᬪᬦᬷᬮᬓᬵᬤ᭄ᬪᬸᬢᬲᭂᬓᬃᬢᬚᬶᬦᬶᬭᬲᬸᬫᭂᬦᭃᬓᬧᬜ᭄ᬚᬸᬢᬦ᭄᭞
ᬊᬃᬡ᭄ᬦᬵᬰᬸᬤ᭄ᬥᬳᬸᬯᬸᬲ᭄ᬳᬦᬾᬂᬭᬳᬶᬦᬶᬭᬵᬱᭂᬫᬸᬧᬗᬯᬓᬢᭂᬗ᭄ᬭᬦᬶᬂᬳᬸᬭᬶᬧ᭄᭛

᭝᭓᭘᭓᭝\᭝᭔᭒᭝\᭝᭓᭝᭟ᬦ᭄ᬤᬶᬦ᭄‌ᬗ᭄ᬕᬵᬦ᭄ᬬᬂᬯ᭄ᬯᬗᬦᭂᬫ᭄ᬯᬭᬹᬧᬓᬤᬶᬭᬹᬧᬦᬶᬭᬦᬳᬬᬸᬭᬵᬚᬧᬸᬢ᭄ᬭᬶᬓᬵ᭞
ᬯ᭄ᬯᬂᬭᬶᬂᬭᬵᬚ᭄ᬬᬬᬬᬦ᭄ᬓᬧᬹᬳᬦᬗᬍᬫ᭄ᬭᬶᬲᬶᬭᬓᬤᬶᬳᬜᬃᬳᬜᬃᬫᬸᬮᬢ᭄᭞
ᬅᬰ᭄ᬭᬷᬯᬃᬡ᭄ᬦᬦᬶᬭᬦ᭄ᬢᬸᬳᬦ᭄ᬲᬨᬮᬬᭀᬕ᭄ᬬᬦᬤᭂᬕᬓᭂᬦᬭᬢ᭄ᬯᬦᬶᬂᬢᬸᬮᬶᬲ᭄᭞
ᬢᬦ᭄ᬲᬫ᭄ᬯᬲ᭄ᬮᬯᬗᬶᬂᬓᬟᬢ᭄ᬯᬦᬶᬦᬸᬘᬧ᭄ᬫᬶᬮᬸᬫᬶᬮᬸᬓᬯᭂᬗᬵᬦ᭄ᬢᬶᬦᬶᬗ᭄ᬳᬮᬦ᭄᭛

᭝᭓᭘᭔᭝\᭝᭔᭒᭝\᭝᭔᭝᭟ᬧᬗ᭄ᬓᬸᬦ᭄ᬫᬾᬲ᭄ᬬᬝᬶᬓᬵᬓᬬᭀᬕ᭄ᬬᬦᬶᬯᭂᬢᬶᬲ᭄ᬦᬶᬭᬤᬫᬭᬦᬢᬾᬚᬦᬶᬂᬯᬸᬮᬦ᭄᭞
ᬧᬦ᭄ᬢᭂᬲ᭄ᬬᬦ᭄ᬫᬓᬲᬸᬫ᭄ᬧᬶᬗᭂᬦ᭄ᬓᬶᬓᬶᬋᬦᬶᬂᬓᬸᬓᬸᬓᬸᬓᬸᬦᬶᬭᬓᭀᬲᬧᬾᬂᬮᬝᬶ᭞
ᬭᬾᬔᬦ᭄ᬭᬶᬂᬓᬓᬯᬶᬦ᭄ᬯᬶᬮᬵᬧᬓᬳᬍᬧ᭄ᬦᬶᬲᬸᬲᬸᬦᬶᬭᬧᬭᬦ᭄ᬢ᭄ᬬᬦᬶᬂᬧᬭᬩ᭄᭞
ᬢᬦ᭄ᬲᬵᬳᬾᬂᬭᬢᬸᬰᬓ᭄ᬢᬶᬓᬾᬦᬓᬦᬶᬲᭀᬘᬦᬶᬭᬬᬦᬶᬓᭂᬢᭂᬦ᭄ᬲᭂᬓᬃᬢᬚᬶ᭛

᭝᭓᭘᭕᭝\᭝᭔᭒᭝\᭝᭕᭝᭟ᬏᬓᭂᬮ᭄ᬭᭀᬫᬦᬶᬭᬵᬭᬭᬲ᭄ᬓᬤᬶᬓᬢᭀᬦᬭᬸᬫᬭᬩᬲᬓᬾᬂᬕᭂᬮᬸᬂᬮᬸᬓᬭ᭄᭞
ᬅᬓ᭄ᬯᬾᬄᬫᬳ᭄ᬬᬸᬦᬗᬸᬟ᭄ᬯᬤᬾᬦᬶᬭᬬᬦᬳ᭄ᬬᬲᬦᬶᬲᬶᬕᬶᬯᬚᬵᬗ᭄ᬳᭂᬫᬹᬕᬸᬬᬸ᭞
ᬬᭀᬕ᭄ᬬᬵᬲᬗ᭄ᬓᬦᬗᬶᬦ᭄ᬤᬸᬫᬤ᭄ᬬᬓᭂᬦᬧᭀᬮᬳᬶᬢᬶᬓᭂᬮᬶᬳᬮᬶᬲ᭄ᬦᬶᬭᬦ᭄ᬘᬮ᭞
ᬩ᭄ᬬᬓ᭄ᬢᬵᬕᬢ᭄ᬕᬢᬢᬗ᭄ᬳ᭄ᬬᬢᬗ᭄ᬳ᭄ᬬᬫᬦᬳᬶᬂᬫᬸᬮᬢᬶᬫᬸᬔᬦᬶᬭᬦ᭄ᬧᬲᬂᬤᬫᬭ᭄᭛

᭝᭓᭘᭖᭝\᭝᭔᭒᭝\᭝᭖᭝᭟ᬦ᭄ᬤᬶᬦ᭄ᬧᬸᬢᬃᬬ᭄ᬬᬵᬳᬬᬸᬳᬬ᭄ᬯᬫᬗ᭄ᬧᬗᬳᬬᬸᬦ᭄ᬬᬭᬶᬳᬬᬸᬦᬶᬭᬦᬳ᭄ᬬᬲᬗ᭄ᬟᬶᬭᬶ᭞
ᬲᬓ᭄ᬯᬾᬄᬦᬶᬂᬯ᭄ᬯᬗᬳᬤ᭄ᬬᬦᬓᬃᬬ᭄ᬬᬦᬲᬯᬂᬳᬶᬦᬬᬸᬫᬋᬓᬶᬚᭃᬂᬦᬶᬭᬵᬮᬯᬲ᭄᭞
ᬧᬳ᭄ᬬᬲ᭄ᬦᬶᬂᬧᬭᬧᭀᬭᬫᬗ᭄ᬳᬶᬭᬶᬩᬶᬧᬳ᭄ᬬᬲᬶᬭᬳᬶᬦᬬᬸᬘᬶᬳ᭄ᬦᬦᬶᬂᬫᬦᬹᬢ᭄᭞
ᬏᬓᬘ᭄ᬙᬢ᭄ᬢ᭄ᬭᬭᬭᬲ᭄ᬭᬭᬲ᭄ᬦᬶᬭᬧᬗᭃᬩᬦᬶᬗᬳᬬᬸᬲᬸᬚᬦ᭄ᬫᬓᬦ᭄ᬬᬓᬵ᭛

᭝᭓᭘᭗᭝\᭝᭔᭒᭝\᭝᭗᭝᭟ᬲᬓ᭄ᬯᬾᬄᬲᬂᬭᬢᬸᬢᬦ᭄ᬯᭂᬦᬂᬲᬳᬲᬓᬾᬯᬮᬳᬸᬫᭂᬦᭂᬗᬗᬦ᭄ᬢ᭄ᬬᬓᭂᬦ᭄ᬧᬭᬶᬄ᭞
ᬅᬗ᭄ᬮᬫ᭄ᬧᬹᬲᬸᬫᭂᬲᭂᬮ᭄ᬰᬭᬷᬭᬦᬶᬭᬢᬦ᭄ᬯᭂᬦᬗᬦᭂᬓᬦᬶᬲᬾᬦᬓᬾᬳᬢᬶ᭞
ᬫᭀᬕᬵᬦᬗ᭄ᬕᭂᬮᬋᬲ᭄ᬭᬸᬫᭂᬗ᭄ᬯᬓᭂᬦᬶᬓᬵᬤ᭄ᬪᬸᬢᬦᬶᬳᬬᬸᬦᬭᬾᬦ᭄ᬤ᭄ᬭᬧᬸᬢ᭄ᬭᬶᬓᬵ᭞
ᬫᬯ᭄ᬯᬢ᭄ᬭᬵᬕᬯᬶᬮᬵᬧᬘᬶᬳ᭄ᬦᬦᬶᬗᬓᬹᬗᬮᬳᬍᬳᬓᬶᬭᬶᬫ᭄ᬓᬶᬭᬶᬫ᭄ᬝᬶᬓᬵ᭛

᭝᭓᭘᭘᭝\᭝᭔᭒᭝\᭝᭘᭝᭟ᬅᬓ᭄ᬯᬾᬄᬧᬳ᭄ᬬᬲᬶᬭᬵᬋᬩᬸᬢ᭄ᬓᬳᬸᬮᬸᬦᬦ᭄ᬓᬳᬶᬟᭂᬧᬦᬶᬭᬤᬾᬦᬶᬓᬂᬫᬋᬓ᭄᭞
ᬭᭀᬃᬯ᭄ᬯᬂᬘᬫ᭄ᬧᬓᬭᬫ᭄ᬬᬫᬵᬬᬸᬦᬬᬸᬦᬦ᭄ᬭᬶᬚᬚᬦᬶᬭᬦᬫᬗ᭄ᬬᬫᬗ᭄ᬬᬦᬶ᭞
ᬮᬵᬯᬦ᭄ᬧᬵᬤᬧᬢᬦ᭄ᬯᭂᬦᬂᬲᬳᬶᬲᬶᬭᬵᬫᭂᬧᭂᬢᬶᬕᬯᬬᬶᬓᬦ᭄ᬲᭂᬳᬶᬂᬕᭂᬮᬸᬂ᭞
ᬢᬜ᭄ᬚᬸᬂᬫᬸᬗ᭄ᬕ᭄ᬯᬶᬓᬧᭃᬦᬶᬭᬦ᭄ᬫ᭄ᬭᬶᬓᬶᬦᬗᬶᬢ᭄ᬫᬋᬓᬭᬭᬲᬦᬸᬮ᭄ᬬᬦᬸᬮ᭄ᬬᬦᬶ᭛

᭝᭓᭘᭙᭝\᭝᭔᭒᭝\᭝᭙᭝᭟ᬧ᭄ᬭᬵᬧ᭄ᬢᭀᬮᬶᬄᬓᬮᬗᭃᬦᬶᬓᬵᬗᬲᬦᬭᬫ᭄ᬬᬧᬶᬦᬓᬓᬮᬲᬵᬦᬶᬭᬵᬢᬸᬭᬹ᭞
ᬫ᭄ᬯᬂᬭᭀᬡ᭄ᬟᭀᬦ᭄ᬬᬢᬶᬦᬧ᭄ᬭᬶᬦᬹᬧᬓᬢᬶᬮᬫ᭄ᬲᬶᬦᬮᬶᬦᬦᬶᬲᭂᬟᭂᬂᬦᬶᬓᬵᬮᬸᬜᬸᬢ᭄᭞
ᬫᬗ᭄ᬕᬵᬲᭂᬫ᭄ᬧᬍᬦᬗ᭄ᬓᭂᬦᬾᬜ᭄ᬚᬶᬗᬮᬧᭂᬦ᭄ᬳᬸᬫᬢᬸᬭᬰᬬᬦᬵᬦᬶᬭᬦ᭄ᬭᬶᬫᬂ᭞
ᬲ᭄ᬯᬃᬕ᭄ᬕᬦ᭄ᬫᬵᬢᬶᬓᬓᬶᬗ᭄ᬓᬶᬗᬦ᭄ᬳᬸᬯᬸᬲᬓᬷᬃᬢ᭄ᬢ᭄ᬬᬫᬶᬳᬸᬢᬗᬶᬮᬗᭃᬭᬶᬚᭃᬂᬦᬶᬭ᭛

᭝᭓᭙᭐᭝\᭝᭔᭒᭝\᭝᭑᭐᭝᭟ᬫᭀᬮᬶᬄᬯᬃᬱᬲᬶᬧᬢ᭄ᬦᬶᬭᬵᬭᬳᬢᬶᬲᭀᬮᬳᬶᬓᬢᭂᬓᬳᬶᬋᬂᬳᬦᬾᬫᬢ᭞
ᬓᬵᬮᬦ᭄ᬬᬦ᭄ᬓᬳᭂᬫᬹᬲᭂᬧᬄᬦᬶᬭᬩᬗᬸᬦ᭄ᬧᬶᬦᬓᬮᬶᬟᬳᬶᬭᬦ᭄ᬳᬦᬾᬢᬸᬢᬸᬓ᭄᭞
ᬓᬵᬲᬶᬄᬓᬵᬲᬶᬳᬶᬭᬵᬮᬯᬲ᭄ᬓᬭᬶᬓᬧᬸᬡ᭄ᬟᬸᬢᬦᬶᬭᬓᬲᭂᬮᬧ᭄ᬳᬦᬾᬳᬢᬶ᭞
ᬗ᭄ᬳᬶᬂᬓᭂᬡ᭄ᬟᬶᬢ᭄ᬦᬶᬭᬫᬵᬲ᭄ᬢᬸᬫᬹᬢᬶᬧᬭᬳᬲ᭄ᬬᬦᬶᬭᬯᬳᬸᬫᬋᬓ᭄ᬲᬶᬦᬦ᭄ᬫᬢ᭛

᭝᭓᭙᭑᭝\᭝᭔᭒᭝\᭝᭑᭑᭝᭟ᬢᬫ᭄ᬩᬾᬭᬓ᭄ᬯᬲᬶᬭᬦ᭄ᬲ᭄ᬯᬬᬫ᭄ᬩᬭᬓᭂᬦᬵᬫᬶᬮᬶᬳᬲᬓᬳᬋᬧ᭄ᬦᬶᬭᬧ᭄ᬭᬪᬸ᭞
ᬦ᭄ᬤᬵᬦᬫ᭄ᬩᭂᬓ᭄ᬦᬶᬭᬓᬾᬯᬮᬵᬯᬶᬭᬗᬶᬮᬷᬗᬦᬶᬗᬸᬫᬸᬮᬢᬦᭂᬗ᭄ᬕᬳᬵᬳᬗᬦ᭄᭞
ᬆᬧᬦ᭄ᬢᬦ᭄ᬳᬦᬗᬹᬦᬶᬓᬾᬯᬮᬲᬶᬭᬵᬫᬸᬗᬭᬶᬧᬶᬦᬓᬓᬩ᭄ᬯᬢᬦ᭄ᬳᬜᬭ᭄᭞
ᬬᬾᬓᬵᬳᬾᬢᬸᬦᬶᬭᬵᬯᬶᬯᬾᬓᬓᬮᬯᬦ᭄ᬓᬓᬓᬓᬯᬶᬳᬶᬓᬦ᭄ᬭᬶᬗᬶᬗ᭄ᬕᬶᬢ᭛

᭝᭓᭙᭒᭝\᭝᭔᭒᭝\᭝᭑᭒᭝᭟ᬦ᭄ᬤᬵᬢᬦ᭄ᬓᬃᬓᬰᬤᬾᬦᬶᬭᬵᬗᬸᬘᬧᬸᬘᬧ᭄ᬭᬶᬧᬲᭂᬮᬸᬭᬶᬗᬸᬚᬃᬲᬶᬭᬵᬗᬸᬘᬧ᭄᭞
ᬦ᭄ᬤᬶᬂᬧᬃᬯ᭄ᬯᬦ᭄ᬤᬶᬓᬶᬢᬵᬗᬺᬗᭃᬦ᭄ᬳᬦᬓᬤᬶᬗ᭄ᬳᬸᬮᬸᬦᬫᬶᬮᬶᬳᬚᬮ᭄ᬯᬭᬶᬂᬲᬪᬵ᭞
ᬬᬤ᭄ᬬᬲ᭄ᬢᬸᬦ᭄ᬳᬦᬫᬗ᭄ᬓᬦᬵᬦᬶᬬᬢᬢᬧ᭄ᬯᬯᬶᬭᬗᬶᬓᬓᬤᬷᬭᬗᬶᬗ᭄ᬳᬸᬮᬸᬦ᭄᭞
ᬲᬗ᭄ᬓ᭄ᬱᬾᬧᬦ᭄ᬬᬳᬸᬯᬸᬲ᭄ᬓᬢᭀᬦ᭄ᬯᬶᬥᬶᬦᬭᬾᬰ᭄ᬯᬭᬤᬶᬦᬸᬮᬸᬭᬶᬢᬦ᭄ᬲᬶᬳᬶᬂᬯᬶᬥᬶ᭛

᭝᭓᭙᭓᭝\᭝᭔᭒᭝\᭝᭑᭓᭝᭟ᬆᬧᬦ᭄ᬓᬾᬦᬓᬦᬶᬂᬓᬤᬶᬗ᭄ᬳᬸᬮᬸᬦᬗᬦ᭄ᬢᬶᬭᬶᬓᬓᬳᬚᬶᬬᬦ᭄ᬲᬶᬭᬵᬱᬶᬳ᭞
ᬳᬾᬃᬳᬾᬋᬦ᭄ᬧᬮᬋᬦ᭄ᬳᬦᬵᬲᬶᬳᬪᬝᬵᬭᬢᬸᬫᭂᬓᬓᭂᬦᬥᬃᬫ᭄ᬫᬦᬶᬗ᭄ᬳᬸᬮᬸᬦ᭄᭞
ᬧ᭄ᬭᬵᬧ᭄ᬢᬵᬦᭀᬫᬳᬵᬬᭀᬕ᭄ᬬᬮᬶᬂᬦᬺᬧᬢᬶᬲᬫ᭄ᬪᬯᬓᬳᬋᬧᬦᬶᬗ᭄ᬳᬸᬮᬸᬦ᭄ᬫᬸᬯᬄ᭞
ᬬᬤ᭄ᬬᬲ᭄ᬢᬸᬦ᭄ᬮᬬᬢᬗ᭄ᬳᬸᬮᬸᬦ᭄ᬧᬶᬢᬯᬦᭂᬦ᭄ᬭ᭄ᬬᬸᬪᬬᬳᬚᬶᬧᬭᬦ᭄ᬓᬲᬗ᭄ᬰᬬ᭛

᭝᭓᭙᭔᭝\᭝᭔᭒᭝\᭝᭑᭔᭝᭟ᬮᬵᬯᬦ᭄ᬬᬦ᭄ᬳᬦᬭᬢ᭄ᬯᬦᭀᬫᬳᬵᬫᬭᬵᬢᬲᬶᬭᬳᬸᬫᬢᬸᬭᬾᬦᬭᬾᬰ᭄ᬯᬭ᭞
ᬦ᭄ᬤᬵᬢᬦ᭄ᬓᬳ᭄ᬬᬸᬦᬦᬶᬗ᭄ᬳᬸᬮᬸᬦ᭄ᬲᬶᬭᬢᬸᬳᬸᬦ᭄ᬓᬓᬳᬚᬶᬲᬶᬭᬓᬾᬯᬮᬵᬳᬋᬧ᭄᭞
ᬳᬬ᭄ᬯᬵᬫᬶᬥ᭄ᬬᬦᬶᬢᬧ᭄ᬯᬲᬶᬄᬲᬶᬳᬦᬶᬭᬵᬫᬯᬋᬗᭂᬳᬭᬶᬩᬸᬤ᭄ᬥ᭄ᬬᬦᬶᬗ᭄ᬳᬸᬮᬸᬦ᭄᭞
ᬦ᭄ᬤᬓ᭄ᬢᭀᬦ᭄ᬤᬸᬳ᭄ᬔᬦᬶᬓᬂᬓᬶᬦᭂᬤ᭄ᬯᬓᭂᬦᬧᬗ᭄ᬕᬶᬳᬯᬶᬨᬮᬬᬦ᭄ᬢᬦ᭄ᬧᬟᬵᬳᬋᬧ᭄᭛

᭝᭓᭙᭕᭝\᭝᭔᭒᭝\᭝᭑᭕᭝᭟ᬬᬦ᭄ᬓᬵᬗᭂᬦ᭄ᬲᬸᬔᬦᬶᬂᬮᬶᬘᬶᬦ᭄ᬤᬸᬫᬤᬓᬳ᭄ᬬᬸᬦᬤᬮᬸᬯᬗᬳᬃᬱᬭᬶᬂᬚᬫᬂ᭞
ᬤᬾᬦ᭄ᬬᬦ᭄ᬓᬶᬮ᭄ᬬᬭᬭᬵᬫᬓᬵᬰ᭄ᬭ᭄ᬬᬦᬭᬾᬰ᭄ᬯᬭᬓᬸᬫᭂᬫᬶᬢᬓᬵᬮᬦᬶᬂᬭᬭᬾ᭞
ᬬᬦ᭄ᬯᬺᬤ᭄ᬥᬵᬚᬭᬥᬃᬫ᭄ᬫᬭᬶᬂᬕᬶᬭᬶᬯᬦᬵᬫᬕᭂᬳᬓᭂᬦᬭᬶᬥᬃᬫ᭄ᬫᬲᬂᬯᬶᬓᬸ᭞
ᬭᬫ᭄ᬬᬂᬯᬂᬕᬸᬭᬸᬮᭀᬓᬲᬃᬯ᭄ᬯᬢᭂᬓᬬᬦ᭄ᬮᬸᬫᬓᬸᬮᬓᬸᬭᬶᬦᬫ᭄ᬧᬓᬶᬂᬓᬶᬮᬶ᭛

᭝᭓᭙᭖᭝\᭝᭔᭒᭝\᭝᭑᭖᭝᭟ᬫᬗ᭄ᬓᬾᬧ᭄ᬯᬦ᭄ᬟᬸᬫᬯᬸᬄᬯᬶᬥᬶᬦᬺᬧᬢᬶᬢᬦ᭄ᬧᬫᬯᬋᬗᭂᬳᬶᬩᬸᬤ᭄ᬥᬶᬦᬶᬗ᭄ᬳᬸᬮᬸᬦ᭄᭞
ᬗ᭄ᬯᬂᬤᬹᬭᬦ᭄ᬯᭂᬦᬗᬵᬚ᭄ᬜᬮᬗ᭄ᬖᬦᬢᬸᬳᬸᬦ᭄ᬭᬱᬧᭂᬚᬳᬢᬶᬩᬾᬂᬧᬮᬸᬗ᭄ᬕᬸᬳᬦ᭄᭞
ᬏᬯᭂᬄᬢᬦ᭄ᬓᬳᬶᬟᭂᬧ᭄ᬓᬮᬷᬗᬦᬶᬫᬦᬄᬦᬶᬭᬬᬦᬳᬋᬧᬶᬂᬲ᭄ᬯᬬᬫ᭄ᬩᬭ᭞
ᬫᬗ᭄ᬕᬵᬗ᭄ᬤᬤ᭄ᬬᬮᬶᬫᬸᬢ᭄‌ᬗ᭄ᬳᬸᬮᬸᬦ᭄ᬭᬶᬯᬶᬭᬗᬶᬗ᭄ᬳᬸᬮᬸᬦᬫᬶᬮᬶᬳᬚᬮ᭄ᬯᬭᬶᬂᬲᬪᬵ᭛

᭛᭜᭛ᬦᬯᬳᬃᬱ᭛᭜᭛⏑⏑–|⏑⏑–|⏑⏑⏑|⏑⏑⏑|–⏑⏑|–⏑⏑|⏓

᭝᭓᭙᭗᭝\᭝᭔᭓᭝\᭝᭑᭝᭟ᬢᬸᬳᬦᬶᬗ᭄ᬳᬸᬮᬸᬦᬓ᭄ᬱᬫᬓᭂᬦᬧᬗᬸᬘᬧ᭄ᬦᬶᬫᬦᭂᬳ᭄ᬢᬋᬗᭃᬦ᭄᭞
ᬯᬶᬥᬶᬲᬂᬧ᭄ᬭᬪᬸᬲᬫ᭄ᬪᬯᬓᭂᬓᭂᬲᬓᭂᬦᬾᬳᬢᬶᬬᭀᬕ᭄ᬬᬤᬳᬢ᭄᭞
ᬤᬸᬫᬤᬓ᭄ᬧ᭄ᬯᬳᬤᬾᬦ᭄ᬓᬢᭂᬓᬦᬭᬶᬦᬲᬦ᭄ᬭᬶᬫᬦᬳ᭄ᬢᬢᬸᬳᬦ᭄᭞
ᬧᬶᬭᬳᬬ᭄ᬯᬦᬶᬓᬵᬗᬸᬘᬧᬦᬳᬮᬬᬦ᭄ᬳᬶᬦᬶᬟᭂᬧ᭄ᬫᬳᬵᬮ᭛

᭝᭓᭙᭘᭝\᭝᭔᭓᭝\᭝᭒᭝᭟ᬧᬶᬢᬸᬳᬸᬦ᭄ᬯᬶᬥᬶᬲᬂᬧ᭄ᬭᬪᬸᬢᬸᬳᬦᬦᬶᬧᬶᬲ᭄ᬓᬯᬶᬭᬗ᭄ᬢᬳᬤᬾ᭞
ᬧᬟᬯᬵᬳᬸᬟᬢᭂᬂᬲᬳᬦᬳᬦᬦᬶᬓᬂᬧᬭᬶᬯᬵᬭᬫᬋᬓ᭄᭞
ᬅᬫᬳᬸᬃᬳᬸᬭᬓᭂᬦ᭄ᬭᬶᬧᬭᬭᬢᬸᬧᬶᬦᬾᬢ᭄ᬦ᭄ᬬᬲᬶᬭᬾᬂᬯᭂᬕᬶᬍᬦ᭄᭞
ᬲᬶᬭᬲᬂᬓᬶᬦᬩᬾᬳᬦᬶᬦᬍᬫᬶᬓᬋᬗ᭄ᬯᬓᭂᬦᬦ᭄ᬢᬢᬸᬳᬦ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭓᭙᭙᭝\᭝᭔᭔᭝\᭝᭑᭝᭟ᬲᬂᬦᬵŧᬾᬂᬫᬕᬥᬧ᭄ᬭᬪᬵᬯᬦᬶᬭᬢᬦ᭄ᬧᬢᭂᬧᬶᬓᬤᬶᬮᬗᬶᬢ᭄ᬫᬗᬫ᭄ᬩᬭ᭞
ᬮ᭄ᬯᬶᬃᬯᬶᬤ᭄ᬬᬵᬥᬭᬤᬃᬰᬦᬷᬬᬧᬓᬢᭀᬦᬦᬶᬩᬮᬦᬶᬭᬰᬹᬭᬤᬸᬕ᭄ᬲᬶᬗᬷ᭞
ᬅᬳ᭄ᬬᬂᬲᭀᬮᬳᬶᬭᬵᬫᬦᬶᬲ᭄ᬓᬯᬤᬶᬤᬾᬦᬶᬭᬮᬶᬢᬸᬳᬬᬸᬢᬦ᭄ᬧᬲᬶᬗ᭄ᬱᬶᬗᬦ᭄᭞
ᬲᬵᬓ᭄ᬱᬵᬢ᭄‌ᬇᬦ᭄ᬤ᭄ᬭᬲᬓᬾᬂᬲᬸᬭᬵᬮᬬᬓᬯᬾᬦᬶᬢᬸᬫᬸᬢᬫᬶᬚᬶᬮᬾᬂᬲ᭄ᬯᬬᬫ᭄ᬩᬭ᭛

᭝᭔᭐᭐᭝\᭝᭔᭔᭝\᭝᭒᭝᭟ᬓ᭄ᬭᬹᬭᬵᬓᬵᬭᬲᬂᬅᬗ᭄ᬕᬦᬵŧᬲᬦᬶᬭᬸᬓ᭄ᬢᬶᬲᬶᬭᬬᬦᬭᬸᬳᬸᬃᬲᬸᬮᬓ᭄ᬱᬡ᭞
ᬲᬪ᭄ᬬᬵᬫ᭄ᬩᭂᬓ᭄ᬦᬶᬭᬢᬦ᭄ᬭᬶᬦᬓ᭄ᬯᬲᬶᬭᬬᬦ᭄ᬧ᭄ᬭᬪᬸᬮᬶᬢᬸᬳᬬᬸᬲᬵᬤᬭᬵᬗᬸᬘᬧ᭄᭞
ᬰᬓ᭄ᬢ᭄ᬬᬵᬦᬶᬦ᭄ᬤ᭄ᬬᬫᬳᬵᬧ᭄ᬭᬪᬵᬯᬓᬸᬫᬸᬢᬸᬕ᭄ᬩᬮᬦᬶᬭᬧᬟᬰᬹᬭᬲᬸᬰ᭄ᬭᬫ᭞
ᬢᬦ᭄ᬧᬾᬦ᭄ᬤᬄᬓᬤᬶᬲᬂᬳ᭄ᬬᬂᬅᬕ᭄ᬦᬶᬫᬶᬚᬶᬮᬫ᭄ᬭᬮᬬᬓᭂᬦᬭᬸᬫᬫ᭄ᬧᬓᬂᬚᬕᬢ᭄᭛

᭝᭔᭐᭑᭝\᭝᭔᭔᭝\᭝᭓᭝᭟ᬲᬶᬗ᭄ᬳᬵᬫ᭄ᬩᭂᬓ᭄ᬲᬂᬅᬯᬦ᭄ᬢᬶᬦᬵŧᬓᬤᬶᬲᬂᬬᬫᬕᬸᬡᬦᬶᬭᬮᭀᬓᬧᬵᬮᬓ᭞
ᬦᭀᬭᬵᬥᬃᬫ᭄ᬫᬗᬭᬦ᭄ᬬᬭᬓ᭄ᬯᬬᬦᬶᬪᬹᬫᬶᬦᬶᬭᬧᬟᬲᬸᬔᬵᬕᬯᬾᬳᬬᬸ᭞
ᬲᭃᬄᬯᬤ᭄ᬯᬵᬦᬶᬭᬧᬶᬡ᭄ᬟᬓᬶᬗ᭄ᬓᬭᬩᬮᬵᬫᬯᬘᬸᬭᬶᬕᬕᬤᬵᬬᬸᬥᬵᬧᬸᬧᬸᬮ᭄᭞
ᬲᬵᬓ᭄ᬱᬵᬢ᭄ᬫᬺᬢ᭄ᬬᬸᬘᬸᬭᬶᬓ᭄ᬦᬶᬭᬵᬓᬲᬮᬸᬗᬶᬤ᭄ᬩᬗᬸᬦᬗᬬᬫᬬᬫ᭄ᬧᬭᬵᬗ᭄ᬫᬸᬔ᭛

᭝᭔᭐᭒᭝\᭝᭔᭔᭝\᭝᭔᭝᭟ᬢᬦ᭄ᬧᬾᬦ᭄ᬤᬄᬩᬭᬸᬡᬵᬦᬸᬭᬸᬦ᭄ᬲᬂᬅᬦᬸᬧᬵᬥᬶᬧᬢᬶᬲᬸᬬᬰᬪᬹᬫᬶᬧᬵᬮᬓ᭞
ᬳᬶᬫ᭄ᬧᭂᬃᬲᬵᬕᬭᬓᬵᬗᬶᬦᬦ᭄ᬩᬮᬦᬶᬭᬵᬗᬃᬯ᭄ᬯᬩᬶᬦᬕᬭᬳᬶᬩᭂᬓ᭄ᬢᭂᬓᬾᬤᬍᬫ᭄᭞
ᬢᭂᬓ᭄ᬯᬦ᭄ᬮ᭄ᬯᬶᬃᬦᬶᬭᬭᬶᬂᬭᬗᬶᬦ᭄ᬥ᭄ᬯᬚᬯᭂᬮᬂᬯᭂᬮᬗᬧᬸᬢᬶᬳᬭᭀᬓ᭄ᬮᬯᬦ᭄ᬳᬶᬋᬂ᭞
ᬭᬵᬳᬸᬫ᭄ᬯᬂᬰᬰᬶᬯᬶᬫ᭄ᬩᬭᬹᬧᬦᬶᬓᬓᬵᬭᬡᬦᬶᬫᬸᬲᬸᬳᬶᬭᬵᬢᬩᭂᬄᬢᬶᬢᬶᬭ᭄᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭔᭐᭓᭝\᭝᭔᭕᭝\᭝᭑᭝᭟ᬲᬶᬂᬲᭀᬮᬄᬲᬂᬲᬸᬲᬾᬦᬵᬧ᭄ᬭᬘᬮᬶᬢᬓᬤᬶᬲᬂᬩᬵᬬᬸᬭᬶᬂᬩᬸᬤ᭄ᬥᬶᬫᬤᬺᬲ᭄᭞
ᬯᬤ᭄ᬯᬵᬯᬤ᭄ᬯᬵᬭᬶᬗᬫ᭄ᬩᭂᬓ᭄ᬮᬶᬢᬸᬳᬬᬸᬓᬢᭂᬗᭂᬃᬬᬦ᭄ᬧ᭄ᬭᬯᬷᬭᬵᬧ᭄ᬭᬶᬳᬶᬂᬧ᭄ᬭᬂ᭞
ᬳᬶᬫ᭄ᬧᭂᬃᬲᬾᬟᬸᬂᬓᬋᬲᬺᬲ᭄ᬩᬮᬦᬶᬭᬓᬸᬫᬶᬲᬶᬓ᭄ᬮ᭄ᬯᬶᬃᬕᭂᬮᬧ᭄ᬳᭀᬮᬶᬳᬰ᭄ᬭᬶᬂ᭞
ᬩ᭄ᬬᬓ᭄ᬢᬲ᭄ᬬᬹᬳᬂᬫᬸᬲᬸᬄᬤᬾᬦᬶᬭᬦᬲᭂᬫᬸᬳᬸᬤᬦ᭄ᬲᬜ᭄ᬚᬢᬵᬯᭀᬃᬳᬮᬶᬲ᭄ᬬᬸᬲ᭄᭛

᭝᭔᭐᭔᭝\᭝᭔᭕᭝\᭝᭒᭝᭟ᬗ᭄ᬳᬶᬂᬲᬂᬳᬾᬫᬵᬗ᭄ᬕᬤᬵᬢ᭄ᬬᬦ᭄ᬢᬲᬸᬕᬶᬳᬶᬭᬳᬶᬩᭂᬓ᭄ᬫᬵᬲ᭄ᬫᬡᬶᬓ᭄ᬭᬵᬚᬬᭀᬕ᭄ᬬ᭞
ᬮᬷᬮᬵᬘᬸᬫ᭄ᬲᭀᬫ᭄ᬬᬲᬂᬯᬶᬰ᭄ᬭᬯᬦᬧᬟᬦᬶᬭᬦ᭄ᬖᭀᬭᬭᬹᬧᬵᬤᬯᬵᬕᭃᬂ᭞
ᬦᭀᬭᬵᬦᬡ᭄ᬟᬂᬬᬢᬦ᭄ᬫᬵᬲ᭄ᬩᬮᬦᬶᬭᬲᬢᭂᬕᬮ᭄ᬓᬵᬮᬦᬶᬂᬳᬦ᭄ᬬᬦᬗ᭄ᬚ᭄ᬭᬄ᭞
ᬲᬓ᭄ᬯᬾᬄᬦᬶᬂᬰᬢ᭄ᬭᬸᬰᬷᬃᬡ᭄ᬦᬵᬓᬸᬦᬶᬗᬯᬸᬮᬢᬶᬓᬵᬤᬾᬦᬶᬭᬵᬧᬦ᭄ᬯᬳᬶᬂᬫᬵᬲ᭄᭛

᭝᭔᭐᭕᭝\᭝᭔᭕᭝\᭝᭓᭝᭟ᬅᬰ᭄ᬭᬷᬲᬂᬧᬵᬡ᭄ᬟ᭄ᬬᬰᬸᬤ᭄ᬥᬵᬓᬺᬢᬶᬦᬶᬭᬲᬢᬶᬭᬸᬦ᭄ᬧᬡ᭄ᬟᬶᬢᬵᬦ᭄ᬯᬫ᭄ᬯᬶᬤᬕ᭄ᬥ᭞
ᬢᬦ᭄ᬓᬵᬲ᭄ᬬᬲᬶᬄᬢᬸᬳᬸᬦ᭄ᬢᬦ᭄ᬳᬋᬧᬶᬗᬸᬮᬳᬕᬲ᭄ᬬᬓ᭄ᬬᬬᬦ᭄ᬲᭀᬧᬘᬵᬭ᭞
ᬲᬂᬳ᭄ᬬᬵᬂᬈᬰᬵᬦᬲᬵᬓ᭄ᬱᬵᬢ᭄ᬧᬟᬦᬶᬭᬦᬳᬍᬧ᭄ᬭᬶᬂᬲᬪᬵᬦᭀᬭᬢᬦ᭄‌ᬯ᭄ᬭᬸᬄ᭞
ᬅᬢ᭄ᬬᬦ᭄ᬢᬾᬂᬬᭀᬕᬓ‌ᬯ᭄ᬭᬸᬄᬦᬶᬭᬓᬭᬡᬦᬶᬭᬦ᭄ᬓᬢ᭄ᬯᬗᬶᬂᬰᬢ᭄ᬭᬸᬰᬓ᭄ᬢᬶ᭛

᭝᭔᭐᭖᭝\᭝᭔᭕᭝\᭝᭔᭝᭟ᬯ᭄ᬯᬦ᭄ᬢᭂᬦ᭄ᬲᬗ᭄ᬓᬾᬃᬬ᭄ᬬᬅᬬᭀᬥ᭄ᬬᬵᬮᬶᬢᬸᬳᬬᬸᬤᬳᬢᭂᬦ᭄ᬭᬵᬚᬧᬸᬢ᭄ᬭᬵᬤ᭄ᬯᬶᬢᬷᬬ᭞
ᬦ᭄ᬤᬦ᭄ᬭᬓ᭄ᬯᬵᬦᬓ᭄ᬫᬳᬵᬭᬵᬚᬭᬖᬸᬲᬂᬅᬚᬲᬗ᭄ᬚ᭄ᬜᬵᬦᬶᬭᬾᬂᬭᬵᬢ᭄ᬧ᭄ᬭᬓᬵᬰ᭞
ᬲᬂᬲᬧ᭄ᬢᬵᬥᬶᬓᬺᬢᬵᬢ᭄ᬬᬦ᭄ᬢᬳᬍᬧᬶᬭᬓᬩᬾᬄᬲᭀᬃᬓᬕᭃᬗᬦ᭄ᬧ᭄ᬭᬢᬵᬧ᭞
ᬳᬶᬫ᭄ᬧᭂᬃᬘᬦ᭄ᬤ᭄ᬭᬵᬓᬸᬘᭂᬫ᭄ᬢᬦ᭄ᬯᬦᬶᬫᬸᬮᬢᬶᬦᬭᬾᬦ᭄ᬤ᭄ᬭᬵᬢ᭄ᬫᬚᬮ᭄ᬯᬶᬃᬳ᭄ᬬᬗᬃᬓ᭛

᭝᭔᭐᭗᭝\᭝᭔᭕᭝\᭝᭕᭝᭟ᬲᬂᬳ᭄ᬬᬂᬩ᭄ᬭᬳ᭄ᬫᬵᬕᬯᬾᬭᬹᬧᬦᬶᬭᬓᬤᬶᬧᬭᬦ᭄ᬭᬶᬂᬭᬭᬲ᭄ᬫᬵᬃᬫᬦᬶᬲ᭄ᬦ᭄ᬬ᭞
ᬬᬤ᭄ᬬᬦ᭄ᬕᬦ᭄ᬥᬃᬯ᭄ᬯᬯᬶᬤ᭄ᬬᬵᬥᬭᬦᬶᬬᬢᬦᬶᬓᬵᬲᭀᬭᬭᬶᬂᬭᬹᬧᬓᬵᬮᬶᬄ᭞
ᬅᬗ᭄ᬳᬶᬂᬳ᭄ᬬᬂᬓᬵᬫᬲᬂᬲᬫ᭄ᬪᬯᬫᬧᬕᬭᬭᬲ᭄ᬭᬹᬫ᭄ᬦᬶᬭᬾᬂᬫᬃᬢ᭄ᬢ᭄ᬬᬮᭀᬓ᭞
ᬲᬵᬫ᭄ᬧᬸᬦ᭄ᬧ᭄ᬯᬵᬗᬵᬰ᭄ᬭ᭄ᬬᬾᬘᬶᬢ᭄ᬢᬦᬶᬭᬫᬲᬸᬭᬸᬳᬦ᭄ᬭᬵᬕᬓᬸᬂᬤᭀᬦᬶᬭᬵᬗ᭄ᬳᬾᬭ᭄᭛

᭝᭔᭐᭘᭝\᭝᭔᭕᭝\᭝᭖᭝᭟ᬦ᭄ᬤᬵᬦᬫ᭄ᬩᭂᬓ᭄ᬦᬶᬗ᭄ᬳᬸᬮᬸᬦ᭄‌ᬗ᭄ᬳᬶᬂᬲᬶᬭᬚᬸᬕᬓᬤᭂᬎᬦ᭄ᬓᬵᬧ᭄ᬢ᭄ᬬᬭᬓ᭄ᬭ᭄ᬬᬦ᭄ᬲᬸᬧᬸᬢ᭄ᬭᬷ᭞
ᬅᬦ᭄ᬯᬫ᭄ᬧᬹᬃᬡ᭄ᬦᬾᬂᬧᬗ‌ᬯ᭄ᬭᬸᬄᬮᬶᬢᬸᬳᬬᬸᬢᬭᬸᬡᬵᬧᬵᬮᬧᬦ᭄‌ᬓ᭄ᬱᬢ᭄ᬭᬶᬬᬵᬗ᭄ᬰ᭞
ᬚᬗ᭄ᬕᬵᬗᬸᬗ᭄ᬱᬶᬃᬓᬧᬢ᭄ᬭᬫ᭄ᬬᬦᬶᬭᬯᬶᬦᬸᬮᬢᬦ᭄ᬤ᭄ᬮᬵᬳᬬᬤ᭄ᬬᬦ᭄ᬧᬢᭂᬫ᭄ᬯ᭞
ᬆᬧᬦ᭄ᬢᬸᬗ᭄ᬕᬮ᭄ᬲᬶᬭᬾᬂᬭᬹᬫ᭄ᬓᬤᬶᬯᬸᬮᬦᬗᬶᬮᭀᬯᬶᬫ᭄ᬩᬦᬶᬂᬘᬦ᭄ᬤ᭄ᬭᬓᬵᬦ᭄ᬢ᭛

᭛᭜᭛ᬯᬶᬲᬃᬚ᭄ᬚᬶᬢ᭛᭜᭛–⏑⏑|–⏑⏑|–⏑⏑|⏑⏑⏑|⏑–⏑|⏑–⏑|⏑⏓

᭝᭔᭐᭙᭝\᭝᭔᭖᭝\᭝᭑᭝᭟ᬦᬵᬳᬦᬸᬚᬃᬡ᭄ᬦ᭄ᬬᬧᬟᬵᬲᭂᬮᬸᬭᬯᬭᬯᬭᬄᬓᬶᬦᬢᬸᬗ᭄ᬕᬮᬓᭂᬦ᭄᭞
ᬲᭃᬗᬶᬫᬦᬳ᭄ᬦ᭄ᬬᬓᬢᭀᬦ᭄ᬲᭂᬫᬸᬲᬾᬫᬸᬦᬶᬗᬓᬸᬂᬭᬶᬦᬭᬾᬦ᭄ᬤ᭄ᬭᬱᬸᬢ᭞
ᬗ᭄ᬳᬶᬂᬓᬓᭂᬦᬧ᭄ᬭᬶᬳᬶᬓᬵᬲᬶᬭᬯᬶᬱᬬᬦᬶᬕᭀᬱ᭄ᬞᬶᬦᬶᬓᬦ᭄ᬧᬗᬸᬘᬧ᭄᭞
ᬭᬹᬧᬦᬶᬭᬲ᭄ŧᬶᬢᬶᬭᬶᬢ᭄ᬯᬲᬶᬓᬲᬶᬦᬫᬸᬤᬵᬬᬮᬯᬦ᭄ᬢᬸᬭᬶᬤ᭛

᭝᭔᭑᭐᭝\᭝᭔᭖᭝\᭝᭒᭝᭟ᬰ᭄ᬭᬷᬦ᭄ᬤᬸᬫᬢᬷᬲᬸᬔᬫᬵᬃᬳᬢᬶᬦᬶᬭᬭᬸᬫᭂᬗᭃᬭ᭄ᬬᬸᬘᬧᬦ᭄ᬬᬋᬲᭂᬧ᭄᭞
ᬬᬦ᭄ᬢᬦᬯᭂᬤ᭄ᬬᬲᬶᬭᬾᬂᬯ᭄ᬯᬗᬢᬸᬳᬳᬦᬩᬸᬤ᭄ᬥᬶᬦᬶᬭᬵᬫᭂᬧᭂᬭ᭞
ᬭᬵᬕᬦᬶᬭᬾᬲᬂᬅᬚᬵᬯᭂᬢᬸᬢᬗᬶᬲᬶᬦᬫᭂᬃᬯᭂᬤᬶᬓ‌ᬯ᭄ᬭᬸᬳᬦ᭞
ᬮᬶᬂᬦᬶᬭᬫᭀᬖᬮᬸᬫᬸᬄᬬᬦᬳᬭᬶᬧᬭᬭᬲ᭄ᬧᬭᬶᬳᬵᬭᬦᬶᬭ᭛

᭝᭔᭑᭑᭝\᭝᭔᭖᭝\᭝᭓᭝᭟ᬫᭀᬚᬭᬶᬓᬂᬭᬶᬦᬳᬲ᭄ᬬᬦᬶᬭᬯᬘᬦᬮᬶᬗ᭄ᬦ᭄ᬬᬋᬗᭃᬦ᭄ᬢᬢᬸᬳᬦ᭄᭞
ᬲᬂᬭᬢᬸᬢᬦ᭄ᬳᬦᬢᬦ᭄ᬮᬶᬢᬸᬳᬬᬸᬓᬤᬶᬤᬾᬯᬢᬭᬓ᭄ᬯᬲᬶᬭ᭞
ᬦ᭄ᬤᬦ᭄ᬧᬟᬲᭀᬃᬲᬶᬭᬤᬾᬲᬂᬅᬚᬲᬨᬮᬧᬸᬢ᭄ᬭᬦᬭᬾᬦ᭄ᬤ᭄ᬭᬭᬖᬸ᭞
ᬳᬷᬗᬦᬶᬭᬦ᭄ᬲᬶᬭᬬᭀᬕ᭄ᬬᬓᬳᬋᬧᬦᬤᬶᬕ᭄ᬚᬬᬭᬹᬧᬦᬶᬭ᭛

᭝᭔᭑᭒᭝\᭝᭔᭖᭝\᭝᭔᭝᭟ᬰ᭄ᬭᬷᬦ᭄ᬤᬸᬫᬢᬷᬓᭂᬦᬭᬵᬕᬢᬸᬳᬸᬦᬧᬶᬳᬤᬾᬓᬤᬶᬢᬦ᭄ᬫᬮᬭ᭞
ᬤᬾᬦᬶᬭᬫᭀᬚᬭᬧᬾᬢ᭄ᬲᬶᬮᬶᬩᬫᬭᬦᬶᬮᭀᬓᬶᬓᬩᬸᬤ᭄ᬥᬶᬦᬶᬭ᭞
ᬳᬬ᭄ᬯᬯᬯᬂᬧᬶᬦᬶᬲᬶᬗ᭄ᬕᬶᬳᬸᬚᬭᬶᬓᬢᬸᬳᬸᬦ᭄ᬳᬶᬟᭂᬧᭂᬦ᭄ᬲᬓᬋᬂ᭞
ᬆᬧᬦᬶᬓᬂᬤᬤᬶᬚᬦ᭄ᬫᬲᬓᬳᬋᬧᬶᬓᬵᬓᬓᬫᭀᬖᬤᬸᬤᬹ᭛

᭝᭔᭑᭓᭝\᭝᭔᭖᭝\᭝᭕᭝᭟ᬦᬶᬲ᭄ᬢᬦᬶᬓᬵᬦᬧᬤᬸᬤ᭄ᬯᬦᬶᬩᬸᬓᬳᬋᬧᬶᬂᬤᬤᬶᬚᬦ᭄ᬫᬓᬩᬾᬄ᭞
ᬬᬦ᭄ᬓᬶᬦᬢᬸᬗ᭄ᬕᬮᬓᭂᬦ᭄‌ᬦ᭄ᬤ᭄ᬬᬢᬶᬓᬳᬮᬦᬶᬓᬵᬢᬸᬳᬦᭂᬦ᭄ᬧᬶᬢᬸᬳᬸᬦ᭄᭞
ᬫᬵᬲ᭄ᬓᬸᬫᬢᬗ᭄ᬦ᭄ᬬᬓᬓᬹᬗᬦᬲᬂᬅᬚᬢᬸᬯᬶᬦ᭄ᬯ᭄ᬯᬗᬦᬓ᭄ᬢᬲᬶᬭ᭞
ᬳᬬ᭄ᬯᬓᭂᬤᭃᬮᬶᬗᬶᬭᬦ᭄ᬤᬦᬲᭂᬫᬸᬲᭂᬫᬸᬳᬃᬱᬦᭂᬳᭂᬃᬕᬸᬫᬸᬬᬸ᭛

᭝᭔᭑᭔᭝\᭝᭔᭖᭝\᭝᭖᭝᭟ᬦ᭄ᬤᬄᬧᬟᬩᬶᬦ᭄ᬤᬭᬶᬓᬂᬫᬋᬓᬶᬲᬶᬭᬓᬧᬾᬗᬶᬦᬚᬮ᭄ᬯᬫᬸᬯᬄ᭞
ᬫᭀᬖᬕᬶᬭᬳ᭄ᬬᬲᭂᬦᬫ᭄ᬩᭂᬓᬶᬓᬓᬢᬦᭂᬳᬦ᭄ᬢᬸᬭᬶᬤᬵᬗ᭄ᬮᬭᬦᬶ᭞
ᬅᬲ᭄ᬬᬗᬶᬭᭀᬯᬗᬶᬓᬵᬗᬸᬘᬧᬸᬘᬧᬓᬶᬦᭀᬦ᭄ᬬᬫᬋᬓ᭄ᬫᬋᬓ᭞
ᬮᬶᬗ᭄ᬦ᭄ᬬᬦᬶᬳᬦ᭄ᬲᬦᬸᬲᬂᬭᬢᬸᬧᬶᬮᬶᬧᬶᬮᬶᬳᬦ᭄ᬤᬸᬫᭂᬦᬶᬗ᭄ᬯᬗᬭᬶ᭛

᭝᭔᭑᭕᭝\᭝᭔᭖᭝\᭝᭗᭝᭟ᬯ᭄ᬯᬂᬯ᭄ᬯᬗᬳᬤ᭄ᬯᬦᬕᬢ᭄ᬕᬢᬦᬕᬸᬦᬕᬸᬫᭂᬗ᭄ᬕᭂᬧᬢᭂᬗ᭄ᬯᬳᭂᬦᬶᬂ᭞
ᬪᬵᬯᬦᬶᬓᬦ᭄ᬓᭂᬦᬭᬵᬕᬳᬦᬦᬲᬶᬤᭂᬳᬵᬮᬸᬧᬢᬦ᭄ᬧᬗᬶᬦᬂ᭞
ᬯ᭄ᬬᬃŧᬲᭂᬋᬳ᭄ᬦ᭄ᬬᬳᬦᬾᬢᬗᬦᬶᬦᬕᭂᬫᬕᭂᬫ᭄ᬢᬸᬳᬸᬢᬸᬳ᭄ᬯᬮᬗᭃ᭞
ᬪ᭄ᬭᬵᬦ᭄ᬢᬭᬸᬫᬹᬧᬓᬲᬂᬲᬸᬗᬦᬲᭂᬋᬳᬲᬹᬗᬲᭂᬧᬄᬭᬶᬯᬚ᭛

᭝᭔᭑᭖᭝\᭝᭔᭖᭝\᭝᭘᭝᭟ᬮᬾᬦ᭄ᬢᬗᬕᭀᬱ᭄ᬞᬶᬭᬶᬕᬷᬢᬲᬂᬅᬚᬕᬶᬦᬯᬾᬦ᭄ᬬᬳᬜᬃᬓᬢᭂᬓ᭞
ᬤᬸᬤ᭄ᬯᬗᬍᬫ᭄ᬭᬶᬧᬮᬫ᭄ᬩᬗᬶᬭᬫᬫᬭᬦᬷᬫᬦᬶᬲᬶᬂᬧᬗᬶᬓᭂᬢ᭄᭞
ᬰ᭄ᬭᬷᬦ᭄ᬤᬸᬫᬢᬷᬓᬯᭂᬮᬤ᭄ᬳᬢᬶᬦᬶᬭᬭᬸᬫᭂᬗᭃᬭᬶᬭᬱᬦ᭄ᬬᬍᬗᭂᬂ᭞
ᬮ᭄ᬯᬶᬃᬚᬭᬸᬫᬦ᭄ᬲᬂᬅᬚᬵᬫᬶᬲᬶᬓᬶᬳᬶᬟᭂᬧᬶᬭᬵᬰ᭄ᬭᬶᬗᬓᭀᬦ᭄ᬫᬶᬚᬶᬮ᭛

᭝᭔᭑᭗᭝\᭝᭔᭖᭝\᭝᭙᭝᭟ᬲᬂᬯ᭄ᬯᬗᬶᬦᬸᬢ᭄ᬢᬫᬲᬵᬫ᭄ᬧᬸᬦᬤᬮᬸᬯᬗᬤᭀᬄᬲᬶᬭᬭᬶᬂᬯᬶᬱᬬ᭞
ᬫᬶᬮ᭄ᬯᬢᬸᬳᬵᬫ᭄ᬩᭂᬓᬶᬭᬵᬭᬋᬫᬋᬚᬲᬸᬰᬷᬮᬮᬦᬵᬲᬶᬟᬓᭂᬧ᭄᭞
ᬢᬦ᭄ᬋᬗᬸᬢᬦ᭄ᬮᬸᬫᬶᬭᬶᬂᬤᬸᬕᬤᬸᬕᬧᬓᬢᭀᬦᬦᬶᬢᬶᬗ᭄ᬳᬮᬶᬭ᭞
ᬬᬦ᭄ᬧᬗᬸᬘᬧ᭄ᬲᬶᬭᬢᬦ᭄ᬧᬗᬸᬘᬧᬸᬘᬧᬮᬾᬦ᭄ᬲᬓᬭᬶᬂᬓᬯᬶᬓᬸᬦ᭄᭛

᭝᭔᭑᭘᭝\᭝᭔᭖᭝\᭝᭑᭐᭝᭟ᬲ᭄ᬢ᭄ᬭᬷᬲᭂᬟᭂᬗᬶᬂᬯᬶᬱᬬᬵᬦ᭄ᬯᬫᬳᬗᬦᬧᬲᬩ᭄ᬭᬗᬦᬫ᭄ᬩᭂᬓᬶᬓ᭞
ᬫ᭄ᬯᬂᬲᬶᬭᬲᬂᬯᬶᬓᬸᬯᬺᬤ᭄ᬥᬫᬋᬓᬗᬶᬧᬶᬦᬵᬕᬫᬶᬍᬢ᭄ᬭᬶᬲᬶᬭ᭞
ᬬᬦ᭄ᬯᬸᬮᬢᬗ᭄ᬤᬸᬫᬢᬦ᭄ᬬᬤᬶᬦᬸᬮᬸᬭᬶᬳᬮᬶᬲ᭄ᬦ᭄ᬬᬢᬶᬓᭂᬮ᭄ᬫᬶᬦᬳᬵ᭞
ᬫᬃᬫ᭄ᬫᬫᬦᬶᬲ᭄ᬦ᭄ᬬᬧᬟᬵᬗᬸᬘᬧᬓᭂᬦᬶᬓᬳᬃᬱᬦᬶᬓᬵᬓᬋᬗᭃ᭛

᭛᭜᭛ᬦᬯᬳᬃᬱ᭛᭜᭛⏑⏑–|⏑⏑–|⏑⏑⏑|⏑⏑⏑|–⏑⏑|–⏑⏑|⏓

᭝᭔᭑᭙᭝\᭝᭔᭗᭝\᭝᭑᭝᭟ᬯᬶᬓᬸᬭᬵᬚ᭄ᬬᬓᬯᬶ‌ᬯ᭄ᬭᬸᬳᬗᬚᬶᬓᬳᬋᬧ᭄ᬓᬸᬲᬶᬯᬶᬗ᭄ᬓ᭄ᬯᬲᬦᬸ᭞
ᬓᬓᬯᬶᬦ᭄ᬬᬧᬮᬃᬧᬶᬕᬸᬡᬦᬭᬶᬧᬋᬓ᭄ᬦ᭄ᬬᬭᬶᬚᭃᬂᬦᬺᬧᬢᬶ᭞
ᬉᬮᬳᬶᬂᬧᬟᬓᬵᬲ᭄ᬬᬲᬶᬳᬗᬧᬶᬮᬗᭃᬳᬶᬟᭂᬧᭂᬗ᭄ᬓ᭄ᬯᬲᬸᬔ᭞
ᬓᭂᬫᬸᬮᬗ᭄ᬓ᭄ᬯᬚᬚᬦ᭄ᬬᬢᬗᬦᬶᬓᬲᬧᬸᬢ᭄ᬲᬧᬸᬢᬗ᭄ᬓ᭄ᬯᬲᬸᬲᬸ᭛

᭝᭔᭒᭐᭝\᭝᭔᭗᭝\᭝᭒᭝᭟ᬅᬕᬟᬸᬄᬓᬯᬶᬓᬵᬧ᭄ᬢᬶᬫᬫᬶᬲᬦᬸᬯᭂᬦᬂᬧᬲᬪᬵᬧᬯᬸᬓᬶᬭ᭄᭞
ᬯᬶᬚᬶᬮᬶᬂᬧᬶᬳᬸᬢᬂᬧᬯᬤᬮᬶᬦᬦᬶᬭᭀᬯᬗᬶᬓᬵᬦᬸᬔᬦᬶ᭞
ᬓᬮᬯᬦ᭄ᬓᬮᬗᭃᬦ᭄ᬬᬯᭂᬦᬗᬦᬶᬕᬓᭂᬦ᭄ᬫᬦᬳᬶᬂᬧ᭄ᬭᬶᬳᬢᬶᬦ᭄᭞
ᬬᬤᬶᬦᬗ᭄ᬍᬗᭂᬗᬵᬤᬸᬮᬸᬭᬫᬗᬸᬲᬶᬭᬾᬢᬺᬩᬶᬲᬶᬂᬧᬭᬗᬦ᭄᭛

᭝᭔᭒᭑᭝\᭝᭔᭗᭝\᭝᭓᭝᭟ᬅᬢᬶᬢᬶᬄᬓᬳᬋᬧ᭄ᬫᬫᬶᬲᬦᬸᬯᭂᬓᬦᬶᬂᬧᬶᬳᬸᬢᬂᬳᬸᬢᬗᬦ᭄᭞
‌ᬯ᭄ᬭᬸᬳᬢᬾᬂᬓᬓᬯᬶᬦ᭄ᬓᬶᬤᬸᬗᬸᬮᬳᬸᬮᬳᬶᬂᬯᬳᬸᬯᬵᬳᬸᬓᬯᬶ᭞
ᬲᬧᬭᬦ᭄ᬬᬧᬫᬗ᭄ᬓ᭄ᬯᬓᭂᬦᬍᬧᬶᬳᬦᬫ᭄ᬭᬶᬳᬫᬾᬢᬮᬗᭃ᭞
ᬲᬸᬫᭂᬧᭂᬃᬲᭂᬧᭂᬭᬾᬂᬧᬧᬶᬳᬸᬢᬗᬦᬶᬲᬡ᭄ᬟᬶᬗᬶᬓᬂᬧᬲᬶᬲᬶ᭛

᭝᭔᭒᭒᭝\᭝᭔᭗᭝\᭝᭔᭝᭟ᬓᬳᬋᬧ᭄ᬓ᭄ᬯᬮᬯᬲ᭄‌ᬗ᭄ᬳᬶᬗᬩᬲᬦᬯᬶᬘᬓ᭄ᬱᬡᬭᬶᬂᬓᬮᬗᭃᬦ᭄᭞
ᬦᬶᬬᬢᬵᬭᬭᬱᭂᬦ᭄ᬫᬋᬓᬦᬶᬕᬶᬦᬶᬕᬷᬧᬫᬩᬃᬡ᭄ᬦ᭄ᬬᬢᬧᬶᬄ᭞
ᬧᬗᬧᬸᬲ᭄ᬦ᭄ᬬᬳᬢᬶᬗ᭄ᬓᬸᬮᬭᬶᬲᬶᬧᬗᬯᬓ᭄ᬦ᭄ᬬᬓᬢᭀᬦᬤᬤᬭ᭄᭞
ᬧ᭄ᬭᬯᬮᬦ᭄ᬬᬫᬭᬾᬂᬧᬧᬲᬗᬦᬶᬓᬢᬦ᭄ᬓᬳᬋᬧ᭄ᬓᬸᬲᬦᬸ᭛

᭝᭔᭒᭓᭝\᭝᭔᭗᭝\᭝᭕᭝᭟ᬧᬸᬳᬯᬂᬯᬳᬸᬯᬳ᭄ᬯᬫᬺᬢᬶᬫᬺᬢᬶᬓᬢᭃᬦ᭄ᬓᬸᬲᬶᬯᬶᬗ᭄ᬓᬸᬲᬦᬸ᭞
ᬢᬸᬭᬶᬤᬗ᭄ᬓᬸᬓᬟᬡ᭄ᬟᬦᬮᬯᬲᬳᬋᬧ᭄ᬯ᭄ᬯᬢᭂᬦᬶᬂᬩᬦᬯ᭞
ᬅᬧᬸᬢᭂᬓ᭄ᬳᬢᬶᬦᬶᬂᬓᬲᬭᬧᬸᬗᬮᬗᭃᬫᬸᬮᬢᬶᬂᬧᬲᬶᬲᬶ᭞
ᬓᬧᬸᬢᭂᬃᬳᬢᬶᬦᬶᬗ᭄ᬳᬸᬮᬸᬦᬮᬮᬳᬋᬧ᭄ᬢᬸᬫᬸᬢᬾᬗᬮᬬᬭ᭄᭛

᭝᭔᭒᭔᭝\᭝᭔᭗᭝\᭝᭖᭝᭟ᬅᬦᬓᬶᬂᬧ᭄ᬭᬚᬸᬭᬶᬢ᭄ᬫᭂᬢᬸᬧᬚᬸᬭᬶᬢᬶᬓᬂᬓᬳᬋᬧ᭄ᬓᬸᬲᬦᬸ᭞
ᬍᬯᬸᬭᬫ᭄ᬬᬦᬶᬓᬶᬦ᭄ᬓᬢᭂᬓᬦᬮᬸᬭᬸᬕᬦ᭄ᬭᬶᬳᬸᬯᬸᬲ᭄ᬓ᭄ᬯᬢᭂᬫᬸ᭞
ᬳᬯᬶᬦᭂᬗ᭄ᬓ᭄ᬯᬘᬸᬭᬶᬓ᭄ᬦ᭄ᬬᬲᬳᬭᬗᬶᬦᬶᬓᬵᬧᬬᬸᬗᬗ᭄ᬓ᭄ᬯᬢᬸᬫᬹᬢ᭄᭞
ᬢᬦᬋᬲ᭄ᬬᬓᬸᬫᬶᬮ᭄ᬯᬲᭂᬟᭂᬗᬦᬶᬓᬓᬾᬡ᭄ᬟᬶᬢᬭᬶᬂᬧᬮᬕᬦ᭄᭛

᭛᭜᭛ᬕᬶᬭᬶᬱ᭛᭜᭛⏑⏑⏑|⏑⏑⏑|–––|––⏑|⏑⏑⏑|⏓

᭝᭔᭒᭕᭝\᭝᭔᭘᭝\᭝᭑᭝᭟ᬬᬢᬢᭂᬫᬳᬵᬦᬢᬶᬗ᭄ᬮᬸᬃᬤᬾᬦ᭄ᬬᬦ᭄ᬰᬶᬯᬲᬶᬭᬲᬶᬯᬶᬦ᭄᭞
ᬇᬓᬗᬧᬮᬭᬦᬦ᭄ᬯᬫ᭄‌ᬯ᭄ᬭᬸᬄᬢᬾᬂᬰᬵᬲ᭄ᬢ᭄ᬭᬯᬶᬓᬸᬳᬚᬶ᭞
ᬮᬶᬮᬸᬢᬸᬫᬓᬸᬮᬮᬫ᭄ᬧᬹᬦ᭄ᬤᬦ᭄ᬬᬦ᭄ᬧᬡ᭄ᬟᬶᬢᬦᬕᬭ᭞
ᬅᬢᬸᬳᬢᬸᬳᬩᬕᬜ᭄ᬚᬶᬂᬩ᭄ᬬᬓ᭄ᬢᬵᬗ᭄ᬳᭃᬩᬶᬬᬦᬶᬦᬸᬲᬶᬭ᭄᭛

᭝᭔᭒᭖᭝\᭝᭔᭘᭝\᭝᭒᭝᭟ᬓᬸᬦᬗᬫᬸᬳᬭᬓᬶᬗ᭄ᬓᬶᬂᬬᬦ᭄ᬩᭀᬢ᭄ᬲ᭄ᬯᬦ᭄ᬲᬶᬧᬶᬫᬭᬭᬲ᭄᭞
ᬯᬶᬓᬸᬫᬶᬭᬳᬕᬸᬡᬵᬰ᭄ᬭᬷᬫᬗ᭄ᬕᭂᬄᬯᬶᬓ᭄ᬯᬦᬭᬧᬢᬶ᭞
ᬲᬶᬭᬢᬲᬶᬯᬶᬦᬳᬃᬬ᭄ᬬᬦ᭄ᬲᬦ᭄ᬢᭀᬱᬵᬫᬮᬭᬤᭂᬫᬓ᭄᭞
ᬧᬮᬸᬫᬸᬢᬦᬬᬦᬦ᭄ᬯᬫ᭄ᬬᬦ᭄ᬯᬺᬤ᭄ᬥᬵᬧᬸᬧᬸᬢᬦᬤᬶ᭛

᭝᭔᭒᭗᭝\᭝᭔᭘᭝\᭝᭓᭝᭟ᬢᬳᬲᬦᬸᬬᬦᬶᬭᬦ᭄ᬢᭂᬦ᭄ᬢᬵᬗ᭄ᬳᬶᬂᬢ᭄ᬬᬵᬕᬚᬸᬕᬲᬶᬯᬶᬦ᭄᭞
ᬲᬶᬧᬶᬭᬭᬲᬶᬗᬢᬡ᭄ᬟᬂᬤᬾᬰᬵᬤᭀᬄᬫᬳᬵᬲᬮᬗᭃ᭞
ᬍᬯᬸᬲᬸᬔᬦᬶᬗᬓᬃᬯ᭄ᬯᬦ᭄ᬲᭀᬗ᭄ᬱᭀᬂᬬᬦ᭄ᬚᬫᬗᬦᬶᬧᬶᬲ᭄᭞
ᬧᬓᬭᬭᬲᬶᬓᬧᬗ᭄ᬓᬸᬦ᭄ᬕᬦ᭄ᬢᬶᬦ᭄ᬫ᭄ᬯᬂᬧᬮᬸᬤᬮᬸᬯᬂ᭛

᭝᭔᭒᭘᭝\᭝᭔᭘᭝\᭝᭔᭝᭟ᬢᬸᬳᬸᬫᬭᬶᬓᬯᬸᬯᬸᬲ᭄ᬢᬦ᭄ᬤᬦ᭄ᬲᭀᬦ᭄ᬫᭀᬖᬲᬮᬳᬶᬮᬾ᭞
ᬢᭂᬓᬢᬸᬭᬶᬤᬓᭂᬦᬧ᭄ᬭᬶᬄᬤᬾᬲᬂᬩ᭄ᬭᬵᬳ᭄ᬫᬡᬲᬶᬦᬶᬯᬶ᭞
ᬫᬸᬮᬢᬶᬗᬯᭂᬓᬫᬫ᭄ᬩᬂᬧ᭄ᬭᬚ᭄ᬜᬵᬧ᭄ᬭᬵᬬᬚᬶᬢᬲᬪᬵ᭞
ᬗ᭄ᬳᬶᬗᬫᬸᬳᬭᬯᬶᬭᬗ᭄ᬭᭀᬂᬳᬾᬫᬦ᭄ᬥᬹᬃᬢ᭄ᬢᬘᬮᬦᬶᬓ᭛

᭝᭔᭒᭙᭝\᭝᭔᭘᭝\᭝᭕᭝᭟ᬓᬸᬦᬗᬫᬸᬯᬸᬳᬶᬭᬵᬕᬷᬭᬶᬂᬢ᭄ᬯᬲ᭄ᬦᬶᬗ᭄ᬳᬸᬮᬸᬦᬮᬯᬲ᭄᭞
ᬯᭂᬓᬯᭂᬓᬘᬧᬗᬧ᭄ᬭᬶᬄᬭᬶᬂᬧ᭄ᬭᬂᬯᬵᬦᬶᬧᬦᬕᬭ᭞
ᬅᬗᬯᬬᬸᬳᬲᬮᬶᬂᬮᬶᬗ᭄ᬦ᭄ᬬᬦ᭄ᬲᬵᬫ᭄ᬧᬸᬦ᭄ᬗ᭄ᬯᬗᬧᬢᬸᬢᬦ᭄᭞
ᬇᬓᬗᬸᬚᬭᬶᬩᬸᬭᬓ᭄ᬭ᭄ᬬᬦ᭄ᬓᬤᬾᬲ᭄ᬬᬂᬫᬗᬶᬗᬶᬦᬶᬗᬶᬦ᭄᭛

᭝᭔᭓᭐᭝\᭝᭔᭘᭝\᭝᭖᭝᭟ᬦᬳᬦᬸᬘᬧᬦᬶᬓᬂ‌ᬲ᭄ᬢ᭄ᬭᬷᬢᭂᬫ᭄ᬩᬾᬦ᭄ᬬᬵᬦᭂᬫᬸᬢᬸᬭᬶᬤ᭞
ᬢᬦᬯᬸᬦᬶᬭᬶᬫᬦᬳ᭄ᬦ᭄ᬬᬦ᭄ᬪ᭄ᬭᬵᬦ᭄ᬢᬵᬓᬸᬂᬫᬦᬕᬸᬦᬕᬸ᭞
ᬳᬦᬢᬢᬶᬢᬶᬭᬦᬫ᭄ᬩᬸᬢ᭄ᬯᬾᬳᬦ᭄ᬫᬶᬮ᭄ᬯᬗᬸᬘᬧᬸᬘᬧ᭄᭞
ᬫᬯᬭᬯᬭᬳᬶᬭᬸᬫ᭄ᬭᬹᬫ᭄ᬦᬶᬂᬲᬵᬫᬶᬦ᭄ᬬᬢᬦᬯᬶᬭᬂ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭔᭓᭑᭝\᭝᭔᭙᭝\᭝᭑᭝᭟ᬭᬭᬾᬫᭂᬋᬫᭂᬋᬄᬧᬚᬵᬢ᭄ᬬᬦᬕᭂᬮᭀᬯᬶᬦᬭᬯᬭᬳᬦᬶᬂᬧᬲᬗ᭄ᬕᬫᬦ᭄᭞
ᬫᬧᬂᬓᬸᬫᭂᬢᭂᬭᬗ᭄ᬕᬫᭂᬮ᭄ᬲᬸᬲᬸᬢᬗᬦ᭄ᬬᬲᬳᬓᭂᬢᭂᬓᭂᬢᭂᬕ᭄ᬲᬸᬫᬫ᭄ᬩᬸᬭᬢ᭄᭞
ᬉᬮᬶᬄᬦᬶᬗᬫᬸᬭᬸᬓ᭄ᬫᬸᬭᬸᬓ᭄ᬢᬶᬦᬗᬦᬦ᭄ᬭᬶᬧᬢᬗᬦᬦᬶᬲᬦ᭄ᬥᬶᬦᬶᬂᬧᬺᬫᬦ᭄᭞
ᬳᬸᬯᬸᬲ᭄ᬧ᭄ᬯᬬᬢᬫᬵᬳᬋᬧ᭄ᬯᬬᬸᬳᬢᬦ᭄ᬋᬡᬓᬤᬶᬫᬦᬳᬶᬂᬢᬫᬾᬗᬚᬶ᭛

᭝᭔᭓᭒᭝\᭝᭔᭙᭝\᭝᭒᭝᭟ᬤᬸᬤᬹᬲᬦᬸᬮᬯᬦ᭄ᬳᬸᬯᬸᬲ᭄ᬧ᭄ᬭᬘᬘᬳᬰ᭄ᬭᬶᬗᬭᬩᬶᬲᬶᬦᬶᬯᬶᬧ᭄ᬭᬶᬬᬫ᭄ᬩᬤ᭞
ᬳᬸᬯᬸᬲ᭄ᬢᬫᬓᬭᬵᬱᬶᬓᬦ᭄ᬬᬓᬤᬶᬯᬄᬫᬥᬸᬭᬱᬦᬶᬓᬭᬶᬂᬕᬶᬡᬵᬫᬦᬶᬲ᭄᭞
ᬅᬫᬓ᭄ᬧᬓᬗᬸᬘᬧ᭄ᬢᬸᬳᬦ᭄ᬢᬶᬦᬶᬓᭂᬮᬦ᭄ᬳᬮᬶᬲᬶᬲᭂᬟᭂᬗᬶᬓᬵᬗ᭄ᬕᬫᭂᬮ᭄ᬢᬧᬶᬄ᭞
ᬩᬗᬸᬦ᭄ᬧᭂᬚᬳᬭᬶᬂᬓᬭᬂᬳᬸᬮᬸᬢᬗᬦ᭄ᬗ᭄ᬯᬗᬶᬧᬗᬫᭂᬭᬶᬓᬵᬗᬮᬧ᭄ᬳᬢᬶ᭛

᭝᭔᭓᭓᭝\᭝᭔᭙᭝\᭝᭓᭝᭟ᬇᬓᬂᬓᬯᬶᬜᬫᬸᬢ᭄ᬮᬗᭃᬦ᭄ᬬᬭᬶᬦᬲᬦ᭄ᬲᬳᬓᬓᬯᬶᬦᬭᬰ᭄ᬫᬶᬭᬶᬂᬢᬶᬮᬫ᭄᭞
ᬇᬓᬂᬚᬭᬶᬚᬶᬫᭀᬖᬓᬾᬮᬸᬕᬶᬦᬫᭂᬮ᭄ᬦ᭄ᬬᬓᬶᬦᬸᬓᬸᬳᬶᬦᬶᬟᭂᬧ᭄ᬳᬶᬟᭂᬧ᭄ᬢᬦᬄ᭞
ᬮᬦᬵᬦᬶᬧᬢᬶᬧᬾᬢ᭄ᬫᬦᬶᬲ᭄ᬓᬯᬯᬓᬾᬮᬸᬓᬤᬶᬍᬓᬲᬶᬓᬵᬦᬸᬮᬶᬲ᭄ᬓᬭᬲ᭄᭞
ᬓᬶᬤᬸᬗ᭄ᬦ᭄ᬬᬧᬦᬸᬭᬹᬦᬸᬭᬹᬦ᭄ᬬᬲᬳᬚᬵᬗ᭄ᬕᬫᭂᬮᬶᬲᬸᬲᬸᬦᭂᬳᭂᬃᬓᬶᬦᬗ᭄ᬱ᭄ᬬᬓᭂᬦ᭄᭛

᭝᭔᭓᭔᭝\᭝᭔᭙᭝\᭝᭔᭝᭟ᬧ᭄ᬭᬯᬷᬭᬲᬶᬦᬶᬯᬶᬧ᭄ᬭᬶᬬᬫ᭄ᬩᬤᬢᬸᬳᬸᬦ᭄ᬓᬯᬢᭂᬓᬸᬮᬳᬶᬓᬦ᭄ᬯᬦᬷᬂᬭᬡ᭞
ᬅᬜᬸᬫ᭄ᬩᬸᬓᬤᬶᬤᬾᬦᬶᬓᬦ᭄ᬧᬗᬮᬯᬂᬭᬗᬶᬦᬶᬲᭂᬟᭂᬗᬶᬓᬦ᭄ᬧᬗᭀᬮᬓᭂᬦ᭄᭞
ᬅᬦᬗ᭄ᬢᬗᬫᬧᬕ᭄ᬯᬸᬮᬢ᭄ᬦᭂᬳᭂᬭᬫᬶᬦ᭄ᬢᬮᬶᬦᬯᬦᬦᬦᬹᬢ᭄ᬫᬫᬗ᭄ᬓ᭄ᬯᬓᭂᬦ᭄᭞
ᬫᬭᬾᬂᬲᬸᬲᬸᬢᬗᬦ᭄ᬬᬫᭀᬖᬳᬶᬦᬶᬟᭂᬧ᭄ᬦᬶᬓᬟᬸᬓᬟᬸᬓᬦᬶᬂᬘᬸᬭᬶᬓ᭄ᬲᬶᬗᬷ᭛

᭝᭔᭓᭕᭝\᭝᭔᭙᭝\᭝᭕᭝᭟ᬮᬯᬦ᭄ᬮᬯᬦᬦᬶᬗ᭄ᬳᬸᬮᬸᬦ᭄ᬯᬶᬓᬸᬫᬶᬭᬄᬮᬶᬢᬸᬳᬬᬸᬧᬶᬦᬓᬾᬲᬶᬦᬶᬂᬓᬸᬝᬶ᭞
ᬫᬦᬶᬲ᭄ᬦ᭄ᬬᬓᬤᬶᬧᭀᬳᬧᬵᬤᬧᬢᬶᬓᬶᬦ᭄ᬫᬫᬭᬕᬶᬕᬸᬮᬕᬡ᭄ᬝᬶᬤᬸᬕ᭄ᬲᬶᬗᬷ᭞
ᬮᬶᬭᬶᬗ᭄ᬦ᭄ᬬᬧᬶᬦᬭᬦ᭄ᬢ᭄ᬬᬦᬶᬗ᭄ᬳᬸᬮᬸᬦᬶᬗᬫ᭄ᬩ᭄ᬬᬦᬶᬗᬸᬫᬳᬶᬲᭂᬟᭂᬂᬦᬶᬓᬵᬦᬲᬶ᭞
ᬤᬸᬤᬹᬲ᭄ᬯᬭᬦᬶᬓᬾᬓᬭᬶᬦ᭄ᬬᬓᬋᬗᭃᬧᬦᬫᬬᬦᬶᬓᬬᬦ᭄ᬧᬭᬾᬗ᭄ᬳᬸᬮᬸᬦ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭔᭓᭖᭝\᭝᭕᭐᭝\᭝᭑᭝᭟ᬦᬵᬳᬦ᭄ᬤᬾᬦᬶᬓᬕᭀᬱ᭄ᬞᬶᬲᬾᬦᬓᬶᬫᬦᬳ᭄ᬦ᭄ᬬᬧᬦᬮᬶᬫᬸᬭᬶᬓᬵᬳᬭᬶᬧ᭄ᬫᬢ᭞
ᬢᬦ᭄ᬢᬸᬗ᭄ᬕᬮ᭄ᬭᬸᬫᭂᬗᭃᬭ᭄ᬬᬸᬚᬃᬡ᭄ᬦ᭄ᬬᬳᬦᬳᬾᬯᬳᬦᬲᭂᬫᬸᬧᬘᭂᬄᬫᭂᬗᭂᬦ᭄ᬫᭂᬗᭂᬦ᭄᭞
ᬲ᭄ᬢ᭄ᬭᬷᬓᬃᬬ᭄ᬬᬦ᭄ᬓᬃᬬ᭄ᬬᬦ᭄ᬧᬟᬫᬹᬮᬫᬹᬮᬭᬩᬶᬦᬶᬂᬓᬯᬶᬫᬸᬯᬳᬗᬸᬘᬧ᭄ᬲᬫᬗ᭄ᬓᬦ᭞
ᬢᬦ᭄ᬤᭀᬱᬵᬲᬶᬗᬸᬚᬃᬡ᭄ᬦ᭄ᬬᬫᭀᬖᬫᬶᬦᬦᬶᬲ᭄ᬫᬦᬶᬲᬦᬶᬓᬢᬶᬦᬸᬗ᭄ᬢᬸᬗᬦ᭄ᬮᬗᭃ᭛

᭝᭔᭓᭗᭝\᭝᭕᭐᭝\᭝᭒᭝᭟ᬭᬓ᭄ᬭ᭄ᬬᬦ᭄ᬓᬾᬦᬓᬦᬶᬂᬫᬦᬸᬱ᭄ᬬᬲᬭᬭᬵᬯᭂᬋᬯᭂᬋᬳᬬᬬᬦ᭄ᬧᬧᬗ᭄ᬕᬶᬳ᭞
ᬅᬫ᭄ᬩᭂᬓ᭄ᬦᬵᬕᬭᬶᬓ‌ᬯ᭄ᬭᬸᬳᬵᬗᬶᬓᭂᬢᬪᬵᬱᬲᬓᬸᬭᬱᬲᬯᬷᬚᬭᬶᬂᬮᬗᭃ᭞
ᬬᬦ᭄ᬧᬵᬬ᭄ᬯᬦ᭄ᬓᬓᬯᬶᬦ᭄ᬫᬗᬃᬯ᭄ᬯᬦᬯᬶᬮᬄᬓᬓᬯᬶᬦᬶᬓᬧᬮᬫ᭄ᬩᬗᬶᬂᬬᬰ᭞
ᬬᬾᬓᬵᬓᬵᬫᬭᬢᬷᬗᬭᬦ᭄ᬬᬦᬭᬭᬲ᭄ᬧᬟᬓᬯᬶᬲᬯᬯᬵᬦᬓᬶᬂᬫᬗᭃ᭛

᭝᭔᭓᭘᭝\᭝᭕᭐᭝\᭝᭓᭝᭟ᬮᬸᬗ᭄ᬳᬵᬗ᭄ᬤᭀᬳᬫᬭᬾᬂᬧᬲᬶᬃᬓᬳᬍᬧᬦ᭄ᬬᬦᬫᬋᬗᬦᬫᬵᬲᬓᬵᬃᬢ᭄ᬢ᭄ᬢᬶᬓ᭞
ᬲᬓ᭄ᬯᬦ᭄ᬲᬾᬮ᭄ᬯᬦᬳᬶᬫ᭄ᬬᬳᬶᬫ᭄ᬬᬦᬫᬦᬸᬫ᭄ᬧᬓᬭᬶᬯᬮᬓᬗᬶᬂᬓᬭᬂᬮᬶᬫᬦ᭄᭞
ᬭᬫ᭄ᬬᬵᬢᬸᬦ᭄ᬢᬸᬦᬦᬾᬂᬳᭂᬦᬷᬭᬶᬲᬸᬭᬸᬤᬶᬂᬭ᭄ᬯᬩᬶᬢᭂᬧᬶᬢᭂᬧᬶᬲᬗ᭄ᬱᬬᬵᬟᬓᬾ᭞
ᬮᬷᬮᬵᬫᬾᬢᬳᬸᬭᬂᬢᬦᬄᬦᭂᬳᭂᬭᬲᬸᬫ᭄ᬧᬶᬗᬲᬗᬸᬲᬗᬸᬲᬗ᭄ᬯᬦᬶᬂᬫᬗᭃ᭛

᭝᭔᭓᭙᭝\᭝᭕᭐᭝\᭝᭔᭝᭟ᬦ᭄ᬤᬓ᭄ᬢᭀᬦ᭄ᬳᬃᬱᬦᬶᬓᬦ᭄ᬧᬭᬫ᭄ᬩᬓᬦᬭᬶᬂᬩᬜᬸᬢᬸᬦᬢᬸᬦᬫᭀᬫ᭄ᬩᬓᭀᬫ᭄ᬩᬓᬦ᭄᭞
ᬓᬵᬮᬶᬄᬓᬵᬮᬶᬳᬶᬓᬵᬤᬸᬮᬸᬃᬧᬟᬕᬶᬭᬳ᭄ᬬᬲᭂᬦᬦᭂᬫᬸᬮᬗᭃᬍᬬᭂᬧ᭄ᬤᬳᬢ᭄᭞
ᬲ᭄ᬢ᭄ᬭᬷᬦ᭄ᬬᬵᬫᬶᬗ᭄ᬓᬲᬓᭂᬦ᭄ᬢᬧᬶᬄᬚᭂᬦᭂᬓᬫᬾᬢᬸᬯᬸᬭᬸᬯᬸᬭᬕᭂᬮᬃᬫᬭᬾᬂᬢᭂᬧᬶ᭞
ᬩ᭄ᬬᬓ᭄ᬢᬵᬮᬹᬫᬓᬓᭃᬫᬭᬶᬂᬩᬜᬸᬳᬲᬶᬦ᭄ᬯᭂᬢᬶᬲᬶᬓᬧᬦᬳᬵᬦᬶᬓᬂᬫᬸᬮᬢ᭄᭛

᭝᭔᭔᭐᭝\᭝᭕᭐᭝\᭝᭕᭝᭟ᬭᬹᬧᬦ᭄ᬬᬦ᭄ᬫᬳᬵᬲᬾᬂᬧᬲᬶᬃᬓᬤᬶᬓᬢᭀᬦᬫᬳᬵᬲᬭᬶᬲᬫᬸᬤ᭄ᬭᬦᬶᬂᬢᬸᬮᬶᬲ᭄᭞
ᬆᬧᬦ᭄ᬤᬾᬦᬶᬍᬬᭂᬧ᭄ᬍᬬᭂᬧ᭄ᬦᬶᬧᬢᭂᬫᬸᬦ᭄ᬬᬓᬤᬶᬢᬲᬶᬓᬯᭀᬃᬮᬯᬦ᭄ᬮᬗᬶᬢ᭄᭞
ᬬᬤ᭄ᬬᬲ᭄ᬢᬸᬦ᭄ᬬᬦᬗᬸᬫ᭄ᬩᬗᬾᬂᬚᬮᬥᬶᬓ‌ᬯ᭄ᬭᬸᬳᬦᬶᬧᬫᬶᬍᬢᬶᬂᬓᬸᬯᬸᬂᬓᬸᬯᬸᬂ᭞
ᬲᬵᬓ᭄ᬱᬵᬢ᭄ᬤᬾᬯᬢᬤᬾᬯᬢᬷᬫᬳᬵᬲᬳᬲ᭄ᬍᬗᭂᬗᬝᬶᬓᬝᬶᬓᬦ᭄ᬲᬓᬾᬂᬢᬯᬂ᭛

᭝᭔᭔᭑᭝\᭝᭕᭐᭝\᭝᭖᭝᭟ᬩᬸᬤ᭄ᬥᬶᬦ᭄ᬬᬦ᭄ᬯᬳᬸᬯᬳ᭄ᬯᬘᬗ᭄ᬓ᭄ᬭᬫᬫᬭᬾᬂᬧᬲᬶᬲᬶᬯᬳᬸᬫᬳᬵᬲ᭄ᬮᬯᬦ᭄ᬧ᭄ᬭᬶᬬ᭞
ᬫᬗ᭄ᬕᬵᬦ᭄ᬢᬦ᭄ᬫᬸᬮᬶᬳᬦ᭄ᬧᬦᭀᬦ᭄ᬧᬤᬸᬮᬸᬭᬶᬂᬮᬬᬭᬲᭂᬫᬸᬫᬢᬸᬦ᭄ᬢᬸᬦᬦ᭄ᬢᬗᬦ᭄᭞
ᬲᭀᬮᬶᬳ᭄ᬦ᭄ᬬᬦ᭄ᬧᬓᬭᬂᬓᬭᬂᬯᬶᬦᬯᬦᬦ᭄ᬢᬗᬦᬸᬮᬳᬸᬮᬳᬶᬂᬳᬜᬃᬳᬜᬭ᭄᭞
ᬅᬧ᭄ᬯᬷᬦᬶᬂᬳᬶᬮᬶᬭᬦ᭄ᬬᬲᬵᬥᬦᬦᬶᬓᬵᬓᭂᬮᬓᭂᬮᬦᬭᬶᬧᬶᬗ᭄ᬕᬶᬭᬶᬂᬢᬲᬶᬓ᭄᭛

᭝᭔᭔᭒᭝\᭝᭕᭐᭝\᭝᭗᭝᭟ᬧᬶᬗ᭄ᬕᬶᬃᬦᬶᬂᬧᬭᬗᬦ᭄ᬕᬶᬳᬵᬯᬢᬸᬲᬸᬫᭀᬂᬧᬶᬦᬓᬧᬲᬚᬶᬭᬶᬂᬫᬭᬵᬗ᭄ᬍᬗᭂᬂ᭞
ᬧ᭄ᬭᬶᬗ᭄ᬕᬵᬋᬲ᭄ᬢᬶᬦᬢᬃᬳᭂᬦᬹᬦᬶᬓᬲᬸᬫᭂᬗ᭄ᬓᬢᬸᬫᬸᬭᬸᬦᬢᬸᬧᬶᬲ᭄ᬋᬗᬢ᭄ᬋᬗᬢ᭄᭞
ᬧᬃᬡ᭄ᬦᬄᬮᭀᬃᬫᬗᬸᬗᬂᬢᬲᬶᬓ᭄ᬫᬸᬔᬦᬶᬓᬵᬤᬸᬦᬸᬗᬦᬶᬓᭂᬜᬭᬶᬂᬦᬶᬰᬵᬓᬭ᭞
ᬗ᭄ᬓᬵᬦᬦ᭄ᬧᬗ᭄ᬳᬶᬦᭂᬧᬵᬫᬟᬂᬯᬸᬮᬦᬬᬤ᭄ᬬᬦᬳᬭᬶᬧᬲᬸᬔᬦ᭄ᬧᬟᬵᬫᬺᬫ᭛

᭝᭔᭔᭓᭝\᭝᭕᭐᭝\᭝᭘᭝᭟ᬢᭂᬓ᭄ᬯᬦ᭄ᬧ᭄ᬯᬾᬓᬶᬦᬦᬓ᭄ᬯᭂᬲᬶᬦᬺᬧᬢᬶᬓᬯ᭄ᬯᬗᬦᬶᬓᬯᭂᬓᬦᬶᬂᬲᬶᬦᬦ᭄ᬫᬢ᭞
ᬬᬤ᭄ᬬᬲ᭄ᬢᬸᬦ᭄ᬓᬶᬮᬮᬦ᭄ᬢᭂᬓᬧ᭄ᬲᬗᬳᬸᬮᬸᬦ᭄ᬧᬯᭂᬓᬲᬓᭂᬦᬭᬶᬂᬫᬭᬾᬂᬧᬲᬶᬭ᭄᭞
ᬩ᭄ᬬᬓ᭄ᬢᬦ᭄ᬫᬦ᭄ᬢᬸᬓᬫᭀᬮᬶᬳᭀᬮᬶᬳᬮᬗᭃᬳᬢᬸᬭᬓᭂᬦᬭᬶᬚᭃᬂᬦᬭᬾᬰ᭄ᬯᬭ᭞
ᬘᬶᬳ᭄ᬦᬦ᭄ᬬᬦ᭄ᬓᬯᬶᬓᬃᬯ᭄ᬯᬓᬵᬲᬶᬳᬶᬓᬯᬵᬳᬸᬯᬶᬳᬶᬓᬦᬲᬪᬵᬲᬪᬵᬫᬲᬶᬭ᭄᭛

᭝᭔᭔᭔᭝\᭝᭕᭐᭝\᭝᭙᭝᭟ᬦᬵᬳᬦ᭄ᬯᬲ᭄ᬢᬸᬦᬶᬤᬾᬦ᭄ᬬᬫᭀᬚᬭᬧᬶᬤᭀᬄᬦ᭄ᬤᬦᬪᬶᬫᬢᬦᬶᬓᬾᬲᬸᬧᬸᬢ᭄ᬭᬶᬓᬵ᭞
ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬳᬸᬯᬸᬲ᭄‌ᬯ᭄ᬭᬸᬳᬶᬗᬧᬦ᭄ᬓᬲᬶᬮᬶᬩᬭᬶᬗᬸᬚᬃᬲᬫᬗ᭄ᬓᬦ᭞
ᬓᬵᬮᬧ᭄ᬩᬸᬤ᭄ᬥᬶᬦᬶᬭᬾᬦᬶᬭᬶᬂᬯᬶᬦᬯᬭᬶᬂᬍᬗᭂᬗᬫᬲᬶᬭᬳᬶᬫ᭄ᬬᬳᬶᬫ᭄ᬬᬦ᭞
ᬦ᭄ᬤᬦ᭄ᬫᭀᬕᬵᬧᬶᬳᬤᬾᬲᬳᬸᬃᬦᬶᬭᬧᬗ‌ᬯ᭄ᬭᬸᬳᬦᬧᬦᬮᬶᬫᬸᬃᬫᬦᬄᬭᬶᬫᬂ᭛

᭝᭔᭔᭕᭝\᭝᭕᭐᭝\᭝᭑᭐᭝᭟ᬲᬶᬗ᭄ᬕᬶᬄᬗ᭄ᬕᬵᬦ᭄ᬬᬯᬸᬯᬸᬲ᭄ᬢᬭᬫ᭄ᬬᬗᬓᬸᬋᬦ᭄ᬲᬭᬭᬯᭂᬋᬯᭂᬋᬄᬧᬟᬵᬭᬭᬲ᭄᭞
ᬮᬸᬗ᭄ᬳᬵᬲᬗ᭄ᬯᬓᬭᬲ᭄ᬢᬦᬳ᭄ᬦ᭄ᬬᬫᬳᬵᬲᬾᬂᬧᬲᬶᬭᬤᬸᬮᬸᬭᬳᬶᬫ᭄ᬬᬳᬶᬫ᭄ᬬᬦ᭞
ᬢᬦ᭄ᬯᬂᬫᬵᬢ᭄ᬭᬓᬲᬶᬗ᭄ᬬᬫᬵᬢ᭄ᬭᬫᬦᬳᬶᬗ᭄ᬳᬸᬮᬸᬦᬶᬭᬶᬓᬗᬸᬮᬄᬲᬫᬗ᭄ᬓᬦ᭞
ᬦ᭄ᬤᬓ᭄ᬢᭀᬦ᭄ᬓᬾᬯ᭄ᬭᬦᬶᬓᬂᬕᬶᬡᬵᬦᬶᬯᬶᬢᬗᬾᬄᬫᬫᬟᬦᬭᬭᬲᬶᬂᬯᬸᬚᬂᬯᬸᬚᬂ᭛

᭝᭔᭔᭖᭝\᭝᭕᭐᭝\᭝᭑᭑᭝᭟ᬢᭂᬓ᭄ᬯᬦ᭄ᬢᬦ᭄ᬳᬦᬳᬃᬱᬦᬶᬗ᭄ᬳᬸᬮᬸᬦᬢᬡ᭄ᬟᬗᬧᬲᬶᬲᬶᬳᬸᬯᬸᬲ᭄ᬢᬫᬗ᭄ᬳᬸᬮᬸᬦ᭄᭞
ᬧᭀᬭᬯ᭄ᬯᬂᬦᬶᬓᬢᬦ᭄‌ᬯ᭄ᬭᬸᬳᬶᬂᬧᬸᬭᬸᬱᬪᬾᬤᬳᬶᬮᬶᬭᬦᬫᬸᬓᭂᬢ᭄ᬳᬦᬵᬫᬬᬂ᭞
ᬫᭀᬖᬾᬭᬂᬗ᭄ᬯᬗᬶᬲᬶᬦ᭄ᬫᬗᬫ᭄ᬩᬶᬮᬓᬭᬂᬓᬭᬗᬦᬶᬧᬲᬸᬭᬓ᭄ᬦᬶᬗᬫ᭄ᬧᬸᬳᬦ᭄᭞
ᬅᬗ᭄ᬳᬶᬂᬭ᭄ᬬᬓ᭄ᬦ᭄ᬬᬫᬗᬗ᭄ᬓᬸᬮᬗ᭄ᬓᬸᬮᬚᬚᬃᬩᬗᬸᬦᬲᭂᬕᭂᬳᬦᭂᬫ᭄ᬩᬳᬶᬂᬫᬗᭃ᭛

᭝᭔᭔᭗᭝\᭝᭕᭐᭝\᭝᭑᭒᭝᭟ᬅᬫ᭄ᬩᭂᬓ᭄ᬦᬶᬗ᭄ᬳᬸᬮᬸᬦᬶᬂᬯᬸᬓᬶᬃᬢᭂᬓᬋᬲᭂᬧ᭄ᬫ᭄ᬯᬗᬗᬍᬯᬶᬳᬓᭂᬦ᭄ᬲᬓᬾᬂᬧᬲᬶᬭ᭄᭞
ᬤᬾᬦᬶᬂᬓ᭄ᬯᬾᬄᬦᬶᬭᬧᬡ᭄ᬟᬶᬢᬵᬢᬧᬭᬶᬧᬃᬰ᭄ᬯᬦᬶᬓᬓᬸᬫᬸᬮᬶᬮᬶᬂᬢᭂᬓᬾᬭᬸᬳᬸᬭ᭄᭞
ᬬᬤ᭄ᬬᬲ᭄ᬢᬸᬦ᭄ᬗ᭄ᬯᬗᬢᬶᬗ᭄ᬕᬮᬾᬂᬦᬕᬭᬯᬶᬓ᭄ᬯᬭᬭᬫᬗᬸᬲᬶᬭᬾᬫᬸᬦᬷᬰ᭄ᬯᬭ᭞
ᬭᬫ᭄ᬬᬂᬧᬓ᭄ᬱᬯᬸᬓᬶᬃᬬᬬᬦ᭄ᬓᬸᬦᬗᬸᬗᬂᬭ᭄ᬬᬪᬶᬫᬢᬲᬗᬧᬓ᭄ᬱᬲᬵᬕᬭ᭛

᭝᭔᭔᭘᭝\᭝᭕᭐᭝\᭝᭑᭓᭝᭟ᬯᭃᬗᬷᬂᬫᬵᬲᬓᬧᬢ᭄‌ᬗ᭄ᬳᬸᬮᬸᬦ᭄ᬫᬶᬮᬸᬭᬶᬚᭃᬂᬦᬺᬧᬢᬶᬫᬳᬵᬲᬳᬲ᭄ᬫᬭᬶᬂᬯᬸᬓᬶᬭ᭄᭞
ᬲᬂᬳ᭄ᬬᬂᬮᬾᬓᬶᬲᬸᬭᬸᬧ᭄ᬳ᭄ᬬᬗᬃᬓᬫᬶᬚᬶᬮᬗ᭄ᬟᬟᬭᬶᬓᬤᬶᬫᬗᬸᬫ᭄ᬩᬗᬶᬂᬧᬲᬶᬭ᭄᭞
ᬢᬹᬩᬦ᭄ᬫ᭄ᬯᬂᬕᭂᬋᬳᬶᬂᬧᬢᭂᬃᬢᬦᬲᬭᬕ᭄ᬥ᭄ᬯᬦᬶᬦᬶᬓᬮᬮᬶᬢᬵᬦᬸᬭᬹᬦᬸᬭᬹ᭞
ᬏᬜ᭄ᬚᬶᬂᬫᬾᬄᬢᬸᬫᬶᬩᬵᬂᬟᬯᬸᬄᬧᬶᬢᬸᬲᬫᬗ᭄ᬓᬦᬫᬯᬸᬗᬸᬢᬶᬦᬗ᭄ᬳᬶᬦᬶᬂᬘᬸᬘᬸᬭ᭄᭛

᭝᭔᭔᭙᭝\᭝᭕᭐᭝\᭝᭑᭔᭝᭟ᬅᬪ᭄ᬭᬵᬓᬬ᭄ᬯᬦᬶᬓᬂᬯᬸᬓᬶᬃᬯᬶᬚᬳᬭᬹᬫ᭄ᬓᬤᬶᬧᬶᬦᬶᬲᬮᬶᬦᬦ᭄ᬲᭂᬓᬃᬫᬶᬗᬶᬂ᭞
ᬮᬾᬦ᭄ᬢᬂᬲᬃᬯ᭄ᬯᬮᬢᬵᬯᬶᬍᬢ᭄ᬲᬫᬭᬭᭀᬓ᭄ᬩᬗᬸᬦᬳᬸᬭᬸᬧᬮᬸᬗ᭄ᬕᬸᬮᬸᬗ᭄ᬕᬸᬳᬦ᭄᭞
ᬲᬓ᭄ᬯᬾᬄᬦᬶᬂᬓᬬᬸᬫᬵᬲ᭄ᬮᬯᬦ᭄ᬓᬬᬸᬧᬸᬭᬶᬂᬧᬟᬧᬟᬫᬲᬸᬗᬸᬢ᭄ᬯᭂᬮᬲ᭄ᬳᬋᬧ᭄᭞
ᬗ᭄ᬓᬵᬦᬾᬧᬶᬗ᭄ᬕᬶᬭᬶᬓᬂᬚᬸᬭᬂᬧᭂᬢᬸᬗᬶᬓᬵᬧᬟᬓᬤᬶᬧᬶᬦᬶᬢᬸᬗ᭄ᬢᬸᬗᬦ᭄ᬮᬶᬫᬸᬢ᭄᭛

᭝᭔᭕᭐᭝\᭝᭕᭐᭝\᭝᭑᭕᭝᭟ᬲᭀᬭᬾᬭ᭄ᬬᬫ᭄ᬧᭂᬳᬶᬓᬂᬚᬯᬸᬄᬓᬭᬶᬕᭂᬋᬳ᭄ᬦ᭄ᬬᬫᬸᬦᬶᬧᬶᬦᬓᬭᬫ᭄ᬬᬦᬶᬂᬯᬸᬓᬶᬭ᭄᭞
ᬮᬵᬯᬦ᭄ᬫᬾᬖᬫᬭᬦ᭄ᬢᬬᬦ᭄ᬢᬸᬭᬢᬸᬭᬳ᭄ᬦ᭄ᬬᬲᬶᬦᬶᬭᬶᬭᬶᬗᬗᬶᬦ᭄ᬧᭂᬕᬢ᭄ᬧᭂᬕᬢ᭄᭞
ᬫᬶᬗ᭄ᬱᭀᬃᬫᬶᬡ᭄ᬟᬸᬳᬸᬭᬗ᭄ᬮᬬᬂᬓᬤᬶᬤᬶᬦᭂᬫ᭄ᬯᬦᬜᬯᭂᬮᬶᬓᬸᬓᬸᬲ᭄ᬘᬭᬶᬓ᭄ᬘᬭᬶᬓ᭄᭞
ᬳᬶᬫ᭄ᬧᭂᬃᬲᬶᬜ᭄ᬚᬗᬶᬗᬧ᭄ᬲᬭᬷᬓᬲᬭᬓᬢ᭄ᬭᬶᬮᬭᬶᬲᬶᬓᬲᬓᬾᬧᬫᬜ᭄ᬘᬦᬦ᭄᭛

᭝᭔᭕᭑᭝\᭝᭕᭐᭝\᭝᭑᭖᭝᭟ᬲᬗ᭄ᬓ᭄ᬱᬾᬧᬦ᭄ᬬᬓᬢᭀᬦ᭄ᬓᬲᭀᬭᬶᬍᬗᭂᬗᬶᬂᬧᬲᬶᬲᬶᬢᭂᬓᬧᬶᬭᬫ᭄ᬬᬦᬶᬂᬯᬸᬓᬶᬭ᭄᭞
ᬢᭂᬓ᭄ᬯᬦ᭄ᬯᬶᬖ᭄ᬦᬦᬶᬗᬗ᭄ᬍᬗᭂᬂᬫᬳᬵᬲᬭᬶᬂᬧᬲᬶᬲᬶᬢᬭᬳᬦᬗ᭄ᬳᬟᬂᬳᬟᬂ᭞
ᬰᬸᬤ᭄ᬥᬂᬧᬃᬯ᭄ᬯᬢᬦᬶᬢ᭄ᬬᬰᬵᬲᭂᬫᬸᬓᬤᬾᬯᬢᬦᬶᬳᬦᬲᬗᬸᬕ᭄ᬭᬧᬡ᭄ᬟᬶᬢ᭞
ᬦ᭄ᬤᬓ᭄ᬕᬜ᭄ᬚᬃᬓᬶᬢᬬᬦ᭄ᬓᬶᬢᬵᬦ᭄ᬢᬸᬓᬢᬲᬶᬓ᭄ᬫᬫᬟᬦᬓᬧᬯᬶᬢ᭄ᬭᬦᬶᬂᬯᬸᬓᬶᬭ᭄᭛

᭛᭜᭛ᬰᬶᬔᬭᬶᬡᬷ᭛᭜᭛⏑––|–––|⏑⏑⏑|⏑⏑–|–⏑⏑|⏑⏓

᭝᭔᭕᭒᭝\᭝᭕᭑᭝\᭝᭑᭝᭟ᬢᬳᬫ᭄ᬭᬓ᭄ᬭ᭄ᬬᬦ᭄ᬤᬶᬂᬧᬃᬯ᭄ᬯᬢᬍᬯᬶᬳᬲᬗ᭄ᬓᬾᬂᬚᬮᬦᬶᬥᬶ᭞
ᬅᬦᬹᬲᬵᬧᬡ᭄ᬟᬦ᭄ᬭᬗ᭄ᬓᬗᬧᬲᬶᬭᬲᬗ᭄ᬳᬸᬩ᭄ᬲᬳᬓᬶᬮᬢ᭄᭞
ᬫᬸᬯᬄᬢᬦ᭄ᬧᬵᬦ᭄ᬢ᭄ᬬᬵᬦ᭄ᬢ᭄ᬬᬵᬫ᭄ᬧᬸᬳᬦᬶᬓᬩᬗᬸᬦ᭄ᬓᬵᬃᬢ᭄ᬢ᭄ᬢᬶᬓᬲᬤᬵ᭞
ᬫᬦᬸᬓ᭄ᬦ᭄ᬬᬵᬮᬶᬯ᭄ᬭᬦ᭄ᬬᬦ᭄ᬯᬳᬸᬫᬭᬶᬚᬯᬸᬄᬮ᭄ᬯᬶᬃᬮᬭᬸᬮᬭᬸ᭛

᭝᭔᭕᭓᭝\᭝᭕᭑᭝\᭝᭒᭝᭟ᬓᬸᬫᭂᬫ᭄ᬩᬂᬢᬸᬜ᭄ᬚᬸᬂᬓᬵᬗᬶᬦᬦᬸᬯᬸᬭᬸᬯᬸᬃᬡ᭄ᬦ᭄ᬬᬵᬗ᭄ᬚ᭄ᬭᬳᬧᬸᬢᬶᬄ᭞
ᬮᬬᬃᬦᬶᬂᬩᬡ᭄ᬬᬵᬕᬵᬦᬸᬢᬓᭂᬦᬗᬶᬦᬗ᭄ᬤᭀᬄᬓᬤᬶᬮᬶᬫᬸᬢ᭄᭞
ᬍᬗᭂᬂᬭ᭄ᬬᬓ᭄ᬦ᭄ᬬᬦ᭄ᬲᬦ᭄ᬥ᭄ᬬᬵᬫᬶᬭᬳᬲᭂᬫᬸᬫᬾᬖᬵᬦᬶᬲᬶᬓᬶᬯᬓ᭄᭞
ᬮᬗᬶᬢ᭄ᬲᬸᬗ᭄ᬱᬂᬮ᭄ᬯᬶᬃᬡ᭄ᬦ᭄ᬬᬦ᭄ᬫᬰᬰᬥᬭᬫᬵᬬᬵᬫᬓᬮᬗᬦ᭄᭛

᭝᭔᭕᭔᭝\᭝᭕᭑᭝\᭝᭓᭝᭟ᬪᬝᬵᬭᬷᬰ᭄ᬭᬷᬧᭃᬄᬦᬶᬂᬚᬮᬥᬶᬧᬶᬦᬸᬢᭂᬃᬮᬵᬯᬦᬫᬺᬢ᭞
ᬫᬸᬯᬄᬘᬢ᭄ᬭᬵᬰ᭄ᬯᬵᬢ᭄ᬬᬦ᭄ᬢᬭᬶᬗᬗᬸᬧᬋᬗ᭄ᬕᬾᬳᬍᬧᬶᬭ᭞
ᬢᬸᬯᬶᬦ᭄ᬳ᭄ᬬᬂᬯᬶᬱ᭄ᬡᬸᬲ᭄ᬯᬵᬫᬶᬦᬶᬭᬚᭂᬦᭂᬓᬶᬚ᭄ᬭᭀᬚᬮᬦᬶᬥᬶ᭞
ᬫᬢᬗ᭄ᬦ᭄ᬬᬦ᭄ᬫᬹᬮ᭄ᬬᬂᬲᬵᬕᬭᬓᬭᬡᬦᬶᬂᬧᬃᬯ᭄ᬯᬢᬲᬶᬦᭀᬭ᭄᭛

᭝᭔᭕᭕᭝\᭝᭕᭑᭝\᭝᭔᭝᭟ᬢᬸᬳᬦ᭄ᬧᬸᬢ᭄ᬭᬷᬢᬦ᭄ᬓᬾᬫᭂᬗᬦᬶᬗᬸᬘᬧᬦ᭄ᬬᭀᬕ᭄ᬬᬲᬳᬸᬭ᭞
ᬳᬸᬯᬸᬲ᭄‌ᬯ᭄ᬭᬸᬄᬭᬓ᭄ᬯᬾᬢᬶᬗ᭄ᬓᬳᬶᬗᬘᬮᬮᬾᬦ᭄‌ᬓ᭄ᬱᬷᬭᬚᬮᬥᬶ᭞
ᬅᬧᬦ᭄ᬬᬦ᭄ᬫᬹᬠᬵᬩᬸᬤ᭄ᬥᬶᬦᬶᬭᬧᬶᬲᬦᬶᬗ᭄ᬯᬵᬦᭂᬫᬸᬲᬳᬸᬭ᭄᭞
ᬓᬸᬦᬂᬧ᭄ᬯᬵᬧᬦ᭄ᬧ᭄ᬭᬚ᭄ᬜᬵᬲᬶᬭᬲᬸᬫᬳᬸᬭᬧ᭄ᬬᬓ᭄ᬲᬳᬕᬸᬬᬸ᭛

᭝᭔᭕᭖᭝\᭝᭕᭑᭝\᭝᭕᭝᭟ᬦ᭄ᬤᬢᬦ᭄ᬫᭀᬮᬶᬦ᭄ᬳ᭄ᬬᬂᬰ᭄ᬭᬷᬯᬶᬦᬶᬚᬶᬮᬓᭂᬦᬶᬂ‌ᬓ᭄ᬱᬷᬭᬚᬮᬥᬶ᭞
ᬧᬋᬂᬮᬵᬯᬦ᭄ᬘᬢ᭄ᬭᬵᬰ᭄ᬯᬓᬧᬢᬶᬭᬢᬾᬓᬷᬓᬗᬫᬺᬢ᭞
ᬅᬧᬗ᭄ᬕᬶᬄᬫ᭄ᬯᬂᬳ᭄ᬬᬂᬯᬶᬱ᭄ᬡᬸᬳᬦᬭᬶᬂᬅᬦᬦ᭄ᬢᬵᬲᬦᬲᬤᬵ᭞
ᬬᬳᬾᬢᬸᬦ᭄ᬬᬦ᭄ᬲᭀᬃᬮᬶᬗ᭄ᬢᬗᬘᬮᬢᭂᬓᬧ᭄ᬦᬶᬂᬚᬮᬦᬶᬥᬶ᭛

᭝᭔᭕᭗᭝\᭝᭕᭑᭝\᭝᭖᭝᭟ᬓᬓᬦ᭄ᬤᬶᬦ᭄ᬲᭀᬭᬂᬧᬃᬯ᭄ᬯᬢᬢᭂᬓᬧᬶᬭᬹᬫ᭄ᬦᬶᬂᬚᬮᬦᬶᬥᬶ᭞
ᬅᬧᬦ᭄ᬮ᭄ᬯᬶᬃ‌ᬯ᭄ᬭᬸᬄᬭᬶᬂᬲ᭄ᬯᬃᬕ᭄ᬕᬗᬗᬳᬲᬶᬧᬸᬜ᭄ᬘᬓ᭄ᬦᬶᬗᬘᬮ᭞
ᬧᬭᬦ᭄ᬲᬗ᭄ᬓᬦ᭄ᬲᬂᬳ᭄ᬬᬂᬭᬯᬶᬕᬢᬶᬦᬶᬗᬲ᭄ᬢᭀᬤᬬᬕᬶᬭᬶ᭞
ᬉᬫᬵᬤᬾᬯᬷᬲᬵᬓ᭄ᬱᬵᬢ᭄ᬫᬭᬲᬶᬭᬲᬶᬦᬗ᭄ᬕᬸᬄᬕᬶᬭᬶᬱᬸᬢᬵ᭛

᭝᭔᭕᭘᭝\᭝᭕᭑᭝\᭝᭗᭝᭟ᬲᬶᬭᬵᬢᬾᬓᬵᬤᬸᬃᬕ᭄ᬕᬵᬗᬭᬦᬶᬭᬓᬲᬗ᭄ᬔ᭄ᬬᬾᬂᬢ᭄ᬭᬶᬪᬸᬯᬦ᭞
ᬯᭂᬓᬲ᭄ᬦᬶᬂ‌ᬲ᭄ᬢ᭄ᬭᬷᬲᬶᬤ᭄ᬥᬶᬲ᭄ᬬᬧᬢᬲᬶᬭᬤᬾᬯᬷᬓᬤᬶᬲᬶᬭ᭞
ᬳᬸᬯᬸᬲ᭄ᬮᬶᬫ᭄ᬧᬤ᭄ᬭᬶᬂᬓᬵᬱ᭄ᬝᬕᬸᬡᬦᬢᬶᬤᬸᬃᬕ᭄ᬕᬦ᭄ᬢᬶᬭᬸᬢᬶᬭᬸᬦ᭄᭞
ᬓᬸᬦᬂᬢᬵᬧᬦ᭄ᬭᬶᬂᬩᬶᬫ᭄ᬩᬬᬲᬶᬭᬦᬯᬵᬲ᭄ᬓᭀᬢ᭄ᬢᬫᬦᬶᬭ᭛

᭝᭔᭕᭙᭝\᭝᭕᭑᭝\᭝᭘᭝᭟ᬪᬝᬵᬭᬳ᭄ᬬᬂᬭᬸᬤ᭄ᬭᬧ᭄ᬯᬲᬶᬦᬶᬯᬶᬦᬶᬭᬵᬢᬹᬢ᭄ᬲᬶᬮᬶᬳᬲᬶᬄ᭞
ᬅᬧᬗ᭄ᬕᬶᬄᬗ᭄ᬓᬵᬦᬾᬂᬫᬾᬭᬸᬲᬶᬭᬧᬟᬲᬶᬤ᭄ᬥᬧ᭄ᬭᬪᬸᬯᬶᬪᬸ᭞
ᬫᬢᬗ᭄ᬦ᭄ᬬᬦ᭄ᬦᭀᬭᬳ᭄ᬬᬂᬓᬤᬶᬲᬶᬭᬫᬳᬵᬲᬶᬤ᭄ᬥᬶᬤᬳᬢᭂᬦ᭄᭞
ᬅᬦᬵᬤᬶᬦ᭄ᬭᬶᬂᬮᬶᬗ᭄ᬕᭀᬤ᭄ᬪᬯᬘᬭᬶᬢᬧᬫ᭄ᬬᬓ᭄ᬢᬦᬓᬓ᭛

᭝᭔᭖᭐᭝\᭝᭕᭑᭝\᭝᭙᭝᭟ᬲᬶᬭᬵᬢᬾᬓᬵᬢᬹᬢᭂᬦ᭄ᬓ᭄ᬯᬮᬸᬫᭂᬯᬶᬳᬓᭂᬦ᭄ᬭᬶᬂᬫᬳᬶᬥᬭ᭞
ᬲᬓᬾᬲᬓ᭄ᬯᬾᬄᬦᬶᬂᬲᬵᬕᬭᬫᬧᬢᬲᬷᬫᬤ᭄ᬯᬓᬭᬶᬓ᭞
ᬲᬳᬸᬃᬳᬬ᭄ᬯᬵᬲᭀᬯᬾᬓᬓᬭᬱᬭᬱᬵᬧᬦ᭄ᬓᬶᬢᬩᬶᬲ᭞
ᬢᬸᬳᬦ᭄ᬓ᭄ᬯᬷᬩ᭄ᬯᬫ᭄ᬯᬷᬢᬵᬮᬳᬢᬸᬳᬸᬯᬸᬯᬸᬲ᭄ᬢᬵᬳᬬᬸᬤᬳᬢ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭔᭖᭑᭝\᭝᭕᭒᭝\᭝᭑᭝᭟ᬦᬵᬳᬦ᭄ᬤᬾᬦᬶᬭᬕᭀᬱ᭄ᬞᬶᬭᬫ᭄ᬬᬢᬤᬦᬦ᭄ᬢᬭᬭᬳᬶᬦᬳᬸᬯᬸᬲ᭄ᬟᬯᬸᬄᬧᬶᬢᬸ᭞
ᬲᬓ᭄ᬯᬾᬄᬦᬶᬂᬧᬭᬶᬘᬵᬭᬶᬓᬵᬗᬶᬭᬶᬗᬲᬵᬫ᭄ᬧᬸᬦᬦᬭᬶᬫᬤᬤᬃᬧᬟᬵᬲᬮᬶᬦ᭄᭞
ᬮᬵᬯᬦ᭄ᬲᬂᬯ᭄ᬯᬗᬶᬦᬸᬢ᭄ᬢᬫᬵᬳᬬᬸᬲᬸᬚᬦ᭄ᬫᬧᬟᬲᬶᬭᬫᬋᬓ᭄ᬲᬸᬫᬗ᭄ᬕ᭄ᬭᬳ᭞
ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬲᬶᬭᬵᬗᬤᭂᬕᬯᬃᬡ᭄ᬦᬭᬢᬸᬦᬶᬍᬗᭂᬗᬶᬂᬝᬶᬓᬵᬗᬭᬂ᭛

᭝᭔᭖᭒᭝\᭝᭕᭒᭝\᭝᭒᭝᭟ᬲ᭄ᬢ᭄ᬭᬷᬲ᭄ᬢᬃᬬ᭄ᬬᬵᬦᬾᬓᬯᬶᬰᬾᬱᬧᬓ᭄ᬱᬟᬢᭂᬗᬾᬂᬧᬗᬸᬗᬗᬦᬤᬸᬮᬸᬃᬳᬦᬾᬂᬍᬩᬸᬄ᭞
ᬅᬳ᭄ᬬᬂᬯᬃᬡ᭄ᬦᬦᬶᬓᬦ᭄ᬳᬶᬦᭂᬫ᭄ᬩᬦᬭᬭᬲ᭄ᬧᬶᬦᬬᬸᬗᬦᬶᬦᬶᬭᬶᬂᬪᬶᬦᬹᬱᬡᬦ᭄᭞
ᬲᬓ᭄ᬯᬾᬄᬦᬶᬂᬓᬧᬧᬕ᭄ᬮᬸᬫᬶᬗ᭄ᬱᬶᬭᬯᭂᬤᬷᬂᬯ᭄ᬯᬗᬳᬍᬧᬓᭂᬫᬸᬮ᭄ᬬᬭᬶᬂᬯᭂᬗᬶ᭞
ᬧᬦ᭄̃̈ᬜ᭄ᬚᬸᬢ᭄ᬲᬜ᭄ᬚᬢᬮᬾᬦ᭄ᬕᬭᬦ᭄ᬢᬸᬗᬶᬳᬋᬧ᭄ᬧ᭄ᬭᬓᬝᬩᬗᬸᬦᬓᭀᬦ᭄ᬲᬸᬫᬶᬗ᭄ᬕᬳ᭛

᭝᭔᭖᭓᭝\᭝᭕᭒᭝\᭝᭓᭝᭟ᬏᬜ᭄ᬚᬶᬂᬭᬫ᭄ᬬᬢᬶᬦᬶᬗ᭄ᬳᬮᬦ᭄ᬲᬳᬦᬦᬶᬂᬧᬗᬸᬗᬗᬦᬢᬢᬵᬓᬢᬧ᭄ᬓᬢᬧ᭄᭞
ᬤᬾᬦᬶᬂᬧᬜ᭄ᬚᬸᬢᬯᬃᬡ᭄ᬦᬯᬶᬦ᭄ᬢᬗᬦᬸᬮᬃᬯᭂᬤᬶᬓᬭᬳᬶᬦᬦᬵᬦᬸᬲᬸᬧ᭄ᬦᬸᬲᬸᬧ᭄᭞
ᬫ᭄ᬭᬶᬓ᭄ᬕᬦ᭄ᬥᬦ᭄ᬬᬳᬸᬯᬸᬲ᭄ᬓᬶᬦᬲ᭄ᬢᬸᬭᬶᬫᬶᬗᬶᬂᬭᬶᬦᬘᬦᬢᬶᬦᬸᬮᬶᬲ᭄ᬮᬶᬦᬗ᭄ᬯᬓᭂᬦ᭄᭞
ᬯ᭄ᬯᬗ᭄ᬦ᭄ᬬᬵᬧᬶᬡ᭄ᬟᬲᬸᬭᬵᬧ᭄ᬲᬭᬷᬲᬳᬯᬶᬫᬵᬦᬯᬳᬸᬢᭂᬓᬲᬓᬾᬂᬲᬸᬭᬵᬮᬬ᭛

᭝᭔᭖᭔᭝\᭝᭕᭒᭝\᭝᭔᭝᭟ᬯᬲ᭄ᬢ᭄ᬭᬵᬪ᭄ᬭᬵᬧᬶᬦᬓᬧ᭄ᬭᬮᬫ᭄ᬩᬳᬦᬭᬶᬂᬯᬮᬶᬓᬸᬯᬗᬦᬫᬃᬓᬸᬯᬸᬂᬓᬸᬯᬸᬂ᭞
ᬓ᭄ᬭᬫ᭄ᬦᬶᬂᬘᬯ᭄ᬮᬶᬓᬸᬓᬸᬲ᭄ᬩᬗᬸᬦ᭄ᬢ᭄ᬭᬸᬳᬦᬶᬲᬶᬄᬧᬶᬦᬓᬧᬗᬸᬧᬋᬗ᭄ᬕᬦᬶᬂᬳᬢᭂᬧ᭄᭞
ᬳᬶᬫ᭄ᬧᭂᬃᬦᬷᬭᬤᬘᬶᬢ᭄ᬭᬫᬾᬖᬦᬶᬓᬭᬶᬂᬳᬟᬧᬶᬦᬓᬢᬯᬶᬂᬢᬯᬶᬂᬫᬭᬭ᭄᭞
ᬮᬸᬗ᭄ᬱᬶᬃᬩᬂᬧᬶᬦᬓᭀᬮᬸᬭᭀᬮᬸᬭᬶᬧᬸᬘᬓ᭄ᬧᬸᬘᬓᬶᬓᬓᬤᬶᬮᬸᬗ᭄ᬕᬳᬶᬂᬓᬶᬮᬢ᭄᭛

᭝᭔᭖᭕᭝\᭝᭕᭒᭝\᭝᭕᭝᭟ᬲᬰ᭄ᬭᬷᬯᬃᬡ᭄ᬦᬦᬶᬓᬂᬧᬬᬸᬂᬧᬬᬸᬗᬦᬓᬺᬧᬲᭂᬫᬸᬲᭂᬫᬸᬧᬗ᭄ᬚ᭄ᬭᬳᬶᬂᬚᬫᬸᬭ᭄᭞
ᬅᬓ᭄ᬯᬾᬄᬯᬃᬡ᭄ᬦᬦᬶᬓᬵᬳᬦᬦ᭄ᬤᬤᬸᬳᬦᬦ᭄ᬧᬺᬘᬶᬓᬲᬶᬭᬲᬶᬭᬦ᭄ᬧᬟᬵᬗᬤᭂᬕ᭄᭞
ᬤᬾᬦᬶᬂᬓ᭄ᬯᬾᬄᬦᬶᬭᬲᬂᬯᭂᬦᬂᬧᬟᬓᬢᭀᬦ᭄ᬓᬯᭂᬦᬗᬶᬭᬫᬶᬚᬶᬮ᭄ᬲᬫᬗ᭄ᬓᬦ᭞
ᬮᬾᬦ᭄ᬢᬂᬩᬶᬃᬬ᭄ᬬᬦᬫᬾᬢ᭄ᬲᭂᬓᬃᬦᬶᬗᬲᬦᬵᬦᬶᬭᬸᬦᬶᬭᬸᬳᬍᬧᬶᬂᬧᬬᬸᬂᬓᬸᬦᬶᬂ᭛

᭝᭔᭖᭖᭝\᭝᭕᭒᭝\᭝᭖᭝᭟ᬲᬂᬳ᭄ᬬᬂᬲᬹᬃᬬ᭄ᬬᬫᬶᬚᬶᬮ᭄ᬓᬫᬦ᭄ᬢ᭄ᬬᬦᬩᬸᬗᬄᬧᬯᬸᬮᬢᬦᬶᬲᬪᬵᬦᬶᬓᬂᬓᬸᬯᬸ᭞
ᬯ᭄ᬯᬗ᭄ᬦ᭄ᬬᬮ᭄ᬯᬶᬃᬚᬮᬤᬵᬓᭂᬫᬸᬮ᭄ᬓᬶᬮᬢᬲᭀᬂᬳᬶᬫᬲᬳᬦᬳᬦᬦ᭄ᬬᬭᬶᬂᬍᬩᬸᬄ᭞
ᬤᬾᬦᬶᬂᬓ᭄ᬯᬾᬳ᭄ᬦ᭄ᬬᬮᬯᬦ᭄ᬧ᭄ᬭᬪᬵᬦᬶᬲᬲᬶᬦᬡ᭄ᬟᬗᬶᬓᬮᬸᬫᬭᬧᬗ᭄ᬳᬸᬮᬧ᭄ᬳᬸᬮᬧ᭄᭞
ᬰᬗ᭄ᬔᬫ᭄ᬯᬂᬢᬭᬬᬦ᭄ᬫᬺᬤᬗ᭄ᬕᬓᬸᬫᬶᬲᬶᬓ᭄ᬫᬫᬚᬶᬢᬮᬶᬗᬦᬶᬂᬯ᭄ᬯᬗᬗᬺᬗᭃ᭛

᭝᭔᭖᭗᭝\᭝᭕᭒᭝\᭝᭗᭝᭟ᬯ᭄ᬯᬂᬯ᭄ᬯᬂŧᬵᬦᬶᬧᬟᬵᬤᬸᬮᬸᬃᬯᬳᬸᬢᭂᬓᬵᬗᬶᬩᭂᬓᬶᬦᬕᬭᬮᬾᬦ᭄ᬳᬦᬾᬂᬳᭂᬦᬹ᭞
ᬢᭂᬓ᭄ᬯᬦ᭄ᬭᬶᬂᬲᬓᬸᬋᬦ᭄ᬳᬦᬵᬦᬓᬶᬓᬧᬢ᭄ᬮᬶᬫᬫᬋᬓᬫᬶᬍᬢ᭄ᬫᬶᬍᬢ᭄ᬮᬓᬸ᭞
ᬲ᭄ᬢ᭄ᬭᬷᬦ᭄ᬬᬵᬗᭂᬫ᭄ᬩᬦᬦᬸᬦ᭄ᬢᬸᬦᬵᬫᭂᬢᭂᬗᬧᬦ᭄ᬫᬗᭂᬮᬶᬳᬶᬓᬫᬦᬫ᭄ᬩ᭄ᬬᬦᬸᬲ᭄ᬯᬦᬶ᭞
ᬅᬧ᭄ᬭᬓ᭄ᬧ᭄ᬭᬵᬓᬦᬧᬦ᭄ᬳᬶᬮᬂᬲᬲᬶᬓᬶᬮᬹᬤ᭄ᬓᬓᬸᬢᬶᬮᬯᬸᬭᬳᬦ᭄ᬲᬶᬮᬶᬄᬤᬮᬶᬄ᭛

᭝᭔᭖᭘᭝\᭝᭕᭒᭝\᭝᭘᭝᭟ᬮᬾᬦ᭄ᬢᬾᬓᬂᬓᬓᬶᬓᬓ᭄ᬬᬫᬾᬢ᭄ᬧᬸᬢᬸᬦᬶᬓᬵᬳᬶᬮᬗᬶᬲᭂᬟᭂᬗᬶᬓᬵᬲᬶᬮᬶᬄᬲᭂᬟᭂᬓ᭄᭞
ᬮᬶᬂᬦᬶᬂ‌ᬲ᭄ᬢ᭄ᬭᬷᬦ᭄ᬬᬫᬳᬵᬓᬲᬷᬓᬶᬢᬳᬋᬧ᭄ᬫᬸᬮᬢᬓᬶᬢᬦᬶᬦᬶᬦ᭄ᬬᬭᬶᬂᬯᬦᬾᬄ᭞
ᬆᬧᬦ᭄ᬤᬾᬦᬶᬸᬦᬶᬦ᭄ᬢᬮᬵᬕᬶᬢᬓᬶᬢᬵᬫᬸᬧᬸᬳᬶᬲᭂᬟᭂᬗᬶᬓᬵᬗᬸᬘᬧ᭄ᬓᬓᬶ᭞
ᬇᬄᬤᬹᬭᬵᬦᬗᬶᬲᬵᬓᬸᬬᬦ᭄ᬓᬶᬢᬫᬶᬤᭀᬱᬦᬧᭂᬚᬳᬦᬲᭂᬗ᭄ᬕᬳᭂᬦ᭄ᬩᬳᬸᬤ᭄᭛

᭝᭔᭖᭙᭝\᭝᭕᭒᭝\᭝᭙᭝᭟ᬲ᭄ᬢ᭄ᬭᬷᬲ᭄ᬢ᭄ᬭᬷᬯᬺᬤ᭄ᬥᬳᬸᬯᬸᬲ᭄ᬢᭂᬓᬾᬂᬓᬩᬸᬬᬸᬢᬦ᭄ᬫᬶᬮᬸᬫᬶᬮᬸᬫᬸᬮᬢᬶᬂᬲ᭄ᬯᬬᭂᬫ᭄ᬩᬭ᭞
ᬅᬗ᭄ᬳᭂᬫ᭄ᬩᬦ᭄ᬭᬭᬬᬦ᭄ᬯᬫᬓ᭄ᬭᬓᬦᬗᬶᬲ᭄ᬯᬶᬦᬮᬶᬗᬶᬓᬧᬸᬢᬸᬦ᭄ᬬᬭᬓ᭄ᬯᬬ᭞
ᬫᭀᬚᬃᬲ᭄ᬯᬵᬫᬶᬦᬶᬓᬵᬦᬶᬦᬶᬲ᭄ᬬᬧᬶᬓᬸᬳᬵᬧᬬᬓᬓᬶᬢᬳᬢᬦ᭄ᬧᬸᬢᬸᬦ᭄ᬢᬬ᭞
ᬳᬵᬳᬵᬄᬢᬶᬗ᭄ᬕᬮᬓᭂᬦ᭄ᬳᬤᬾᬦᬶᬦᬶᬢᭂᬯᬲ᭄ᬓᬶᬢᬓᬩᬺᬓᭂᬓᭂᬤᬸᬳ᭄ᬔᬓᬩ᭄ᬯᬢᬦ᭄᭛

᭝᭔᭗᭐᭝\᭝᭕᭒᭝\᭝᭑᭐᭝᭟ᬦᬵᬳᬦ᭄ᬮᬶᬂᬦᬶᬓᬳᬵᬲ᭄ᬬᬓᬵᬭᬡᬲᬧᭀᬮᬳᬶᬓᬢᬸᬘᬧᬲᬂᬧᬭᬧ᭄ᬭᬪᬸ᭞
ᬕᬶᬦ᭄ᬬᬵᬓᭂᬦ᭄ᬟᬢᭂᬗᬾᬭᬶᬓᬂᬧᬕᭂᬮᬭᬦ᭄ᬧᬟᬫᬶᬚᬶᬮᬓᬩᬾᬄᬲᬶᬭᬾᬂᬍᬩᬸᬄ᭞
ᬯᬷᬃᬬ᭄ᬬᬯᬷᬃᬬ᭄ᬬᬦᬫᭂᬢ᭄ᬯᬓᭂᬦ᭄ᬳᬢᬶᬦᬶᬭᬾᬭᬶᬓᬗᬗᬶᬦᬓᬦᬾᬯ᭄ᬯᬗᬶᬂᬲᬪᬵ᭞
ᬫᬸᬦ᭄ᬢᬩ᭄ᬮ᭄ᬯᬶᬃᬦᬶᬳᬍᬧ᭄ᬦᬶᬭᬵᬗᬭᬩᬭᬩ᭄ᬲᬫᬲᬫᬓᬤᬶᬩᬳ᭄ᬦᬶᬓᬵᬗᬶᬦᬦ᭄᭛

᭝᭔᭗᭑᭝\᭝᭕᭒᭝\᭝᭑᭑᭝᭟ᬫᬗ᭄ᬓᬢ᭄ᬰ᭄ᬭᬷᬫᬕᬥᬾᬰ᭄ᬯᬭᬵᬢ᭄ᬭᬶᬕᬸᬫᬸᬭᬸᬄᬧᬟᬳᬶᬦᬶᬭᬓᬋᬗ᭄ᬯᬕᭂᬦ᭄ᬢᬸᬭᬦ᭄᭞
ᬲᬓ᭄ᬯᬾᬄᬦᬶᬂᬫᬗᬸᬗᬂᬓᬧᬹᬳᬦᬶᬳᬍᬧ᭄ᬦᬶᬭᬧᬟᬫᬧᬶᬧᬶᬢ᭄ᬧᬶᬧᬶᬢ᭄ᬫᬸᬔ᭞
ᬓᬤ᭄ᬬᬵᬗᬃᬯ᭄ᬯᬦᬶᬲᬸᬫ᭄ᬧᬶᬗᬾᬦ᭄ᬤᬳᬭᬭᬲ᭄ᬧᬶᬦᬢᬶᬳᬓᭂᬦᬶᬓᬦ᭄ᬧᬟᬵᬗᬸᬗᬂ᭞
ᬢᬸᬗ᭄ᬕᬮ᭄ᬯᬃᬡ᭄ᬦᬦᬶᬓᬵᬩᬸᬗᬄᬓᬤᬶᬯᬸᬮᬦ᭄ᬲᬲᬶᬓᬶᬧᬶᬦᬭᬯᭂᬜ᭄ᬘᬦᬶᬂ‌ᬲ᭄ᬫᬭ᭛

᭝᭔᭗᭒᭝\᭝᭕᭒᭝\᭝᭑᭒᭝᭟ᬅᬰ᭄ᬭᬷᬯᬃᬡ᭄ᬦᬲᬂᬅᬗ᭄ᬕᬦᬵŧᬲᬯᬢᭂᬓ᭄ᬯᬢᭂᬓᬶᬭᬫᬧᬸᬧᬸᬮ᭄ᬧᬟᬵᬳᬍᬧ᭄᭞
ᬳᬶᬫ᭄ᬧᭂᬃᬲᬵᬕᬭᬮᬓ᭄ᬯᬮᬓ᭄ᬯᬦᬶᬭᬭᬫ᭄ᬬᬢᬦᬲᭂᬧᬶᬓᬧᬶᬂᬭ᭄ᬯᬦᬶᬂᬮᬓᬸ᭞
ᬢᭂᬓ᭄ᬯᬦ᭄ᬭᬹᬧᬦᬶᬭᬵᬱᭂᬟᭂᬧ᭄ᬢᬦᬳᬜᬂᬳᬸᬯᬸᬲᬫᬸᬬᬳᬶᬭᬶᬢ᭄ᬯᬲᬶᬂᬭᬶᬫᬂ᭞
ᬢᬦ᭄ᬢᬸᬗ᭄ᬕᬮ᭄ᬲ᭄ᬢᬃᬬ᭄ᬬᬗᬭᬂᬢᬸᬫᭀᬦ᭄ᬲᬶᬭᬫᬦᬳ᭄ᬦ᭄ᬬᬓᬮᬭᬮᬭᬓᬃᬯ᭄ᬯᬩᬦ᭄ᬮᬗᭃ᭛

᭝᭔᭗᭓᭝\᭝᭕᭒᭝\᭝᭑᭓᭝᭟ᬮ᭄ᬯᬶᬃᬕᬸᬦ᭄ᬢᬸᬃᬲᬂᬅᬯᬦ᭄ᬢᬶᬦᬵŧᬢᭂᬓᬕᬸᬫᬺᬩᭂᬕᬳᬍᬧᬦᬸᬗ᭄ᬕᬗᬶᬂᬭŧ᭞
ᬳᬶᬫ᭄ᬧᭂᬃᬢ᭄ᬭᬸᬄᬲᬸᬫᬧᬸᬢ᭄ᬍᬩᬹᬦᬶᬭᬫᭂᬍᬓ᭄ᬧᭂᬢᭂᬗᬮᬶᬫᬸᬦᬦᬗ᭄ᬳᬸᬤᬦ᭄ᬳᬯᬸ᭞
ᬲᬓ᭄ᬯᬾᬄᬦᬶᬂᬫᬗᬸᬗᬂᬧᬟᬫᬺᬫᬧᭂᬧᭂᬢ᭄ᬫᭂᬧᭂᬢᬶᬫᬸᬔᬭᬶᬢᬸᬗ᭄ᬢᬸᬗᬶᬂᬲᬩᬸᬓ᭄᭞
ᬅᬕ᭄ᬭᬄᬭᬹᬧᬦᬶᬓᬂᬓᬟᬢ᭄ᬯᬦᬶᬓᭂᬢᬸᬕ᭄ᬦᬶᬧᬟᬳᬶᬦᬶᬭᬫᬧ᭄ᬭᬢᬶᬥ᭄ᬯᬦᬶ᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭔᭗᭔᭝\᭝᭕᭓᭝\᭝᭑᭝᭟ᬮᬶᬡ᭄ᬟᬹᬮ᭄ᬯᬶᬃᬲᬂᬳᬦᬹᬧᬵᬥᬶᬧᬢᬶᬫᬦᬳᬶᬓᬂ‌ᬲ᭄ᬢ᭄ᬭᬷᬫᬸᬮᬢ᭄ᬪ᭄ᬭᬵᬦ᭄ᬢᬘᬶᬢ᭄ᬢ᭞
ᬫᬶᬗ᭄ᬕᬸᬢ᭄ᬫᬶᬗ᭄ᬕᬸᬢ᭄ᬳᬮᬶᬲ᭄ᬦ᭄ᬬᬵᬋᬗᬸᬋᬗᬸᬓᬤᬶᬢᬦ᭄ᬯ᭄ᬯᬗ᭄ᬦ᭄ᬬᬓᬾᬯᬮ᭄ᬬᬫᬹᬃᬘ᭄ᬙᬵ᭞
ᬓᬢ᭄ᬭᬕ᭄ᬲᬦ᭄ᬢᭂᬦ᭄ᬬᬓᬾᬕᬹᬳᬢᬶᬦᬶᬓᬓᬕᬶᬯᬂᬲᬵᬭᬶᬲᬵᬭᬶᬧ᭄ᬭᬧᬜ᭄ᬘ᭞
ᬓᬤ᭄ᬬᬵᬦᬸᬫ᭄ᬩᬓ᭄ᬚᬚᬦ᭄ᬬᬦ᭄ᬧᬲᬶᬤᭂᬳᬢᭂᬓᬭᬶᬜ᭄ᬘᬸᬂᬢᭂᬗᬳ᭄ᬦ᭄ᬬᬵᬗ᭄ᬕᬮᬸᬗ᭄ᬕᬂ᭛

᭝᭔᭗᭕᭝\᭝᭕᭓᭝\᭝᭒᭝᭟ᬯᬵᬦᬷᬂᬧ᭄ᬭᬂᬲᬂᬲᬸᬲᬾᬦᬵᬮᬓᬸᬦᬶᬭᬮᬸᬫᬸᬭᬸᬕ᭄ᬓᬾᬲ᭄ᬬᬦᬫ᭄ᬩᭂᬓ᭄ᬦᬶᬭᬵᬓ᭄ᬭᬲ᭄᭞
ᬯᬤ᭄ᬯᬵᬯᬤ᭄ᬯᬵᬦ᭄ᬤᭂᬮᬶᬢ᭄ᬦᬶᬂᬢᬳᬸᬭᬶᬦᭂᬩᬸᬢᬶᬭᬹᬫ᭄ᬦᬶᬂᬫᬸᬮᬢ᭄ᬭᬶᬂᬧᬦᬶᬜ᭄ᬚᭀᬦ᭄᭞
ᬲᬶᬗ᭄ᬳᬵᬓᬵᬭᬾᬂᬲᬪᬵᬬᭀᬕ᭄ᬬᬯᬸᬮᬢᬦᬓᬲᬗ᭄ᬔ᭄ᬬᬦ᭄ᬥᬦᬸᬃᬯ᭄ᬯᬾᬤᬰᬵᬲ᭄ᬢ᭄ᬭ᭞
ᬲᬓ᭄ᬯᬾᬄᬦᬶᬂ‌ᬲ᭄ᬢᬃᬬ᭄ᬬᬵᬫᬧᬕ᭄ᬢᬶᬗ᭄ᬳᬮᬶᬭᬧᬟᬓᭂᬦᬾᬂᬭᬵᬕᬢᬷᬩ᭄ᬭᬩ᭄ᬬᬫᭀᬳ᭛

᭝᭔᭗᭖᭝\᭝᭕᭓᭝\᭝᭓᭝᭟ᬗ᭄ᬳᬶᬂᬲᬂᬳᬾᬫᬵᬗ᭄ᬕᬤᬵᬓ᭄ᬯᬾᬳᬲᭂᬫᬸᬕᬸᬦᬸᬂᬫᬵᬲ᭄ᬓᬢ᭄ᬭᬗᬦ᭄ᬓᬵᬮᬲᬦ᭄ᬥ᭄ᬬᬵ᭞
ᬤᬾᬦᬶᬂᬲᬶᬗ᭄ᬳᭂᬮ᭄ᬓᬮᬸᬂᬫ᭄ᬯᬂᬓᬭᬳᬢᬶᬧᬧᬶᬧᬶᬢ᭄ᬧᬗ᭄ᬳᬋᬧ᭄ᬦᬶᬂᬮᬸᬫᬫ᭄ᬧᬄ᭞
ᬢᬦ᭄ᬧᬾᬦ᭄ᬤᬄᬧᬸᬱ᭄ᬧᬲᬵᬮᬲ᭄ᬤᬤᬭᬶᬩᬮᬦᬶᬭᬵᬭᬹᬫᬧᬦ᭄ᬲᬃᬯ᭄ᬯᬯᬲ᭄ᬢ᭄ᬭ᭞
ᬕᭂᬡ᭄ᬟᬶᬂᬢᬦ᭄ᬓᬃᬓᬰᬵᬮ᭄ᬯᬦ᭄ᬪ᭄ᬭᬫᬭᬓᬳᬶᬟᭂᬧᬦ᭄ᬬᬵᬗᬶᬲᭂᬧ᭄ᬲᬃᬯ᭄ᬯᬲᬵᬭᬶ᭛

᭝᭔᭗᭗᭝\᭝᭕᭓᭝\᭝᭔᭝᭟ᬲᬂᬧᬵᬡ᭄ᬟ᭄ᬬᬵᬧᬶᬡ᭄ᬟᬤᬾᬯᬵᬮᬓᬸᬮᬓᬸᬢᬸᬯᬶᬲᬂᬧᬗ᭄ᬭᬸᬳᬸᬦ᭄ᬧᬡ᭄ᬟᬶᬢᬵᬓ᭄ᬯᬾᬄ᭞
ᬢᬵᬢᬦ᭄ᬧᬾᬦ᭄ᬤᬄᬲᬓᬾᬂᬩᬸᬤ᭄ᬥᬧᬤᬲᬳᬦᬲᬂᬩᭀᬤ᭄ᬥᬧᬓ᭄ᬱᬵᬫ᭄ᬧᬓᬫ᭄ᬧᬓ᭄᭞
ᬰᬶᬯᬃᬱ᭄ᬬᬵᬯᬃᬡ᭄ᬦᬲᬗ᭄ᬓᬾᬂᬰᬶᬯᬧᬤᬧᬟᬲᬵᬫ᭄ᬧᬸᬦ᭄ᬧᭂᬦᬸᬄᬭᬶᬂᬧᬗ‌ᬯ᭄ᬭᬸᬄ᭞
ᬲᬓ᭄ᬯᬾᬄᬲᬂᬩ᭄ᬭᬵᬳ᭄ᬫᬡᬵᬧᬹᬃᬯ᭄ᬯᬧᬯᬸᬮᬢᬦᬶᬭᬮ᭄ᬯᬶᬃᬲᬓᬾᬂᬩ᭄ᬭᬵᬳ᭄ᬫᬮᭀᬓ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭔᭗᭘᭝\᭝᭕᭔᭝\᭝᭑᭝᭟ᬫᬗ᭄ᬓᬢ᭄ᬰ᭄ᬭᬷᬦᬭᬦᬵŧᬧᬸᬢ᭄ᬭᬓᬤᬶᬓᬵᬃᬢ᭄ᬢ᭄ᬢᬶᬓᬯᬳᬸᬢᭂᬓᬤᬾᬦᬶᬭᬦ᭄ᬮᬓᬸ᭞
ᬮᬸᬄᬦᬶᬂ‌ᬲ᭄ᬢ᭄ᬭᬷᬓᭂᬦᬭᬵᬕᬭᬶᬂᬧᬗᬸᬗᬗᬦ᭄ᬓᬤᬶᬭᬶᬭᬶᬲᬶᬦᬸᬲᬧ᭄ᬲᬓᬾᬫᬸᬔ᭞
ᬢᬶᬗ᭄ᬳᬮ᭄ᬦ᭄ᬬᬵᬤᬸᬩᬗᬸᬦ᭄ᬓᬶᬮᬢ᭄ᬮᬸᬫᬭᬧᬗ᭄ᬮᬸᬭᬸᬮᬸᬭᬸᬭᬶᬳᬸᬯᬸᬲ᭄ᬦᬶᬓᬂᬚᬯᬸᬄ᭞
ᬲᬫ᭄ᬩᬢ᭄ᬲᬫ᭄ᬩᬢᬶᬓᬵᬕᬶᬦᬹᬠᬓᬤᬶᬫᭂᬢ᭄ᬯᬫᬋᬗᬦᬓᬮᬗ᭄ᬯᬦᬶᬂᬧᬢᭂᬭ᭄᭛

᭝᭔᭗᭙᭝\᭝᭕᭔᭝\᭝᭒᭝᭟ᬮᬶᬗ᭄ᬦ᭄ᬬᬾᬢ᭄ᬯᬲ᭄ᬦ᭄ᬬᬪᬝᬵᬭᬫᬦ᭄ᬫŧᬫᬦᭂᬳ᭄ᬢᬓᬯᭂᬮᬲᬋᬧᬗ᭄ᬳᬶᬟᭂᬧ᭄ᬮᬭ᭞
ᬓᬶᬗ᭄ᬓᬶᬂᬭᬵᬕᬢᭂᬓᬵᬦᬧᬸᬢ᭄ᬧ᭄ᬭᬶᬳᬢᬶᬫᬵᬃᬧᬶᬦᬸᬳᬭᬦᬶᬓᬢᬦ᭄ᬯᭂᬦᬂᬓᬶᬦᬲ᭄᭞
ᬫᬗ᭄ᬓᬾᬓᬵᬮᬦᬶᬓᬂᬲ᭄ᬯᬬᬫ᭄ᬩᬭᬢᭂᬓᬵᬫᬭᬸᬧᬸᬳᬶᬲᬳᬲᬵᬗᬺᬫᭂᬓ᭄ᬳᬢᬶ᭞
ᬅᬗ᭄ᬕ᭄ᬬᬢ᭄ᬮ᭄ᬯᬶᬃᬳᬸᬤᬦᬤᬺᬲᬶᬂᬓᬢᬶᬕᬢᬦ᭄ᬧᬓᬓᬭᬡᬓᬋᬗ᭄ᬯᬦᬶᬂᬕᭂᬋᬄ᭛

᭝᭔᭘᭐᭝\᭝᭕᭔᭝\᭝᭓᭝᭟ᬢᬲ᭄ᬬᬵᬲᬶᬄᬲᬶᬳᬲᬂᬳ᭄ᬬᬗᬶᬗ᭄ᬳᬸᬮᬸᬦᬮᬄᬲᭂᬧᭂᬭᬓᭂᬦᬦᬭᬾᬰ᭄ᬯᬭᬵᬢ᭄ᬫᬚ᭞
ᬲ᭄ᬬᬹᬳᭂᬦ᭄ᬤᬾᬦ᭄ᬢᬫᬦᬄᬦᬶᬭᬾᬂᬮᬸᬮᬸᬢᬸᬦᭂᬂᬓᭂᬢᭂᬭᬓᭂᬦᬦᭂᬳᭂᬃᬢᭂᬓᬵᬓᭂᬦ᭞
ᬆᬧᬦ᭄ᬢᬦ᭄ᬳᬦᬮᬾᬦ᭄ᬲᬓᬾᬲᬶᬭᬧᬓᬵᬰ᭄ᬭ᭄ᬬᬦᬯᭂᬮᬲᬭᬶᬂᬕ᭄ᬭᬶᬗᬶᬗ᭄ᬳᬸᬮᬸᬦ᭄᭞
ᬢᬫ᭄ᬩᬵᬭᬵᬕᬲᬶᬭᭀᬱᬥᬧ᭄ᬭᬶᬳᬢᬶᬚᬫ᭄ᬧᬶᬢᬸᬭᬶᬤᬧᬶᬦᬓᬵᬫᬺᬢᬾᬂᬭᬶᬫᬂ᭛

᭝᭔᭘᭑᭝\᭝᭕᭔᭝\᭝᭔᭝᭟ᬬᬤ᭄ᬬᬦ᭄ᬮᬗ᭄ᬖᬦᬢᬦ᭄ᬧᬦᬹᬢᬫᬦᬳᬶᬗ᭄ᬳᬸᬮᬸᬦᬶᬲᭂᬟᭂᬗᬶᬭᬦ᭄ᬧᬫᬗ᭄ᬓ᭄ᬯᬓᭂᬦ᭄᭞
ᬦ᭄ᬤᬓ᭄ᬢᭀᬦ᭄ᬓᭂᬤ᭄ᬯᬦᬶᬭᬵᬦᬸᬓᬹᬮᬓᭂᬦᬢᬦ᭄ᬓᬯᬰᬳᬶᬦᬸᬤᬦᬦ᭄ᬯᬸᬮᬢ᭄ᬫᬮᬶᬂ᭞
ᬆᬧᬦ᭄ᬲᬶᬗ᭄ᬳᬲᬶᬭᬾᬂᬭᬳᬲ᭄ᬬᬦᬶᬬᬢᬵᬋᬧᬋᬧᬦᬶᬢᬦᭀᬮ᭄ᬬᬓᬧᬺᬫ᭞
ᬩ᭄ᬬᬓ᭄ᬢᬵᬗ᭄ᬭᬫ᭄ᬧᬲᬓᬾᬦ᭄ᬤᬸᬦᬸᬂᬲᬸᬲᬸᬓᬬᬸᬄᬢᭂᬗᬳᬦᭂᬓᬦᬶᬲᬾᬦᬓᬾᬳᬢᬶ᭛

᭛᭜᭛ᬅ᭛᭜᭛ᬓᬶᬦ᭄ᬤᭀᬧ᬴᭄‌ᬅᬪᬶᬓᬺᬢᬶ⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏑⏑|⏓

᭝᭔᭘᭒᭝\᭝᭕᭕᭝\᭝᭑᭝᭟ᬦᬳᬦ᭄ᬮᬶᬗᬶᬓᬭᬶᬢ᭄ᬯᬲᬾᬧᬸᬯᬶᬳᬶᬓᬦ᭄ᬭᬶᬫᬦᬳᬶᬓᬬᬢᬦ᭄ᬲᬓᬵᬭᬤᬳᬢᭂᬦ᭄᭞
ᬬᬓᬵᬭᬡᬦᬶᬓᬵᬯᬸᬬᬸᬂᬭᬶᬢᬮᬶᬗᬦ᭄ᬬᬢᭂᬓᬋᬗᭂᬋᬗᭃᬦᬶᬯᬺᬢ᭄ᬢᬲᬂᬅᬚ᭞
ᬳᬮᬶᬲ᭄ᬦ᭄ᬬᬧᬶᬦᬶᬲᬶᬢ᭄ᬦ᭄ᬬᬢᬦ᭄ᬤᬸᬕᬤᬸᬕᬦ᭄ᬧᬗᬸᬚᬶᬯᬢᬶᬲᭂᬟᭂᬂᬦᬶᬭᬦᬸᬫᬮᬶᬯᬢ᭄᭞
ᬫᬢᬦ᭄ᬬᬤᬶᬦᬮᬶᬳ᭄ᬦ᭄ᬬᬤᬸᬃᬚ᭄ᬚᬦᬳᭂᬦᬹᬦᬶᬭᬫᬭᬭᬶᬳᬢᬶᬦ᭄ᬬᬢᬦ᭄ᬧᬫᬮᬶᬮᬸᬄ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭔᭘᭓᭝\᭝᭕᭖᭝\᭝᭑᭝᭟ᬢᬗᬾᬄᬬᬦᬸᬘᬧᭂᬦ᭄ᬮᬭᬦ᭄ᬬᬢᬮᬶᬦᬶᬂᬘᬭᬶᬢᬯᬮᬸᬬᬦᭀᬘᬧᭂᬦ᭄ᬫᬸᬯᬄ᭞
ᬧᬭᬧ᭄ᬭᬪᬸᬳᬸᬯᬸᬲ᭄ᬢᭂᬓᬾᬂᬧᬕᭂᬮᬭᬦ᭄ᬫᬧᬸᬧᬸᬮᬲᭂᬫᬸᬳᬾᬢ᭄ᬯᬦᬶᬂᬮᬬ᭞
ᬅᬧᬦ᭄ᬕᬸᬫᬸᬭᬸᬳᬧ᭄ᬭᬢᬶᬥ᭄ᬯᬦᬶᬲᬸᬭᬓ᭄ᬦᬶᬩᬮᬦᬶᬭᬬᬢᬵᬫᬗᬸᬦ᭄ᬪᬬ᭞
ᬩᬗᬸᬦ᭄ᬳᬦᬓᬢᭀᬦᬤᬶᬕ᭄ᬚᬬᬓᬢᭀᬦᬧᭂᬚᬳᬋᬩᬸᬢᭂᬦ᭄ᬲᬮᬄᬲᬶᬓᬶ᭛

᭝᭔᭘᭔᭝\᭝᭕᭖᭝\᭝᭒᭝᭟ᬅᬢᬸᬗ᭄ᬕᬮᬦᬸᬫᬄᬩ᭄ᬯᬢ᭄‌ᬇᬦ᭄ᬤ᭄ᬭᬦᬕᬭᬵᬚᬚᬭᬲᭂᬫᬸᬓᬟᬢ᭄ᬯᬦᬶᬂᬢᬯᬂ᭞
ᬧᬭᬧ᭄ᬭᬪᬸᬫᬳᬵᬧ᭄ᬭᬪᬵᬯᬲᬯᬗᬃᬘ᭄ᬘᬫᬡᬶᬓᬶᬦᬸᬮᬸᬮᬦ᭄ᬳᬦᬾᬂᬲᬪᬵ᭞
ᬧᬟᬵᬲᬶᬭᬲᬶᬭᬦ᭄ᬧ᭄ᬭᬢᬵᬧᬓᬤᬶᬢᬦ᭄ᬳᬦᬍᬯᬶᬳᬲᬓᬾᬳᬍᬧ᭄ᬦᬶᬭ᭞
ᬢᭂᬓᬧ᭄ᬯᬲᬂᬅᬚᬵᬓᬸᬘᭂᬫ᭄ᬲᬶᬭᬩᬗᬸᬦ᭄ᬰᬰᬥᬭᬫᬢᭂᬫᬄᬓᬸᬦᬂᬓᬸᬦᬂ᭛

᭝᭔᭘᭕᭝\᭝᭕᭖᭝\᭝᭓᭝᭟ᬲ᭄ᬬᬧᬾᬓᬢᬦᬯᭂᬤ᭄ᬬᬭᬶᬂᬓᬤᬶᬲᬶᬭᬵᬕᬸᬡᬯᭂᬓᬦᬶᬗᬫᭂᬤ᭄ᬬᬓᭂᬦ᭄ᬭᬢᬸ᭞
ᬅᬯᬃᬡ᭄ᬦᬫᬥᬸᬫᬵᬲᬓᬵᬃᬢ᭄ᬢ᭄ᬢᬶᬓᬧᬶᬦᬶᬡ᭄ᬟᬧᬶᬦᬶᬢᬸᬭᬸᬦᬤᬤ᭄ᬬᬫᬵᬦᬸᬱ᭞
ᬇᬓᬂᬯ᭄ᬯᬗᬳᬋᬧ᭄‌ᬯ᭄ᬭᬸᬳᬾᬲᬶᬭᬳᬸᬫᬸᬂᬲᬳᬦᬳᬦᬦᬶᬓᬂᬯ᭄ᬯᬗᬶᬂᬲᬪᬵ᭞
ᬓᬢᭀᬦ᭄ᬧ᭄ᬯᬲᬶᬭᬤᬾᬦ᭄ᬬᬋᬧ᭄ᬯᭂᬤᬶᬓᬸᬫᭂᬮ᭄ᬳᬸᬫᭂᬦᭂᬗᬲᭂᬫᬸᬲᬶᬦ᭄ᬬᬸᬓᬦ᭄ᬩᬜᬸ᭛

᭝᭔᭘᭖᭝\᭝᭕᭖᭝\᭝᭔᭝᭟ᬭᬭᬾᬲᬂᬅᬚᬰᬓ᭄ᬢᬶᬧᬸᬲ᭄ᬢᬓᬍᬗᭂᬦ᭄ᬭᬖᬸᬯᭂᬓᬯᬦᬶᬓᬯ᭄ᬬᬦᬸᬗ᭄ᬕᬮᬶ᭞
ᬇᬓᬂᬕᬸᬡᬳᬦᬾᬲᬶᬭᬵᬕᬡᬶᬢᬭᬶᬂᬓᬧᬦᬓᬯᬰᬢᬃᬓᬦᬶᬂᬫᬸᬮᬢ᭄᭞
ᬧ᭄ᬭᬱᬶᬤ᭄ᬥᬲᬶᬭᬲᬹᬢ᭄ᬭᬦᬶᬂᬓᬭᬯᬶᬯᬗ᭄ᬰᬦᬫᬕᭂᬳᬓᭂᬦᬵᬕᬫᬾᬂᬧ᭄ᬭᬚᬵ᭞
ᬭᬸᬱᬶᬢ᭄ᬦᬶᬗᬚᬶᬢᬧ᭄ᬯᬭᬹᬧᬦᬶᬭᬢᬦ᭄ᬳᬦᬭᬢᬸᬯᭂᬦᬗᬗ᭄ᬤᭂᬎᬤᭂᬎ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭔᭘᭗᭝\᭝᭕᭗᭝\᭝᭑᭝᭟ᬲᬵᬫ᭄ᬧᬸᬦ᭄ᬧ᭄ᬭᬵᬧ᭄ᬢᬲᬶᬭᬾᬂᬲᬪᬵᬧᬶᬦᬓᬫᬗ᭄ᬕᬮᬦᬶᬳᬍᬧᬶᬓᬂᬲ᭄ᬯᬬᬫ᭄ᬩᬭ᭞
ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬲᬶᬭᬾᬦᬭᬳᬓᭂᬦ᭄ᬫᬶᬚᬶᬮᬯᬳᬸᬳᬸᬯᬸᬲ᭄ᬪᬶᬦᬹᬱᬡᬦ᭄᭞
ᬫᬸᬗ᭄ᬕ᭄ᬯᬶᬂᬟᬫ᭄ᬧᬲᬶᬭᬵᬧᭂᬕᬵᬗᭂᬦᭂᬩᭂᬦᭂᬩ᭄ᬓᭂᬢᭂᬓᭂᬢᭂᬕᬶᬭᬫᬵᬃᬲᬸᬫᬫ᭄ᬩᬸᬭᬢ᭄᭞
ᬲᬰᬃᬬ᭄ᬬᬵᬯᬃᬡ᭄ᬦᬢᬸᬮᬶᬲ᭄ᬟᬶᬦᬫ᭄ᬧᬦᬯᭂᬦᭂᬲ᭄ᬯᭂᬦᭂᬲᬲᭂᬫᬸᬭᬓᭂᬢ᭄ᬓᬧᬜ᭄ᬚᬸᬢᬦ᭄᭛

᭝᭔᭘᭘᭝\᭝᭕᭗᭝\᭝᭒᭝᭟ᬏᬦ᭄ᬤᬄᬟᬫ᭄ᬧᬦᬶᬭᬵᬧᭂᬦᭂᬤ᭄ᬓᬶᬦᬚᬗᬦ᭄ᬓᬸᬲᬸᬫᬰᬭᬢᬶᬦᬧ᭄ᬮᬶᬦᬗ᭄ᬯᬓᭂᬦ᭄᭞
ᬭᭀᬦ᭄ᬬᬾᬦ᭄ᬤ᭄ᬭᬵᬬᬸᬥᬧᬸᬱ᭄ᬧᬘᬵᬧᬧᬶᬓᬸᬮᬦ᭄ᬬᬫᬫᬸᬔᬫᬸᬔᬦᬵᬕᬘᬫ᭄ᬧᬓ᭞
ᬫᬵᬲ᭄ᬢᬸᬗ᭄ᬕᬮ᭄ᬦᬶᬓᬧᬸᬱ᭄ᬧᬮᬶᬗ᭄ᬕᬦᬶᬗᬗᬃᬘ᭄ᬘᬦᬭᬶᬧᬤᬪᬝᬵᬭᬫᬦ᭄ᬫŧ᭞
ᬦᬵᬕᬵᬓᬵᬭᬲᬸᬭᬢ᭄ᬲᬸᬭᬢ᭄ᬦ᭄ᬬᬢᬶᬦᭂᬢᭂᬲ᭄ᬦᬶᬮᬸᬳᬶᬗᬓᬸᬗᬫᬗ᭄ᬓ᭄ᬯᬓᭂᬦ᭄ᬝᬶᬓᬵ᭛

᭝᭔᭘᭙᭝\᭝᭕᭗᭝\᭝᭓᭝᭟ᬆᬘᬵᬭᬷᬓᬮᬯᬦ᭄ᬓᬭᬡ᭄ᬟᬦᬶᬭᬲᬂᬧᬶᬦᬶᬢᬸᬳᬸᬭᬶᬢᬢᬵᬲᬫᬵᬗᬶᬭᬶᬂ᭞
ᬲᬵᬫ᭄ᬧᬸᬦ᭄ᬫᬸᬗ᭄ᬕ᭄ᬯᬶᬳᬋᬧ᭄ᬲᬶᬭᬵᬳᬍᬧᬘᬸᬫ᭄ᬦᭂᬳᭂᬭᬗᬭᬳᬓᭂᬦ᭄ᬮᬸᬫᬫ᭄ᬧᬳ᭞
ᬓᭂᬡ᭄ᬟᬂᬕᭀᬂᬫᬸᬦᬶᬢᬗ᭄ᬓᬢᬗ᭄ᬓᬢᬢᭂᬋᬄᬥ᭄ᬯᬦᬶᬦᬶᬓᬓᬋᬗᭃᬲᬓᬾᬬᬯ᭞
ᬲᬓ᭄ᬯᬾᬄᬦᬶᬂᬫᬗᬸᬗᬂᬧᬟᬵᬗᭂᬦᭂᬩᭂᬦᭂᬩ᭄ᬭᬭᬲᬶᬳᬢᬶᬦᬶᬓᬦ᭄ᬢᬸᬫᬶᬗ᭄ᬳᬮ᭛

᭝᭔᭙᭐᭝\᭝᭕᭗᭝\᭝᭔᭝᭟ᬫᬗ᭄ᬓᬢ᭄ᬰ᭄ᬭᬷᬦ᭄ᬤᬸᬫᬢᬷᬕᬭᬦ᭄ᬢᬸᬗᬶᬭᬫᬸᬦ᭄ᬬᬲᭂᬫᬸᬕᬸᬮᬖᬶᬦᬵᬱᬭᬶᬂᬯᬚ᭞
ᬭᬹᬫ᭄ᬦᬶᬂᬧᬗ᭄ᬮᬶᬫᬫᬸᬗ᭄ᬕᬸᬭᬶᬂᬰ᭄ᬭᬶᬕᬟᬶᬗᬶᬂᬫᬲᬓᬮᬶᬫᬢᬶᬦᬹᬳᬦᬾᬂᬓᬧᭃ᭞
ᬅᬗ᭄ᬮᬗ᭄ᬯᬵᬓᭂᬦᬯᬃᬡ᭄ᬦᬓᬵᬃᬢ᭄ᬢ᭄ᬢᬶᬓᬧᬫᬢ᭄ᬦ᭄ᬬᬕᬸᬫᬸᬭᬸᬳᬭᬭᬲ᭄ᬭᬶᬦᭂᬗ᭄ᬯᬓᭂᬦ᭄᭞
ᬮ᭄ᬯᬶᬃᬢᬹᬩᬦ᭄ᬓᬸᬫᬸᬲᬸᬄᬓᬋᬗ᭄ᬯᬦᬶᬧᬦᭂᬫ᭄ᬧᬸᬳᬶᬓᬓᬤᬶᬧᬦᭂᬫ᭄ᬧᬸᬳᬶᬂᬚᬯᬸᬄ᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭔᭙᭑᭝\᭝᭕᭘᭝\᭝᭑᭝᭟ᬭᬓ᭄ᬭ᭄ᬬᬦ᭄ᬧᬸᬢ᭄ᬭᬷᬫᬶᬚᬶᬮ᭄ᬓᬵᬪᬶᬦᬯᬳᬍᬧᬶᬭᬵᬧᬹᬃᬯ᭄ᬯᬲᬗ᭄ᬓᬾᬂᬓᬟᬢ᭄ᬯᬦ᭄᭞
ᬅᬗ᭄ᬮᬷᬮᬵᬯᬵᬲ᭄ᬓᬢᭀᬦ᭄ᬪᬹᬱᬡᬦᬶᬭᬓᬸᬫᭂᬜᬃᬮ᭄ᬯᬶᬃᬧᬦᭀᬮᬶᬄᬳ᭄ᬬᬗᬃᬓ᭞
ᬅᬗ᭄ᬳᬾᬃᬭᬶᬂᬕᭀᬧᬸᬭᬵᬗᬺᬕᬺᬕᬶᬧᬲᬍᬲᭂᬓᬶᬂᬧᬗ᭄ᬳᬋᬧ᭄ᬲᭃᬄᬫᬭᬫ᭄ᬧᬓ᭄᭞
ᬲᬵᬓ᭄ᬱᬵᬢ᭄ᬲᬂᬳ᭄ᬬᬂᬯᬸᬮᬦ᭄ᬯᬵᬳᬸᬫᭂᬢᬸᬭᬶᬗᬸᬤᬬᬵᬤ᭄ᬭᬷᬦᬶᬭᬶᬂᬦᬶᬂᬕ᭄ᬭᬳᬵᬓ᭄ᬯᬾᬄ᭛

᭝᭔᭙᭒᭝\᭝᭕᭘᭝\᭝᭒᭝᭟ᬫᭀᬕᬵᬳ᭄ᬬᬂᬤᬾᬦᬶᬭᬵᬫᬾᬢ᭄ᬳᬬᬸᬫᬫᬸᬮᬗᬸᬦᬷᬩᬸᬤ᭄ᬥᬶᬦᬶᬂᬯ᭄ᬯᬂᬢᬸᬫᬶᬗ᭄ᬳᬮ᭄᭞
ᬳ᭄ᬬᬂᬰ᭄ᬭᬷᬮᬶᬗ᭄ᬦ᭄ᬬᬾᬲᬶᬭᬵᬗᬶᬡ᭄ᬟᬭᬢᬳᬋᬧᬫᬾᬢᬵᬰ᭄ᬭ᭄ᬬᬾᬂᬫᬃᬢ᭄ᬢ᭄ᬬᬮᭀᬓ᭞
ᬮᬾᬦ᭄ᬢᬾᬓᬂᬯ᭄ᬯᬂᬲᬸᬫᭂᬗ᭄ᬕᬄᬭᬢᬶᬳᬶᬲᬶᬭᬲᬓᬾᬂᬲ᭄ᬯᬃᬕ᭄ᬕᬮᬵᬯᬦ᭄ᬲᬸᬭᬱ᭄ᬢ᭄ᬭᬷ᭞
ᬪ᭄ᬭᬦ᭄ᬢᬵᬦᭂᬗ᭄ᬕᬄᬤ᭄ᬯᬶᬘᬦ᭄ᬤ᭄ᬭᬵᬤᬸᬮᬸᬭᬶᬧᬬᬸᬗᬶᬭᬵᬢ᭄ᬬᬦ᭄ᬢᬰᬸᬤ᭄ᬥᬭ᭄ᬯᬲᬵᬤᭂᬕ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭔᭙᭓᭝\᭝᭕᭙᭝\᭝᭑᭝᭟ᬫᬾᬦ᭄ᬫᬾᬦ᭄ᬭᬯᬂᬲᬶᬓᬶᬯᬵᬳᬸᬭᬵᬕᬯᬰᬫᬸᬗ᭄ᬕ᭄ᬯᬶᬳᬋᬧᬶᬭᬫᬋᬓ᭄ᬫᬦᬶᬫ᭄ᬩᬗᬶ᭞
ᬳ᭄ᬬᬂᬦᬶᬂᬕᬷᬢᬢᭂᬓᬵᬦᬸᬭᬸᬦ᭄ᬓᬳᬶᬟᭂᬧᬦ᭄ᬬᬟᬢᭂᬗᬶᬦᬶᬭᬶᬗᬶᬂᬢᬩᬂᬢᬩᬂ᭞
ᬲᬶᬗ᭄ᬳᭂᬮ᭄ᬦ᭄ᬬᬵᬃᬚ᭄ᬚᬮᬯᬦ᭄ᬲᬯᬶᬢ᭄ᬦ᭄ᬬᬓᬢᬶᬭᬄᬯᭂᬮᬲᬋᬧᬯᬶᬍᬢ᭄ᬮᬯᬦ᭄ᬕᬟᬸᬂ᭞
ᬢᬦ᭄ᬧᬾᬦ᭄ᬤᬄᬓᬤᬶᬦᬵᬕᬧᬵᬰᬧᬫᬦᬄᬦᬶᬂᬅᬢᬦᬸᬓᬭᬡᬦ᭄ᬬᬍᬗ᭄ᬍᬗ᭛

᭝᭔᭙᭔᭝\᭝᭕᭙᭝\᭝᭒᭝᭟ᬦ᭄ᬬᬹᬤᬦ᭄ᬢᬵᬓᬸᬦᬶᬗᬗ᭄ᬳᬧᬶᬢ᭄ᬕᬸᬮᬕᬸᬮᬮ᭄ᬯᬶᬭᬶᬓᬗᬫᬯᬧᬯ᭄ᬯᬳᬦ᭄ᬕᬟᬶᬂ᭞
ᬢᬧ᭄ᬯᬦ᭄ᬯᬵᬮᬤᬳᬢ᭄ᬭᬯᬲᬵᬤᭂᬕᬩᭂᬩᭂᬤ᭄ᬦᬶᬬᬢᬓᬳᬶᬭᬶᬱᬦ᭄ᬢ᭄ᬯᬲᬶᬂᬫᬸᬮᬢ᭄᭞
ᬢᭂᬗ᭄ᬕᭂᬓ᭄ᬦ᭄ᬬᬵᬮᬸᬗᬧᬶᬡ᭄ᬟᬓᬵᬗᬶᬦᬦᬧᭀᬮᬳᬶᬓᬦᬲᭂᬫᬸᬩᬸᬗ᭄ᬓᬳᬶᬂᬧᬸᬧᬸᬲ᭄᭞
ᬅᬗ᭄ᬳᬶᬂᬤ᭄ᬬᬄᬚᬬᬯᬲ᭄ᬧᬧᬗ᭄ᬳᬸᬮᬸᬫᬦᬶᬲ᭄ᬦ᭄ᬬᬦᬦᬶᬮᬶᬳᬶᬫᬫᬗ᭄ᬓᬸᬧᬯ᭄ᬯᬳᬦ᭄᭛

᭝᭔᭙᭕᭝\᭝᭕᭙᭝\᭝᭓᭝᭟ᬢᬦ᭄ᬳᬯ᭄ᬯᬦ᭄ᬕᬢᬶᬲᬂᬭᬭᬵᬳᬯᬸᬳᬯᬸᬯ᭄ᬯᬗᬳᬬᬸᬢᬶᬦᬸᬭᬲ᭄ᬭᬭᬲ᭄ᬦᬶᬓ᭞
ᬮᬹᬤ᭄ᬪᬲ᭄ᬫᬵᬗ᭄ᬓᬸᬭᬮᬡ᭄ᬟᬭᬓ᭄ᬯᬲᬶᬭᬲᬂᬢᬸᬳᬢᬸᬳᬦᬶᬓᬬᬦ᭄ᬲᬓᬾᬂᬩᬶᬩᬶ᭞
ᬲᭀᬮᬄᬲᬾᬗᭂᬭᬶᬓᬵᬳᬗᬦ᭄ᬕᭂᬲᭂᬗᬶᬧᬵᬫ᭄ᬩᭂᬓᬦᬶᬓᬢᭂᬓᬧᬶᬂ‌ᬲ᭄ᬫᬭᬵᬦᬮ᭞
ᬬᭀᬕ᭄ᬬᬵᬓᬸᬡ᭄ᬟᬗᬦᬶᬂᬫᬦᬸᬦ᭄ᬯᬦᬶᬧᬫᬶᬗ᭄ᬕᬶᬭᬫᭂᬦᭂᬫᬓᬟᬢ᭄ᬯᬦᬶᬂᬫᬸᬲᬸᬄ᭛

᭝᭔᭙᭖᭝\᭝᭕᭙᭝\᭝᭔᭝᭟ᬫᭀᬧᬶᬄᬯᬳ᭄ᬯᬫᬬᬂᬫᬬᬂᬭᬶᬳᬢᬶᬦᬶᬂᬫᬸᬮᬢᬦᭂᬓᬸᬦᭂᬓᬸᬧ᭄ᬭᬮᬵᬧᬶᬢ᭞
ᬢᬧ᭄ᬯᬦ᭄ᬭᬜ᭄ᬘᬳᬢᬶᬦ᭄ᬬᬓᬾᬯᬮᬯᬍᬮ᭄ᬯᬦᬫᬕᭂᬳᬓᭂᬦᬶᬂᬓᬓᬦ᭄ᬬᬓᬵᬦ᭄᭞
ᬓᬵᬲᭂᬗ᭄ᬓᬦ᭄ᬬᬧᬶᬮᬶᬄᬧᬸᬘᬂᬧᬸᬘᬗᬦᬶᬂ‌ᬲ᭄ᬫᬭᬭᬸᬫᬶᬫᬗᬩᬸᬤ᭄ᬥᬶᬦᬶᬂᬓᬯᬶ᭞
ᬬᭀᬕ᭄ᬬᬦ᭄ᬭᬗ᭄ᬓᬸᬍᬦᬶᬂᬯᬦᬷᬂᬭᬡᬢᭂᬗᬳ᭄ᬦ᭄ᬬᬧᬲᬸᬗᬓᭂᬦᬲᭂᬫ᭄ᬩᬲᭂᬫ᭄ᬩᬳᬦ᭄᭛

᭝᭔᭙᭗᭝\᭝᭕᭙᭝\᭝᭕᭝᭟ᬢᬧ᭄ᬯᬦ᭄ᬯᬺᬤ᭄ᬥᬤᬳᬢ᭄ᬲᬶᬭᬾᬜᬦᬶᬭᬮᬵᬯᬦᬸᬯᬦᬶᬭᬧᬟᬵᬓᬸᬭᬸᬕ᭄ᬫᬶᬭᬄ᭞
ᬏᬓᭂᬮ᭄ᬭᭀᬫᬦᬶᬭᬵᬱᭂᬮᬢ᭄ᬳᬸᬯᬦᬶᬓᬂᬳᬬᬸᬢᬸᬫᬮᬯᬸᬗᬦ᭄ᬢᬸᬭᬸᬂᬍᬯᬲ᭄᭞
ᬮᬸᬜ᭄ᬘᬶᬧ᭄ᬦᬶᬂᬓᬸᬓᬸᬧᬦ᭄ᬢᭂᬲᬗ᭄ᬕᬺᬫᬸᬲᬮᬕ᭄ᬬᬗᬸᬮᬸᬗᬸᬮᬸᬗᬶᬭᬵᬕᬦᬶᬂᬫᬸᬮᬢ᭄᭞
ᬏᬤ᭄ᬭᬦ᭄ᬢᬶᬗ᭄ᬳᬮᬶᬭᬾᬂᬲᬪᬵᬩᬗᬸᬦᬦᬫ᭄ᬩᭂᬭᬳᬶᬦᬬᬫᬓᭂᬦ᭄ᬢᬶᬢᬶᬓ᭄ᬫᬗᭃ᭛

᭝᭔᭙᭘᭝\᭝᭕᭙᭝\᭝᭖᭝᭟ᬧᬸᬢ᭄ᬭᬷᬦᬶᬂᬓᬃᬬ᭄ᬬᬦᬦᬓ᭄ᬯᭂᬲᬶᬦᬺᬧᬢᬶᬭᬓ᭄ᬯᬓᬓᬓᬓᬦᬶᬭᬵᬦ᭄ᬯᬫᬶᬂᬯᬬᬄ᭞
ᬧᬦ᭄ᬢᭂᬲ᭄ᬢᬦ᭄ᬧᬫᬶᬓᬵᬭᬓᭂᬦ᭄ᬳᬬᬸᬋᬗᬸᬦ᭄ᬬᬫᬸᬯᬸᬳᬶᬭᬭᬲᬶᬂᬫᬢᬵᬫᬦᬶᬲ᭄᭞
ᬮ᭄ᬯᬶᬃᬳ᭄ᬬᬂᬳ᭄ᬬᬂᬢᭂᬓᬢᬦ᭄ᬳᬶᬦᬸᬦ᭄ᬤᬗᬦᬸᬭᬸᬦ᭄ᬲᬳᬦᬦᬶᬓᬧᬟᬵᬯᬸᬮᬂᬢᬢᬸᬭ᭄᭞
ᬓ᭄ᬭᬫ᭄ᬦᬶᬂᬲᬫ᭄ᬧᬶᬭᬶᬩᬵᬳᬸᬫᬵᬲᬶᬦᬧᬶᬫᭀᬮᬳᬲᭂᬫᬸᬳᭂᬮᬭᬦ᭄ᬬᬦᬗ᭄ᬮᬬᬂ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭔᭙᭙᭝\᭝᭖᭐᭝\᭝᭑᭝᭟ᬇᬓᬂᬫᬫᬯᬓᬡ᭄ᬟᬶᬓᬡ᭄ᬟᬶᬭᬭᬯᬳ᭄ᬯᬕᭂᬮᬸᬗᬳᬬᬸᬧᭀᬱᬥᬦ᭄ᬮᬸᬮᬸᬢ᭄᭞
ᬮᬸᬫᬸᬢ᭄ᬮᬸᬫᬸᬢᬶᬓᬂᬧᬬᭀᬥᬭᬯᭂᬦᬂᬧᬗᬸᬯᬢᬲᭂᬟᭂᬗᬶᬂᬚᬚᬵᬳᭂᬦᭂᬓ᭄᭞
ᬧᬸᬧᬸᬃᬦᬶᬓᬯᭂᬦᬂᬧᬗᭀᬱᬥᬧᬶᬍᬕ᭄ᬦᬶᬗᬶᬭᬸᬗᬧᬦᬭᬹᬫ᭄ᬲᬓᬾᬂᬓᬧᬸᬭ᭄᭞
ᬮᬸᬓᬃᬓᬭᬶᬓᬓᬾᬦ᭄ᬬᬫᬸᬔ᭄ᬬᬧᬶᬦᬓᬵᬤᬶᬧᬗᬸᬯᬢᬭᬶᬭᬵᬕᬦᬶᬂᬭᬶᬫᬂ᭛

᭝᭕᭐᭐᭝\᭝᭖᭐᭝\᭝᭒᭝᭟ᬯᬕᭂᬤ᭄ᬯᬕᭂᬤᬶᬓᬵᬗᬜᬵᬫᬭᬦᬶᬯᬃᬕ᭄ᬕᬧᬲᬶᬲᬶᬲᬍᬫᬄᬮᬯᬦ᭄ᬯᬸᬓᬶᬭ᭄᭞
ᬲᬯᬃᬕ᭄ᬕᬓᬮᬯᬦ᭄ᬯᬸᬮᬦ᭄ᬫᬸᬔᬦᬶᬓᬵᬓᬍᬗᭂᬗᬦᬶᬓᬫᬶᬢ᭄ᬭᬦᬶᬂᬘᬸᬘᬸᬭ᭄᭞
ᬢᭂᬗᬳ᭄ᬦ᭄ᬬᬯᬳᬸᬯᬦ᭄ᬯᬭᬶᬂᬚ᭄ᬭᬶᬗᬗᭂᬮᬶᬄᬯᬳᬸᬯᬰᬭᬶᬗᬰᭀᬓᬧᬵᬤᬧ᭞
ᬲᬲᬷᬫᬓᬮᬯᬦ᭄ᬫᬬᬹᬭᬕᭂᬮᬸᬗᬦ᭄ᬬᬯᭂᬓᬦᬶᬗᬲᬦᬵᬓᬤᬂᬧᬢᭂᬭ᭄᭛

᭝᭕᭐᭑᭝\᭝᭖᭐᭝\᭝᭓᭝᭟ᬓᬸᬦᬂᬲᬗᬧᬳᬶᬤ᭄ᬯᬦᬾᬗᬲᬳᬗᬦ᭄ᬧᬯᬸᬮᬢᬦᬶᬫᬦᬳ᭄ᬦ᭄ᬬᬭᬶᬂᬲᬪᬵ᭞
ᬲᭂᬓᬃᬦᬶᬓᬧᬶᬦᬶᬦ᭄ᬢᬓᬵᬲᬶᬳᬓᭂᬦᬶᬂᬓᬯᬶᬳᬸᬯᬸᬲᬗᬶᬓᭂᬢ᭄ᬳᬜᬃᬢᭂᬓ᭞
ᬓᬶᬲᬧ᭄ᬯᬓᭂᬦᬭᬶᬂᬧ᭄ᬭᬯᬷᬭᬓᬳᬍᬧ᭄ᬦᬶᬓᬲᬸᬗᬦᬲᭂᬧᬄᬲᬓᬾᬯᬚ᭞
ᬓᬬᭀᬕ᭄ᬬᬦᬶᬮᬝᬶᬦ᭄ᬬᬬᬦ᭄ᬓᬤᬶᬤᬸᬳᬶᬂᬯ᭄ᬯᬳᬶᬓᬲᭂᬲᭂᬧᭂᬦᬶᬂᬧ᭄ᬭᬶᬬᬵᬢᬍᬄ᭛

᭝᭕᭐᭒᭝\᭝᭖᭐᭝\᭝᭔᭝᭟ᬅᬦᬓ᭄ᬯᭂᬲᬶᬦᬭᬾᬦ᭄ᬤ᭄ᬭᬭᬓ᭄ᬯᬭᬱᬶᬓᬵᬲᬗᬫᬯᬘᬸᬭᬶᬕᬵᬭᬭᬲ᭄ᬤᬳᬢ᭄᭞
ᬅᬭᭀᬫᬫᬗᬸᬦᭂᬂᬕᬮᬸᬄᬓᬳᬶᬟᭂᬧᬦ᭄ᬬᬦᬧᬗᬯᬓᬧᬢᬺᬫᬸᬢ᭄ᬢᬫ᭞
ᬇᬓᬂᬯ᭄ᬯᬗᬭᬗᬶᬦ᭄ᬯᬶᬦᬾᬄᬘᬸᬭᬶᬕᬓᬤ᭄ᬕᬲᬶᬦᭂᬧᬸᬳᬦᬧᬦ᭄ᬯᬕᭂᬤ᭄ᬯᬰᬶ᭞
ᬯᬚᬦ᭄ᬬᬫᬫᬶᬭᬄᬢᭂᬓᬾᬕᬸᬲᬶᬕᬸᬲᬶᬦ᭄ᬬᬳᬮᬶᬲᬶᬓᬢᭂᬓᬵᬫ᭄ᬭᬗᬶᬂᬫᬸᬮᬢ᭄᭛

᭝᭕᭐᭓᭝\᭝᭖᭐᭝\᭝᭕᭝᭟ᬇᬓᬂᬯ᭄ᬯᬗᬗᬕᭂᬫ᭄ᬘᬸᬭᬶᬓ᭄ᬧᬶᬦᬓᬧᬗ᭄ᬭᬸᬳᬸᬦᬤᬸᬮᬸᬭᬋᬲ᭄ᬢ᭄ᬯᬲᬶᬂᬫᬸᬮᬢ᭄᭞
ᬅᬲᬶᬗ᭄ᬳᭂᬮᬓᬮᬸᬂᬓᬺᬢᬵᬃŧᬭᬶᬗᬬᬸᬦ᭄ᬧᬶᬦᬓᬧᬗᬶᬲᬶᬦᬶᬂᬯᬦᬷᬂᬭᬡ᭞
ᬲᬸᬭᬓ᭄ᬱᬓᬓᬪᬷᬦ᭄ᬦᬪᬷᬦ᭄ᬦᬩᬗᬸᬦᬦ᭄ᬢᬓᬫᬧᬸᬧᬸᬮᬳᭃᬫᬗᬶᬡ᭄ᬟᬭᬢ᭄᭞
ᬯᬶᬦᬲ᭄ᬯᬲᬲᬶᬧᬢ᭄ᬢ᭄ᬭᬲᬵᬮᬲᬲᭂᬯᭃᬓᬺᬢᬮᬘᬸᬭᬶᬕᬢᭀᬫᬭᬵᬮᬸᬗᬶᬤ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭕᭐᭔᭝\᭝᭖᭑᭝\᭝᭑᭝᭟ᬯ᭄ᬯᬂᬯ᭄ᬯᬂᬓᬲ᭄ᬢᬸᬭᬶᬲᬵᬭᬶᬦᬶᬂᬓᬸᬲᬸᬫᬭᬹᬧᬲᬗᬗᬶᬭᬶᬗᬶᬦᬸᬢ᭄ᬢᬫᬵᬳᬬᬸ᭞
ᬫᬾᬯ᭄ᬯᬶᬯ᭄ᬯᬵᬢᬧᬯᬃᬡ᭄ᬦᬓᬸᬦ᭄ᬢᬸᬮᬗᬸᬲᬷᬧᬲᬶᬲᬶᬓᬓᬶᬮᬢᬦ᭄ᬳᬦᬾᬂᬢᬯᬂ᭞
ᬬᬤ᭄ᬬᬲ᭄ᬢᬸᬦ᭄ᬢᬸᬮᬶᬲᭂᬦ᭄ᬲᬫᬗ᭄ᬓᬦᬧᬶᬭᬵᬯᬶᬕᬯᬶᬕᬦᬶᬓᬬᬦ᭄ᬳᬦᬾᬂᬬᬰ᭞
ᬗ᭄ᬳᬶᬂᬕᬦ᭄ᬬᬦ᭄ᬤ᭄ᬭᬯᬦᭂᬦ᭄ᬫᬦᬶᬲ᭄ᬦ᭄ᬬᬦᬶᬬᬢᬦ᭄ᬬᬢᬸᬫᬸᬮᬸᬬᬢᭂᬫᬄᬢᬲᬶᬓ᭄ᬫᬥᬸ᭛

᭝᭕᭐᭕᭝\᭝᭖᭑᭝\᭝᭒᭝᭟ᬮᬲ᭄ᬮᬵᬲᬦ᭄‌ᬯ᭄ᬭᬸᬳᬶᬗᬶᬗ᭄ᬕᬶᬢᬵᬗᬶᬦᬓᬦᬾᬂᬫᬸᬮᬢᬳᬬᬸᬧᬸᬚᬶᬦ᭄ᬧᬓᬯ᭄ᬯᬗᬦ᭄᭞
ᬬᬦ᭄ᬢᬶᬗ᭄ᬳᬮ᭄ᬓᬤᬶᬢᬶᬗ᭄ᬳᬮᬶᬂᬘᬮᬘᬮᬵᬋᬗᬸᬋᬗᬸᬲᬳᬚᬵᬧᬸᬧᬸᬢ᭄ᬕᬸᬬᬸ᭞
ᬦᬶᬲ᭄ᬢᬦ᭄ᬬᬦ᭄ᬓᬤᬶᬧᬵᬯᬓᬶᬂᬫᬥᬸᬫᬦᬶᬲ᭄ᬦ᭄ᬬᬭᬭᬲᬶᬓᬓᬤᬶᬗᬺᬲᬶᬂᬳᬢᬶ᭞
ᬢᬦ᭄ᬧᬗ᭄ᬕᬶᬦ᭄ᬢᬶᬭᬶᬭᬹᬫ᭄ᬦᬶᬭᬵᬱᭂᬫᬸᬚᬫᬸᬃᬳᬧᬳᬧᬫᬋᬓᬶᬂᬚᬫᬸᬃᬯᬸᬮᬦ᭄᭛

᭝᭕᭐᭖᭝\᭝᭖᭑᭝\᭝᭓᭝᭟ᬤᬾᬦ᭄ᬬᬵᬗ᭄ᬮᬗ᭄ᬓᬳᬓᭂᬦ᭄ᬲᬸᬓᬸᬦ᭄ᬬᬓᬤᬶᬢᬦ᭄ᬍᬧᬲᬢᭂᬓᬧᬶᬮᭀᬦᬶᬓᬂᬮᬓᬸ᭞
ᬫᭂᬜ᭄ᬘᬸᬄᬫᭂᬜ᭄ᬘᬸᬳᬗᬫ᭄ᬩᭂᬓᬫ᭄ᬩᭂᬓᬶᬧᬸᬧᬹᬦ᭄ᬬᬳᬦᬩᭂᬦᭂᬭᬤᭂᬕ᭄ᬦ᭄ᬬᬧᬾᬢᬸᬮᬄ᭞
ᬓᬳ᭄ᬬᬸᬦ᭄ᬳ᭄ᬬᬸᬦ᭄ᬮᬭᬶᬲᬶᬂᬯᭂᬢᬶᬲ᭄ᬢᬦᬮᬭᬶᬲ᭄ᬮᬓᬸᬦᬶᬓᬫᬶᬦᬳᬵᬳᬶᬦᬾᬭᬓᭂᬦ᭄᭞
ᬅᬗ᭄ᬚᬶᬗ᭄ᬚᬶᬂᬲᬲᬶᬲᬶᬄᬫᭂᬮᬸᬓ᭄ᬢᬸᬭᬶᬓᬫᬵᬢ᭄ᬭᬯᬕᭂᬤᬦᬶᬭᬸᬮᬫ᭄ᬧᬳᬶᬂᬢᬸᬮᬶᬲ᭄᭛

᭝᭕᭐᭗᭝\᭝᭖᭑᭝\᭝᭔᭝᭟ᬲ᭄ᬢ᭄ᬭᬷᬲ᭄ᬢ᭄ᬭᬷᬲᬪ᭄ᬬᬯᬶᬘᬓ᭄ᬱᬡᬵᬦᬕᬭᬦᭀᬭᬓᬓᬸᬭᬗᬶᬓᬧᬦ᭄ᬢᭂᬲᬶᬂᬲᬪᬵ᭞
ᬓᬤ᭄ᬬᬵᬦᬡ᭄ᬟᬸᬗᬓᭂᬦ᭄ᬭᬯᬶᬤᬾᬦᬶᬓᬮᬸᬫᬫ᭄ᬧᬳᬋᬗᬸᬲᬳᬚᬵᬗ᭄ᬳᭂᬫᬸᬕᬸᬬᬸ᭞
ᬏᬜ᭄ᬚᬸᬄᬧ᭄ᬭᬵᬬᬦᬶᬓᬦ᭄ᬯᬸᬮᬢ᭄ᬭᬶᬗᬗᬸᬗᬂᬢᬦᬳᬸᬮᬧᬢᬯᭂᬂᬢᬯᭂᬂᬢᬗᬦ᭄᭞
ᬢᬦ᭄ᬧᬾᬦ᭄ᬤᬄᬲᬮᬸᬓᬢ᭄ᬚᬚᬃᬕᭂᬮᬸᬗᬶᬓᬵᬮᬸᬓᬭᬶᬚᬚᬢᬶᬦᬸᬫ᭄ᬩᬓᬦ᭄ᬲᬸᬲᬸ᭛

᭝᭕᭐᭘᭝\᭝᭖᭑᭝\᭝᭕᭝᭟ᬓᬤ᭄ᬬᬗ᭄ᬭᬓ᭄ᬱᬳᬬᬸᬦ᭄ᬬᬭᬹᬧᬦᬶᬓᬤᬾᬦᬶᬕᬮᬓᬶᬧᬫᬢᬦ᭄ᬬᬬᬦ᭄ᬯᬸᬮᬢ᭄᭞
ᬳ᭄ᬭᬹᬦᬷᬭᬸᬗ᭄ᬦ᭄ᬬᬮᬦᬵᬓᬢᭀᬦᬫᬢᬶᬢᬶᬲ᭄ᬧᬫᬭᬬᬗᬶᬳᬮᬶᬲ᭄ᬦ᭄ᬬᬮᭀᬢ᭄ᬫᬬᬢ᭄᭞
ᬯᬃᬡ᭄ᬦᬵᬓᬵᬭᬦᬶᬓᬂᬯᬚᬵᬓᬺᬧᬲᬶᬦᬂᬕᬸᬲᬶᬕᬸᬲᬶᬦᬶᬓᬓᬾᬲᬶᬲᬦ᭄ᬮᬝᬶ᭞
ᬅᬳ᭄ᬭᬶᬢ᭄ᬯᬶᬢ᭄ᬦᬶᬲᬸᬲᬸᬦ᭄ᬬᬢᭂᬓ᭄ᬯᬦᬮᬸᬗᬶᬤ᭄ᬧᬟᬧᬟᬓᬤᬶᬲᬸᬗ᭄ᬕᬦᬶᬂᬚᬚ᭛

᭛᭜᭛ᬲᬸᬯᬗ᭄ᬰᬧᬢ᭄ᬢ᭄ᬭ᭛᭜᭛⏑⏑⏑|⏑–⏑|–⏑⏑|⏑–⏑|⏑⏑⏑|⏑⏑⏓

᭝᭕᭐᭙᭝\᭝᭖᭒᭝\᭝᭑᭝᭟ᬢᬸᬘᬧᬢᬶᬓᬂᬯ᭄ᬯᬗᬶᬂᬧᬗᬸᬗᬗᬦ᭄ᬯᬕᭂᬤᬗᬸᬘᬧᬸᬘᬧ᭄᭞
ᬮᬶᬗᬶᬓᬲᬸᬧᬸᬢ᭄ᬭᬶᬓᬵᬧᬶᬦᬓᬭᬢ᭄ᬦᬯᬶᬦᬸᬦᬶᬭᬶᬤᬍᬫ᭄᭞
ᬲᬂᬅᬚᬲᬸᬚᬦ᭄ᬫᬫᬵᬲ᭄ᬓᬶᬦᭂᬫᬶᬢᬶᬂᬦᬕᬭᬯᬳᬸᬢᭂᬓ᭞
ᬲᬨᬮᬲᬶᬭᬦ᭄ᬳᬸᬫᬫ᭄ᬩᬦᬓᭂᬦᬾᬦᬭᬧᬢᬶᬤᬸᬳᬶᬢᬵ᭛

᭝᭕᭑᭐᭝\᭝᭖᭒᭝\᭝᭒᭝᭟ᬦᬺᬧᬢᬦᬬᬵᬓᬢᭀᬦ᭄ᬯᭂᬤᬶᬦᬶᬭᬦ᭄ᬫᬸᬮᬢᬶᬧᬭᬭᬢᬸ᭞
ᬬᬤᬶᬦᬮᬸᬧᬂᬰᬭᬷᬭᬲᬶᬭᬫᬹᬃᬘ᭄ᬙᬶᬢᬮᬸᬫᬬᬓᬯᭂᬲ᭄᭞
ᬳᬸᬍᬲᬦᬢᬦ᭄ᬩᬯᬂᬚᬲᬸᬦᬦᬾᬲᭂᬟᭂᬗᬶᬭᬓᬧᬢᬶ᭞
ᬦᬶᬬᬢᬲᬶᬭᬵᬗ᭄ᬮᬶᬮᬶᬃᬲᬂᬅᬚᬲᬡ᭄ᬟᬶᬗᬓᭂᬦᬭᬶᬚᬚ᭛

᭝᭕᭑᭑᭝\᭝᭖᭒᭝\᭝᭓᭝᭟ᬦᬭᬧᬢᬶᬧᬸᬢ᭄ᬭᬶᬓᬵᬦ᭄ᬕᭂᬮᬸᬗᬦᬶᬂᬯ᭄ᬯᬗᬦᬗᬶᬲᬶᬝᬶᬓᬵ᭞
ᬲᬂᬅᬚᬧᬗᬶᬲ᭄ᬬᬫᭀᬦ᭄ᬲᬶᬭᬯᬶᬭᬵᬕᬲᬤᬓᬧᬲᬚᬶ᭞
ᬅŧᬯᬬᬤᬶᬦ᭄ᬧᬤᬤ᭄ᬬᬦᬲᬶᬧᬢ᭄ᬦᬭᬧᬢᬶᬢᬦᬬᬵ᭞
ᬦᬺᬧᬲᬸᬢᬤᬾᬦᬶᬭᬦ᭄ᬕᬕᬗᬫᭀᬦ᭄ᬧᬸᬲᬸᬳᬸᬲᬧᬫᬢ᭛

᭝᭕᭑᭒᭝\᭝᭖᭒᭝\᭝᭔᭝᭟ᬲᭂᬓᬭᬦᬶᬗᬗ᭄ᬳᬶᬟᭂᬧ᭄‌ᬲ᭄ᬫᬭᬓᬸᬦᬂᬦᬭᬧᬢᬶᬢᬦᬬ᭞
ᬲᬨᬮᬦᬧᬮ᭄ᬮᬯᬵᬫ᭄ᬩᭂᬢᬶᬢᭂᬗᬄᬦᬭᬧᬢᬶᬤᬸᬳᬶᬢᬵ᭞
ᬦᬺᬧᬯᬭᬧᬸᬢ᭄ᬭᬶᬓᬵᬦ᭄ᬲᭂᬓᬭᬤᬾᬦᬶᬭᬓᬸᬫᬸᬤᬧᬟ᭞
ᬲᬂᬅᬚᬦᬶᬰᬵᬓᬭᬵᬦᬶᬭᬫᬭᬦ᭄ᬧᬢᭂᬫᬸᬧᬟᬍᬗᭂᬂ᭛

᭝᭕᭑᭓᭝\᭝᭖᭒᭝\᭝᭕᭝᭟ᬧᬭᬭᬢᬸᬢᬦ᭄ᬧᬤᭀᬦ᭄ᬧᬶᬲᬦᬶᬗᬹᬲᬶᬭᬓᬳᬋᬧᬦ᭞
ᬢᬸᬳᬸᬲᬶᬭᬰᬓ᭄ᬢᬶᬯᬵᬦᬶᬧᬟᬢᬦ᭄ᬳᬦᬓᬓᬸᬭᬗᬶᬭ᭞
ᬦ᭄ᬤᬦᬢᬶᬰᬬᬧ᭄ᬭᬪᬵᬯᬲᬂᬅᬚᬵᬤ᭄ᬪᬸᬢᬓᬕᬶᬭᬶᬕᬶᬭᬶ᭞
ᬅᬲᬦᬮᬯᬦ᭄ᬯᬸᬗᬹᬧᬟᬦᬶᬭᬦ᭄ᬤ᭄ᬬᬢᬳᬸᬋᬦᬶᬭᬶᬓ᭛

᭝᭕᭑᭔᭝\᭝᭖᭒᭝\᭝᭖᭝᭟ᬦᬳᬦᬸᬘᬧᬦ᭄ᬬᬬᬦ᭄ᬤᬶᬦᬸᬮᬸᬭᬦ᭄ᬋᬗᬸᬲᬳᬓᬸᬚᬶᬯᬢ᭄᭞
ᬯᬚᬦᬶᬓᬢᬦ᭄ᬯᭂᬦᬂᬯᬶᬦᬸᬦᬶᬓᬾᬗᬶᬲᬫᬸᬳᬭᬭᬭᬲ᭄᭞
ᬯᭂᬓᬲᬦᬦᬕ᭄ᬯᬦᬕ᭄ᬯᬓᭂᬦᬶᬭᭀᬯᬗᬶᬓᬭᬶᬲᬂᬅᬚ᭞
ᬘᬶᬦᬮᬸᬓᬓᭂᬦ᭄ᬫᬳᬵᬧᬶᬘᬮᬳᬃᬱᬭᬶᬗᬸᬚᬭᬚᬸᬯᭂᬢ᭄᭛

᭝᭕᭑᭕᭝\᭝᭖᭒᭝\᭝᭗᭝᭟ᬳᬦᬢᬫᬸᬯᬄᬲᬶᬭᬓᬃᬬ᭄ᬬᬦᬧᬸᬧᬸᬮ᭄ᬧᬸᬧᬸᬮᬳᬬᬸᬭᬭᬲ᭄᭞
ᬯᬮᬸᬯᬮᬸᬲᬂᬮᬸᬫᬄᬭ᭄ᬬᬦᬸᬧᬢᬶᬩ᭄ᬭᬢᬮᬸᬫᬓᬸᬯᬶᬓᬸ᭞
ᬧᬗᬯᬰᬦᬶᬂᬦ᭄ᬯᬫᬶᬂᬯᬬᬳᬕᬢ᭄ᬕᬢᬲᬮᬳᬚᬫᬂ᭞
ᬳᬦᬲᭂᬫᬸᬦᬶᬂᬫᬦᬄᬫᬭᬸᬫᬭᬸᬦ᭄ᬫᬸᬮᬢᬶᬦᬺᬧᬲᬸᬢ᭛

᭝᭕᭑᭖᭝\᭝᭖᭒᭝\᭝᭘᭝᭟ᬳᬦᬯᬳᬸᬯᬳ᭄ᬯᬦᬹᬢ᭄ᬓᬭᬓᭂᬢᬦ᭄ᬲᬶᬮᬶᬳᬲᬶᬳᬓᬸᬋᬦ᭄᭞
ᬦᬺᬧᬤᬸᬳᬶᬢᬵᬓᬳᬾᬯᬦᬶᬓᬫᭂᬗ᭄ᬕᭂᬧᬗᬍᬫᬗᬸᬧᭂᬢ᭄᭞
ᬢᬸᬳᬸᬢᬸᬳᬸᬬᬦ᭄ᬮᬢᬵᬧᬟᬦᬶᬩᬸᬤ᭄ᬥᬶᬦᬶᬓᬓᬤᬶᬦᬤᬷ᭞
ᬘᬸᬫᬸᬮᬸᬘᬸᬮᬸᬄᬧ᭄ᬭᬶᬬᬦ᭄ᬬᬧᬫᬯᬦ᭄ᬬᬮᬸᬮᬸᬢᬶᬲᬂᬅᬚ᭛

᭝᭕᭑᭗᭝\᭝᭖᭒᭝\᭝᭙᭝᭟ᬭᬭᬭᬶᬯᬶᬤᬃᬪᬭᬵᬚ᭄ᬬᬫᬓᬫᬸᬔ᭄ᬬᬦᬺᬧᬢᬶᬢᬦᬬᬵ᭞
ᬧᬟᬓᭂᬦᬭᬵᬕᬭᬵᬕᬦᬶᬓᬢᬷᬩ᭄ᬭᬮᬸᬫᬸᬗᬗᬮᬬᬦ᭄᭞
ᬳᬸᬫᬜᬸᬢᬓᭂᬦ᭄ᬮᬸᬮᬸᬢ᭄ᬮᬸᬮᬸᬢᬸᬦᭂᬗ᭄ᬦ᭄ᬬᬫᬭᬭᬶᬲᬂᬅᬚ᭞
ᬩᬶᬲᬲᬶᬭᬢᬦ᭄ᬢᭂᬜᬸᬄᬭᬶᬦᭂᬩᬸᬢᬶᬂᬢᬸᬭᬶᬤᬲᬦᬕᬭ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭕᭑᭘᭝\᭝᭖᭓᭝\᭝᭑᭝᭟ᬑᬲᬶᬓ᭄ᬩᬸᬤ᭄ᬥᬶᬦᬶᬓᬂᬯ᭄ᬯᬗᬶᬂᬧᬗᬸᬗᬗᬦ᭄ᬢᬸᬘᬧᬲᬶᬭᬦᬭᬾᬦ᭄ᬤ᭄ᬭᬓᬦ᭄ᬬᬓᬵ᭞
ᬲᬵᬫ᭄ᬧᬸᬦ᭄ᬧ᭄ᬭᬵᬧ᭄ᬢᬭᬶᬫᬥ᭄ᬬᬦᬶᬂᬧᬕᭂᬮᬭᬦ᭄ᬧᬭᬭᬢᬸᬓᭂᬦᬭᬵᬕᬤᬾᬦᬶᬭ᭞
ᬅᬓ᭄ᬯᬾᬄᬪᬵᬯᬦᬶᬭᬦ᭄ᬯᬶᬫᬹᬃᬘ᭄ᬙᬶᬢᬳᬦᬦ᭄ᬫᬗᬸᬯᬳᬶᬫᬓᬸᬝᬦ᭄ᬤᬢᬦ᭄ᬢᬸᬮᬸᬲ᭄᭞
ᬤᬸᬤ᭄ᬯᬵᬪᬵᬯᬓᬓᬤ᭄ᬬᬯᬾᬄᬲᭂᬧᬳᬪᬵᬯᬓᬓᬤᬶᬢᬶᬦᭂᬯᭂᬓ᭄ᬫᬶᬗᬾᬫᬶᬤᭂᬫ᭄᭛

᭝᭕᭑᭙᭝\᭝᭖᭓᭝\᭝᭒᭝᭟ᬮᬾᬦ᭄ᬢᬂᬢᬷᬩ᭄ᬭᬮᬸᬮᬸᬢ᭄ᬦᬶᬭᬾᬦᬺᬧᬲᬸᬢᬵᬳᬸᬫᬶᬟᭂᬧᬯᬓᬶᬭᬵᬗᬶᬲᬧ᭄ᬯᬓᭂᬦ᭄᭞
ᬤᬾᬦᬶᬂᬭᬵᬕᬯᬰᬵᬫᬭᬵᬚᬬᬢᭂᬓᬵᬫᬸᬮᬗᬸᬦᬶᬬᬢᬶᬦᬹᬢ᭄ᬦ᭄ᬬᬬᬦ᭄ᬭᬶᬫᬂ᭞
ᬗ᭄ᬳᬶᬂᬓᬵᬫᬷᬭᬱᬮᭀᬢ᭄ᬕᬶᬦᭀᬱ᭄ᬞᬶᬦᬶᬭᬭᬫ᭄ᬬᬮᬯᬦᬶᬓᬗᬫᬗ᭄ᬓᬸᬧᬯ᭄ᬯᬳᬦ᭄᭞
ᬫᭀᬕᬵᬗ᭄ᬤᬾᬢᬸᬢᬸᬭᬶᬂᬕᬸᬮᬤ᭄ᬭᬯᬓᬋᬗ᭄ᬯᬦᬶᬯᬘᬦᬦᬶᬭᬵᬦᬫᬃᬚᬸᬭᬸᬄ᭛

᭝᭕᭒᭐᭝\᭝᭖᭓᭝\᭝᭓᭝᭟ᬅᬫ᭄ᬩᭂᬓ᭄ᬦᬶᬗ᭄ᬳᬸᬮᬸᬦᬶᬂᬭᬭᬵᬳᬬᬸᬮᬯᬦ᭄ᬮᬶᬢᬸᬳᬬᬸᬲᬯᬯᬵᬦᬧᬗ᭄ᬕᬶᬳ᭞
ᬦ᭄ᬤᬦ᭄ᬫᬃᬫ᭄ᬫᬦ᭄ᬬᬦᬢᭂᬫ᭄ᬯᬤᬹᬢᬍᬧᬶᬳᬦ᭄ᬧᬶᬋᬲᭂᬧᬓᭂᬦᬭᬶᬂᬧ᭄ᬭᬮᬵᬧᬶᬢ᭞
ᬆᬧᬦ᭄ᬢᬦ᭄ᬳᬦᬭᬰ᭄ᬫᬶᬦᬶᬂᬯᬶᬦᬭᬗᬶᬂᬯ᭄ᬯᬗᬢᬸᬳᬢᬸᬦᬤᬾᬦᬶᬓᬵᬮᬗᭃ᭞
ᬗ᭄ᬳᬶᬂᬕᬦ᭄ᬥᬃᬯ᭄ᬯᬯᬶᬯᬵᬳᬭᬫ᭄ᬬᬓᬢᬶᬕᬵᬫᬯᬲᭂᬋᬳᬫᬶᬲᬵᬢᬭᬶᬂᬧᬲᬶᬭ᭄᭛

᭝᭕᭒᭑᭝\᭝᭖᭓᭝\᭝᭔᭝᭟ᬮᬸᬗ᭄ᬳᬵᬳᭂᬫ᭄ᬩᬦᬧᬸᬢ᭄ᬭᬧᬸᬢ᭄ᬭᬦᬶᬓᬕᬦ᭄ᬢᬶᬦᬋᬓᬋᬓᬦᬾᬂᬧᬭᬃᬬ᭄ᬬᬦᬦ᭄᭞
ᬮᬶᬗ᭄ᬮᬷᬗᭂᬦ᭄ᬓᬶᬲᬧᬸᬦ᭄ᬓᬸᬤᬂᬓᬸᬤᬗᭂᬦᬶᬂᬓᬓᬯᬶᬦᬸᬮᬶᬳᬶᬗᬗ᭄ᬤᬤᬓ᭄ᬤᬤᬓ᭄᭞
ᬬᬤ᭄ᬬᬦ᭄ᬫᬵᬮᬶᬳᬭᬶᬂᬯᬸᬓᬶᬃᬲᬶᬧᬶᬮᬗᭃᬦ᭄ᬬᬯᬶᬦᬸᬮᬢᬦᬯᬶᬓ᭄ᬯᬯᬶᬓ᭄ᬯᬦ᭞
ᬅᬗ᭄ᬳᬶᬂᬕᬷᬢᬧᬦᭂᬫ᭄ᬩᬦᭂᬫ᭄ᬩᬳᬦᬶᬓᬦ᭄ᬳᬸᬯᬸᬲᬶᬦᬸᬪᬬᬫᬦ᭄ᬢᬸᬓᬾᬂᬩᬶᬩᬶ᭛

᭛᭜᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭜᭛–––|⏑⏑–|⏑–⏑|⏑⏑–|––⏑|––⏑|⏓

᭝᭕᭒᭒᭝\᭝᭖᭔᭝\᭝᭑᭝᭟ᬦᬵᬳᬦ᭄ᬮᬶᬂᬦᬶᬭᬦᬗ᭄ᬮᬶᬧᬸᬃᬮᬶᬧᬸᬭᬓᭂᬦ᭄ᬓᬶᬗ᭄ᬓᬶᬂᬦᬶᬭᬾᬢ᭄ᬯᬲ᭄ᬦᬶᬭ᭞
ᬓᬵᬲᬶᬄᬓᬵᬲᬶᬳᬶᬭᬵᬗ᭄ᬮᬯᬦ᭄ᬮᬯᬦᬶᬕᭀᬱ᭄ᬞ᭄ᬬᬵᬧᬦ᭄ᬳᬸᬯᬸᬲ᭄‌ᬯ᭄ᬭᬸᬄᬓᬯᬶ᭞
ᬯ᭄ᬯᬂᬰᬺᬗ᭄ᬕᬵᬭᬯᬶᬘᬓ᭄ᬱᬡᬵᬗ᭄ᬭᬳᬢᬶᬲᭀᬚᬃᬡ᭄ᬦ᭄ᬬᬵᬦᬲᬶᬄᬲᬂᬧ᭄ᬭᬪᬸ᭞
ᬧᬾᬢ᭄ᬧᬾᬢ᭄ᬳᬃᬱᬲᬳᬸᬃᬡ᭄ᬦ᭄ᬬᬭᬵᬕᬓᬭᬡ‌ᬯ᭄ᬭᬸᬄᬭᬶᬂᬓᬲᭃᬗᬦ᭄‌ᬲ᭄ᬫᬭ᭛

᭝᭕᭒᭓᭝\᭝᭖᭔᭝\᭝᭒᭝᭟ᬬᬦ᭄ᬓᬦ᭄ᬬᬵᬭᬶᬳᬶᬟᭂᬧ᭄ᬧᬢᬶᬓ᭄ᬳᬚᬶᬳᬤᬾᬓᬳ᭄ᬬᬹᬦᬦᬵᬧᬦ᭄ᬭᬭᬬ᭄᭞
ᬢᭀᬦᭂᬦ᭄ᬤᬾᬦᬺᬧᬢᬶᬦ᭄ᬤ᭄ᬬᬢᬂᬫᬥᬸᬓᬭᬵᬳᬵᬦᬾᬓᬸᬘᬸᬧ᭄ᬦᬶᬂᬲᭂᬓᬭ᭄᭞
ᬮᬵᬯᬦ᭄ᬬᬦ᭄ᬍᬯᬲᬂᬭᬭᬵᬧᬧᬓᭂᬦᬦ᭄ᬬᬵᬧᬦ᭄ᬍᬯᬲ᭄ᬭᬶᬂᬭᬭᬲ᭄᭞
ᬧᬗ᭄ᬮᬶᬗ᭄ᬕᬦ᭄ᬬᬲᭂᬓᬃᬍᬯᬲ᭄ᬧᬶᬲᬦᬶᬗᬹᬓᬸᬫ᭄ᬩᬂᬫᬭᬵᬗᬫ᭄ᬩᬸᬗ᭛

᭝᭕᭒᭔᭝\᭝᭖᭔᭝\᭝᭓᭝᭟ᬲᬗ᭄ᬓ᭄ᬱᬾᬧᬦ᭄ᬬᬲᭂᬟᭂᬂᬭᬭᬵᬩ᭄ᬯᬢᬦᬓᬶᬗ᭄ᬓᬶᬂᬳᬸᬦ᭄ᬤᬗᭂᬦ᭄ᬭᬶᬂᬝᬶᬓᬵ᭞
ᬫᬗ᭄ᬕᭂᬄᬤᬾᬦᬶᬗᬗᭀᬮᬓᭂᬦ᭄ᬢᭂᬗᬳᬶᬓᬵᬲᬵᬫ᭄ᬧᬸᬦ᭄ᬧᬶᬦᬗ᭄ᬓ᭄ᬯᬵᬗ᭄ᬮᬶᬕ᭞
ᬓᬤ᭄ᬬᬗ᭄ᬕᬵᬦᬶᬲᭂᬓᬃᬦᬶᬓᬵᬗᬲᬦᬬᬦ᭄ᬫᭂᬫ᭄ᬩᬂᬓᬢᬫ᭄ᬧ᭄ᬯᬦ᭄ᬭᬶᬭᬶᬲ᭄᭞
ᬗ᭄ᬓᬵᬦᬂᬱᬝ᭄ᬧᬤᬫᬶᬯ᭄ᬬᬬᬦ᭄ᬪ᭄ᬭᬫᬭᬲᬗ᭄ᬚ᭄ᬜᬵᬦ᭄ᬬᬦ᭄ᬚᭂᬦᭂᬓ᭄ᬢᬦ᭄ᬫᬶᬤᭂᬭ᭄᭛

᭝᭕᭒᭕᭝\᭝᭖᭔᭝\᭝᭔᭝᭟ᬦᬵᬳᬦ᭄ᬤᬾᬦ᭄ᬬᬦᬧᬾᬢ᭄ᬲᬳᬸᬃᬫᭂᬢᬸᬭᬭᬱ᭄ᬦ᭄ᬬᬦ᭄ᬧᬵᬯᬓᬶᬂᬭᬵᬱᬶᬓ᭞
ᬢᬫ᭄ᬩᬵᬦᬶᬂᬭᬶᬫᬗᬗ᭄ᬮᬯᬂᬮᬯᬗᬶᬓᬸᬂᬧᬾᬢ᭄ᬭᬵᬕᬤᬾᬦ᭄ᬬᬵᬗᬸᬘᬧ᭄᭞
ᬮ᭄ᬯᬶᬃᬢ᭄ᬭᬸᬄᬦᬶᬂᬫᬥᬸᬫᬵᬲᬓᬵᬭᬡᬦᬶᬓᬶᬗ᭄ᬓᬶᬂᬰ᭄ᬭᬷᬦᬭᬾᬦ᭄ᬤ᭄ᬭᬵᬱᭂᬯᭃ᭞
ᬫᬫ᭄ᬩᭃᬓᬾᬦ᭄ᬮᬸᬓᬭᬶᬂᬢᬶᬮᬫ᭄ᬲᬳᬸᬭᬶᬭᬵᬢᬸᬗ᭄ᬢᬸᬂᬭᬸᬫᬶᬂᬲᬗ᭄ᬕᬫ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭕᭒᭖᭝\᭝᭖᭕᭝\᭝᭑᭝᭟ᬓᬦ᭄ᬬᬵᬮᬶᬗ᭄ᬢᬳᬤᬾᬓᬳᬃᬱᬦᬧᬟᬦ᭄ᬬᬲᬮᬕᬓᬧᬦᬦ᭄ᬓᬓᬹᬗᬦ᭞
ᬓᬸᬂᬚᬗ᭄ᬕᬵᬗᬮᬬᬦ᭄ᬢŧᬵᬧᬶᬓᬧᬦᬦ᭄ᬧᬫᬶᬍᬢᬭᬭᬲᬶᬂᬭᬭᬦ᭄ᬍᬯᬲ᭄᭞
ᬤᬺᬱ᭄ᬝᬵᬦ᭄ᬢᬦ᭄ᬬᬲᭂᬓᬃᬍᬯᬲ᭄ᬭᬶᬗᬧᬭᬓ᭄ᬯᬯᬸᬮᬢᬦᬫᭂᬦᬾᬦ᭄ᬓᬲᬸᬫ᭄ᬧᬶᬗ᭞
ᬓᬶᬗ᭄ᬓᬶᬂᬢᬷᬩ᭄ᬭᬬᬦᬶᬂᬲᭂᬟᭂᬂᬭᬭᬭᬭᬱ᭄ᬦ᭄ᬬᬧᬟᬧᬟᬮᬯᬦ᭄ᬚ᭄ᬭᬳᬶᬂᬲᭂᬓᬭ᭄᭛

᭝᭕᭒᭗᭝\᭝᭖᭕᭝\᭝᭒᭝᭟ᬬᬾᬓᬵᬢᬾᬓᬳᬤᬾᬧᬗ‌ᬯ᭄ᬭᬸᬳᬦᬘᬫ᭄ᬧᬓᬲᬮᬕᬦᬶᬓᬦ᭄ᬓᬶᬦᬳ᭄ᬬᬸᬦᬦ᭄᭞
ᬬᬤ᭄ᬬᬦ᭄ᬲᬸᬫ᭄ᬧᬶᬗᬦᬶᬂᬫᬗᬵᬮᬶᬳᬶᬳᬸᬍᬲ᭄ᬍᬯᬸᬭᬭᬲᬶᬓᬬᬦ᭄ᬧᬕᬦ᭄ᬢ᭄ᬬᬦ᭞
ᬫᬫ᭄ᬩᭃᬭᬹᬫ᭄ᬦ᭄ᬬᬳᬦᬾᬂᬓᬭᬂᬳᬸᬮᬸᬢᬗᬦ᭄ᬢᬸᬭᬳᬶᬓᬭᬸᬫᭂᬲᭂᬧ᭄ᬢᭂᬓᬾᬳᬢᬶ᭞
ᬳᬃᬬ᭄ᬬᬦ᭄ᬢᬦ᭄ᬳᬦᬳᬃᬱᬦᬶᬗ᭄ᬯᬗᬶᬲᭂᬓᬃᬡ᭄ᬦ᭄ᬬᬧᬸᬭᬸᬧᬸᬭᬸᬋᬫᭂᬓ᭄ᬓᬢᬶᬡ᭄ᬟᬶᬳᬦ᭄᭛

᭝᭕᭒᭘᭝\᭝᭖᭕᭝\᭝᭓᭝᭟ᬬᬦ᭄ᬮᬬ᭄ᬯᬦ᭄ᬧᬓᬲᬸᬫ᭄ᬧᬶᬗᭂᬦ᭄ᬳᬦᬭᬭᬱ᭄ᬦ᭄ᬬᬢᬸᬳᬸᬦᬲᭂᬧᬶᬲᭀᬮᬳᬶᬂᬍᬯᬲ᭄᭞
ᬢᭂᬓ᭄ᬯᬦ᭄ᬭᬓ᭄ᬯᬨᬮᬦ᭄ᬬᬫᭀᬖᬧᬶᬦᬮᬬ᭄ᬯᬦᬲᬶᬗᬫᬸᬧᬸᬮᬸᬗ᭄ᬱᬸᬭᬦ᭄ᬲᭂᬓᬭ᭄᭞
ᬤᬾᬦ᭄ᬬᬦ᭄ᬫᬦ᭄ᬢᭂᬦᬭᬹᬫ᭄ᬦ᭄ᬬᬬᬦ᭄ᬧᬓᬶᬭᬶᬫᬶᬂᬯ᭄ᬯᬗᬳᬬᬸᬧᬦᬸᬯᬮ᭄ᬦᬶᬓᬵᬝᬶᬓᬵ᭞
ᬅᬫ᭄ᬩᭃᬦ᭄ᬬᬦ᭄ᬳᬸᬯᬸᬲᬗ᭄ᬳᬭᬲ᭄ᬧᬶᬧᬶᬬᬢᬵᬋᬓᬋᬓᬦᬯᬗᬶᬦ᭄ᬬᬓᬸᬡ᭄ᬟᬗᭂᬦ᭄᭛

᭝᭕᭒᭙᭝\᭝᭖᭕᭝\᭝᭔᭝᭟ᬫ᭄ᬯᬂᬬᬦ᭄‌ᬲ᭄ᬢ᭄ᬭᬷᬳᬸᬘᬧᭂᬦ᭄ᬭᬭᬱ᭄ᬦ᭄ᬬᬧᬟᬢᬧ᭄ᬯᬓᬳᬋᬧᬦᬢᬦ᭄ᬢᬬᬵᬓᭂᬦ᭞
ᬭᬹᬫ᭄ᬭᬹᬫ᭄ᬦᬶᬂᬭᬭᬓᬦ᭄ᬬᬓᬵᬓᬤᬶᬲᬭᭀᬭᬸᬳᬓᬸᬫᬸᬟᬸᬫᬶᬚᬶᬮ᭄ᬲᬓᬾᬂᬩᬜᬸ᭞
ᬳᬶᬫ᭄ᬧᭂᬃᬧᬗ᭄ᬓᬚᬓᬃᬬ᭄ᬬᬓᬦ᭄ᬯᬳᬸᬫᭂᬓᬃᬧᬫᭂᬯᭂᬳᬶᬭᬭᬲᬶᬂᬲᭂᬟᭂᬂᬭᬭ᭞
ᬢᬦ᭄ᬧᬾᬦ᭄ᬤᬄᬰᬢᬧᬢ᭄ᬢ᭄ᬭᬯᬵᬳᬸᬍᬯᬲᬶᬂᬢᬮᬕᬳᬬᬸᬦᬶᬓᬂᬭᬭᬦ᭄ᬍᬯᬲ᭄᭛

᭝᭕᭓᭐᭝\᭝᭖᭕᭝\᭝᭕᭝᭟ᬓᬦ᭄ᬬᬵᬢᬧ᭄ᬯᬯᬶᬰᬾᬱᬭᬶᬂᬧᬯᬭᬗᬦ᭄ᬭᬭᬲᬶᬓᬫᬭᬸᬫᬄᬮᬯᬦ᭄ᬭᬶᬭᬶᬲ᭄᭞
ᬅᬦ᭄ᬢᬸᬓ᭄ᬦᬶᬂᬫᬗᬮᬧ᭄ᬓᬲᭀᬃᬓᬭᬡᬦᬶᬂᬢᬶᬦᬭᬶᬫᬫᬋᬓᬵᬗᬭᬲ᭄ᬧᬶᬧᬶ᭞
ᬭᬶᬂᬧᬗ᭄ᬓ᭄ᬯᬦ᭄ᬯᬶᬦᬭᬄᬭᬶᬗᬓ᭄ᬱᬭᬫᬦᬄᬯᬳᬸᬢᬫᬯᬳᬸᬯᬦ᭄ᬯᬓᭀᬮᬸᬬᬦ᭄᭞
ᬆᬗᬄᬯᬸᬲ᭄ᬓᬓᬮᬶᬗ᭄ᬦ᭄ᬬᬫᭀᬖᬓᬯᬢᭂᬓ᭄ᬭᬶᬲᭂᬟᭂᬗᬶᬓᬓᬶᬦᬾᬯᬮᬵᬦᬸᬓᭂᬭ᭄᭛

᭝᭕᭓᭑᭝\᭝᭖᭕᭝\᭝᭖᭝᭟ᬬᬤ᭄ᬬᬦ᭄ᬭᭀᬯᬗᬦᬶᬂᬫᬗᬃᬯ᭄ᬯᬦᬶᬳᭂᬦᬹᬭᬸᬫᬲᬭᬱᬦᬭᬫ᭄ᬬᬦᬶᬂᬓᬧᬢ᭄᭞
ᬩ᭄ᬬᬓ᭄ᬢᬵᬮᭀᬦᬮᬓᬸᬦ᭄ᬬᬲᭀᬢᬦᬶᬓᬢᬦ᭄ᬢᬳᬸᬫᬳᬵᬲᬳᬲᬗᬺᬗᭃᬕᭂᬋᬄ᭞
ᬢᬧ᭄ᬯᬦ᭄ᬯᬦ᭄ᬯᬤᬳᬢ᭄ᬢᬸᬳᬸᬦ᭄ᬋᬗᬸᬦᬶᬓᬵᬫᬭᬳᬓᭂᬦᬶᬳᬋᬧ᭄ᬦ᭄ᬬᬳᭂᬫ᭄ᬩᬦᭂᬦ᭄᭞
ᬲᬸᬡ᭄ᬟᬂᬲᬸᬡ᭄ᬟᬗᭂᬦᬶᬂᬢᭂᬕᬮ᭄ᬧᬬᬸᬗᬦᬵᬲᬦᬳᬭᬶᬳᬭᬶᬦᬶᬂᬧᬭᬃᬬ᭄ᬬᬦᬦ᭄᭛

᭝᭕᭓᭒᭝\᭝᭖᭕᭝\᭝᭗᭝᭟ᬢᬦ᭄ᬕ᭄ᬬᬵᬕ᭄ᬬᬵᬓᭂᬦᬤᬾᬦᬶᬓᬵᬮᬸᬫᬓᬸᬫᭀᬦ᭄ᬓᬭᬶᬭᬶᬱᬦᬭᬶᬫᬥ᭄ᬬᬦᬶᬂᬢᭂᬕᬮ᭄᭞
ᬬᬦ᭄ᬧᬗ᭄ᬤᭃᬮᬧᬭᬦ᭄ᬓᬸᬦᬂᬯᭂᬦᬗᬓᭀᬦᬧᬶᬢᬸᬳᬸᬦᬶᬓᬬᬦ᭄ᬮᬸᬫᬫ᭄ᬧᬳ᭞
ᬲᭀᬮᬳ᭄ᬦ᭄ᬬᬾᬭᬶᬗᬦᬵᬧᬢᬦ᭄ᬯᬸᬭᬸᬗᬮᬸᬳ᭄ᬦ᭄ᬬᬧᬢᬸᬮᬓᬦᬶᬓᬵᬬᬤᬶᬦ᭄ᬓᭂᬤᭃᬦ᭄᭞
ᬗ᭄ᬳᬶᬂᬕᬵᬦ᭄ᬬᬦ᭄ᬬᬮᬸᬫᬫ᭄ᬧᬳᬦ᭄ᬳᬦᬕᭂᬋᬄᬫᬗᬭᬳᬓᭂᬦᬓᬵᬮᬦᬶᬂᬋᬫᭂᬂ᭛

᭝᭕᭓᭓᭝\᭝᭖᭕᭝\᭝᭘᭝᭟ᬦ᭄ᬤᬦ᭄ᬬᬦ᭄ᬭᬫ᭄ᬬᬦᬶᬓᬂᬲᭂᬟᭂᬂᬭᬭᬓᬧᬶᬂᬭ᭄ᬯᬦᬶᬗᬭᬩᬶᬋᬲᭂᬧ᭄ᬢ᭄ᬯᬲᬶᬂᬫᬸᬮᬢ᭄᭞
ᬓᬲ᭄ᬓᬲ᭄ᬧᬵᬤᬧᬓᬵᬗᬶᬦᬦ᭄ᬓᬲᬶᬢᭂᬗᬳ᭄ᬦ᭄ᬬᬓᬶᬦᬬᬸᬳᬗᭂᬮᬶᬄᬯᬯᬂᬢᬸᬫᬹᬢ᭄᭞
ᬫ᭄ᬯᬂᬢ᭄ᬯᬲ᭄ᬦ᭄ᬬᬵᬗᬲᬦᬵᬗᬺᬗᭃᬧᬢᭂᬭᬤᬦ᭄ᬫᭂᬓᬭᬳᬶᬦᬸᬤᬦᬦ᭄ᬓᬭᬵᬱᬶᬓᬦ᭄᭞
ᬓᬤ᭄ᬬᬫᬺᬫ᭄ᬓᬮᬯᬦ᭄ᬧᬸᬟᬓ᭄ᬗ᭄ᬯᬗᬗᬶᬲᬧ᭄ᬯᬓᭂᬦᬭᬶᬱᬶᬓᬦᬶᬦ᭄ᬭᬕᭂᬢ᭄ᬭᬕᭂᬢ᭄᭛

᭝᭕᭓᭔᭝\᭝᭖᭕᭝\᭝᭙᭝᭟ᬬᬤ᭄ᬬᬦ᭄ᬭᭀᬯᬗᬦᬶᬂᬮᬸᬫᬫ᭄ᬧᬳᬦᬸᬓᬹᬲᬧᬭᬧᬭᬦᬶᬗᬗ᭄ᬭᬭᬄᬫᬸᬲᬸᬄ᭞
ᬰᭀᬥᬵᬢᬧ᭄ᬯᬳᬬᬸᬦ᭄ᬬᬦᭀᬭᬓᬓᬸᬭᬗ᭄ᬦ᭄ᬬᬫᬢᬯᬚᬦᬶᬓᬵᬧᬟᬵᬦᬸᬮᬸᬲ᭄᭞
ᬫᬫ᭄ᬩᭃᬯᬷᬭᬭᬭᬲ᭄ᬭᬭᬱ᭄ᬦ᭄ᬬᬢᭂᬓᬧᬶᬂᬳᬜᬗᬗᬶᬭᬶᬗᬓᬵᬮᬶᬳᬦ᭄ᬢᬧᬶᬄ᭞
ᬧᬦ᭄ᬢᭂᬲ᭄ᬧᬦ᭄ᬢᭂᬲᬦᬸᬗ᭄ᬕᬗᬾᬂᬰᬓᬝᬧᬫᬺᬕᬓᭂᬦᬓᬳᬍᬧ᭄ᬦ᭄ᬬᬭᬶᬂᬳᭂᬦᬸ᭛

᭝᭕᭓᭕᭝\᭝᭖᭕᭝\᭝᭑᭐᭝᭟ᬅᬰ᭄ᬭᬷᬭᬰ᭄ᬫᬶᬦᬶᬓᬂᬭᬭᬵᬢᬸᬳᬓᬧᬶᬂᬢᬶᬕᬦᬶᬗᬭᬩᬶᬫᭀᬦ᭄ᬓᬧᬶᬂᬧᬢ᭞
ᬧ᭄ᬭᬵᬬᬵᬲᬶᬄᬯᬶᬮᬚᬦ᭄ᬓᬶᬦᭀᬮᬓᭂᬦᬦᬗ᭄ᬕᬧᬶᬯᬚᬦᬶᬓᬬᬦ᭄ᬯᬶᬦᬾᬄᬲᭂᬧᬄ᭞
ᬤᬹᬭᬵᬗᬺᬗ᭄ᬯᬦᬬᬦ᭄ᬓᬶᬲᬧ᭄ᬯᬓᭂᬦᬭᬶᬂᬰᬬᬦᬧᬶᬲᬦᬶᬗᬹᬦᬧᬗ᭄ᬕᬶᬮ᭞
ᬏᬗ᭄ᬕᬮ᭄ᬯᬦ᭄ᬯᬯᬶᬲᬶᬓ᭄ᬧᬶᬲᬦ᭄ᬓᬤᬶᬲᬤᭀᬱᬕᬶᬦᬸᬧᬶᬢᬸᬫᬸᬮᬸᬬ᭄ᬓᬢᬗ᭄ᬕᬫ᭛

᭝᭕᭓᭖᭝\᭝᭖᭕᭝\᭝᭑᭑᭝᭟ᬬᭀᬕ᭄ᬬᬦ᭄ᬭᭀᬯᬗᬦᬶᬂᬮᬶᬘᬶᬦ᭄ᬯᬦᬯᬲᬵᬦᬸᬲᬸᬧᬭᬶᬧᬲᬫᬹᬳᬦᬶᬂᬲᭂᬓᬭ᭄᭞
ᬓᬸᬡ᭄ᬟᬂᬓᬸᬡ᭄ᬟᬗᬦᬶᬂᬫᬳᬵᬲ᭄ᬫᬳᬵᬲᬢᬷᬃŧᬭᬶᬗᬘᬮᬫᬳᬵᬭᬓᬵᬕᬟᬸᬂ᭞
ᬮᬷᬮᬵᬦᬡ᭄ᬟᬗᬯᬮ᭄ᬓᬮᬵᬚᬭᬚᬭᬵᬦᬮᬯᬳᬚᬯᬸᬳᬶᬂᬮᬩᬸᬄᬓᬧᬢ᭄᭞
ᬰ᭄ᬭᬷᬭᬵᬚᬵᬤᬬᬶᬢᬵᬧᬶᬬᭀᬕ᭄ᬬᬗᬭᬦ᭄ᬬᬦᬤᬸᬮᬸᬭᬦᬸᬲᬸᬧ᭄ᬮᬯᬦ᭄ᬭᬢᬸ᭛

᭝᭕᭓᭗᭝\᭝᭖᭕᭝\᭝᭑᭒᭝᭟ᬦᬵᬳᬦ᭄ᬤᬾᬦᬶᬭᬦᬵŧᬫᭀᬚᬭᬧᬤᬸᬤ᭄ᬯᬦᬸᬮᬳᬸᬮᬳᬶᬭᬦ᭄ᬧᬟᬵᬮᬸᬮᬸᬢ᭄᭞
ᬩᬸᬤ᭄ᬥᬶᬰ᭄ᬭᬷᬦᬭᬦᬵŧᬧᬸᬢ᭄ᬭᬫᬶᬮᬸᬭᬜ᭄ᬘᬭᬶᬯᬸᬮᬢᬶᬭᬭᬶᬂᬦᬺᬧᬵᬢ᭄ᬫᬚᬵ᭞
ᬫᬹᬃᬘ᭄ᬙᬵᬧᬦ᭄ᬯᬳᬸᬯᬳ᭄ᬯᬦᭀᬦ᭄ᬭᬓᭂᬢᬗᬶᬡ᭄ᬟᬭᬢᬦᭂᬫᬸᬝᬶᬓᬵᬢᭂᬓᬵᬮᬸᬮᬸᬢ᭄᭞
ᬧᬂᬦᬶᬂᬓᬹᬗᬲᭂᬯᭃᬯᬶᬮᬵᬧᬓᬓᬯᬶᬦ᭄ᬢᬶᬦᬫᬢᬫᬦᬶᬭᬾᬤᬍᬫ᭄ᬳᬢᬶ᭛

᭝᭕᭓᭘᭝\᭝᭖᭕᭝\᭝᭑᭓᭝᭟ᬭᬓ᭄ᬭ᭄ᬬᬦ᭄‌ᬗ᭄ᬓᬾᬓᬳᬦᬦ᭄ᬓᬸᬫᬵᬲ᭄ᬓᬸᬫᬧᬳᬾᬢᬸᬦᬶᬗᬲᭂᬫᬸᬯᬶᬯᬮ᭄ᬲᬮᬄᬯᬸᬮᬢ᭄᭞
ᬅᬳ᭄ᬬᬸᬦ᭄ᬲᬸᬗ᭄ᬱᬸᬗᭂᬦᬶᬗ᭄ᬳᬸᬮᬸᬦ᭄ᬓᬭᬶᬓᬫᬵᬲ᭄ᬓᬸᬓᬭᬡᬦᬶᬗᬋᬗ᭄ᬯᬧᬾᬢᬸᬮᬄ᭞
ᬑᬫᭀᬫ᭄ᬳᬬ᭄ᬯᬫᬶᬗᬾᬦᬶᬳᬦ᭄‌ᬗ᭄ᬳᬸᬮᬸᬦᬫᬗ᭄ᬓ᭄ᬯᬓᭂᬦᬭᬶᬓᬶᬢᬫᬶᬮ᭄ᬯᬟᬫ᭄ᬧᬦ᭞
ᬢᬗ᭄ᬕᬧ᭄ᬫᬵᬲ᭄ᬓᬸᬲᭂᬧᬳ᭄ᬓᬸᬲᬵᬫ᭄ᬧᬸᬦᬫᬶᬭᬄᬭᬸᬫᭂᬲᭂᬧᬓᭂᬦᬭᬵᬕᬦᬶᬗ᭄ᬳᬸᬮᬸᬦ᭄᭛

᭝᭕᭓᭙᭝\᭝᭖᭕᭝\᭝᭑᭔᭝᭟ᬤ᭄ᬬᬄᬲᬂᬲᬵᬕᬭᬓᬢ᭄ᬭᬸᬳᬦ᭄ᬮᬸᬳᬧᬲᬶᬃᬧᬦᭂᬧᬶᬲᬗᬳᭂᬦᬷᬳᭂᬦᬷᬧᬸᬧᬸᬭ᭄᭞
ᬫᬸᬗ᭄ᬕ᭄ᬯᬷᬚ᭄ᬭᭀᬳᬢᬶᬓᬸᬗ᭄ᬢᬫᬵᬲ᭄ᬓᬸᬓᬧᬦᬦ᭄ᬭᬯᬩᬲᬸᬫᬧᬢᬦᬾᬓᬸᬗᬶᬗ᭄ᬳᬸᬮᬸᬦ᭄᭞
ᬅᬫ᭄ᬩᭂᬓ᭄ᬦᬶᬗ᭄ᬳᬸᬮᬸᬦᬫ᭄ᬭᬶᬳᬗ᭄ᬮᬬᬭᬶᬢᬦ᭄ᬯᭂᬤᬶᬓᬚᬳᬢᬓᭀᬫ᭄ᬩᬓᬦ᭄ᬳᬮᬶᬲ᭄᭞
ᬲ᭄ᬯᬃᬕ᭄ᬕᬵᬓᬸᬦ᭄ᬓᬋᬫᬾᬂᬢᭂᬗᬳ᭄ᬢᬲᬸᬔᬓᬧᬺᬫᬓᬧᬕᬸᬢᬭᬶᬂᬓᬭᬂᬲᬸᬲᬸ᭛

᭝᭕᭔᭐᭝\᭝᭖᭕᭝\᭝᭑᭕᭝᭟ᬭᬓ᭄ᬭ᭄ᬬᬦ᭄ᬲᬂᬫᬥᬸᬦᬶᬂᬓᬟᬢ᭄ᬯᬦᬸᬮᬶᬳᬶᬂᬳ᭄ᬬᬗᬫᬶᬢᬸᬭᬸᬦᬶᬲᬵᬭᬶᬦᬶᬂᬲᭂᬓᬭ᭄᭞
ᬮ᭄ᬯᬶᬃᬢᬯ᭄ᬯᬦ᭄ᬧᬓᬢᭀᬦᬦᬶᬂᬓᬓᬓᬓᬵᬗ᭄ᬭᬸᬩᬸᬗᬳᬬᬸᬧᬟᬵᬗᬶᬲᬶᬲ᭄ᬯᭂᬢᬶᬲ᭄᭞
ᬤᬾᬦᬶᬂᬳ᭄ᬬᬸᬦ᭄ᬓᬸᬢᬸᬫᭀᬦ᭄ᬫᬦᬶᬲ᭄ᬢᬦᬕᭂᬮᬂᬕᬸᬧᬸᬭᬫᬡᬶᬤᬸᬯᭂᬕ᭄ᬧᬓᭀᬮᬶᬳᭂᬦ᭄᭞
ᬦ᭄ᬤᬓ᭄ᬮᬫ᭄ᬧᬹᬧᭂᬢᭂᬗᬶᬂᬫᬸᬮᬢ᭄ᬲᬓᬳᬦᬦ᭄ᬢᬭᬶᬤᬍᬫᬶᬩᬸᬭᭀᬳᭂᬦᬶᬗ᭄ᬳᬸᬮᬸᬦ᭄᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭕᭔᭑᭝\᭝᭖᭖᭝\᭝᭑᭝᭟ᬦ᭄ᬤᬄᬦᬵᬳᬦ᭄ᬮᬶᬂᬦᬭᬾᬦ᭄ᬤ᭄ᬭᬵᬢ᭄ᬫᬚᬭᬶᬳᬢᬶᬦᬶᬭᬵᬧᬦ᭄ᬲᬶᬭᬪ᭄ᬭᬵᬦ᭄ᬢᬘᬶᬢ᭄ᬢ᭞
ᬭᬓ᭄ᬭ᭄ᬬᬦ᭄ᬧᬸᬢ᭄ᬭᬷᬫᬭᬾᬰ᭄ᬭᬷᬫᬕᬥᬧᬢᬶᬧᭂᬦᬸᬄᬯ᭄ᬯᬂᬫᬦᭀᬦ᭄ᬢᭀᬦ᭄ᬫᬭᬾᬚ᭄ᬭᭀ᭞
ᬅᬯᬺᬕ᭄ᬤᬾᬲᬂᬲᬸᬦᬦ᭄ᬤᬵᬓᬤᬶᬮᬦᬗᬗᬸᬲᬷᬲᬵᬳᬲᬵᬦᭂᬫ᭄ᬩᬸᬗᬶᬂᬳ᭄ᬯᬷ᭞
ᬭᬫ᭄ᬬᬵᬯᬾᬮᬵᬓᬢᭀᬦ᭄ᬭᬶᬂᬯᭂᬓᬲᬦᬗᬶᬮᬶᬮᬦ᭄ᬰ᭄ᬭᬷᬲᬸᬧᬸᬢ᭄ᬭᬷᬢᬶᬦᭀᬦ᭄ᬢᭀᬦ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭕᭔᭒᭝\᭝᭖᭗᭝\᭝᭑᭝᭟ᬫᭀᬚᬃᬰ᭄ᬭᬷᬫᬕᬥᬵᬥᬶᬧᬾᬦᬺᬧᬲᬸᬢᬵᬦᬶᬳᬦᬶᬩᬸᬫᬋᬓᬵᬓᬶᬲᬧ᭄ᬯᬦ᭞
ᬲᭀᬘᬗ᭄ᬓ᭄ᬯᬷᬩᬸᬮᬯᬦ᭄ᬫᬢᬦ᭄ᬢᬲᬓᬤᬂᬧᬟᬧᬟᬤᬤᬶᬦᬶᬂᬕᬸᬮᬤ᭄ᬭᬯ᭞
ᬅᬢ᭄ᬬᬦ᭄ᬢᬾᬩᬸᬳᬬᬸᬦ᭄ᬢᬢᬦ᭄ᬧᬢᬢᬮᬦ᭄ᬢᬸᬳᬸᬢᬸᬳᬸᬦᬯᬢᬵᬭᬦᬶᬂᬭᬢᬶᬄ᭞
ᬳᬾᬫᬦ᭄ᬫᬵᬲ᭄ᬓᬸᬬᬢᬦ᭄ᬧᬧᬗ᭄ᬕᬶᬳᬮᬯᬦ᭄‌ᬗ᭄ᬳᬸᬮᬸᬦᬧᬦᬯᬢᬵᬭᬦᬶᬂ‌ᬲ᭄ᬫᬭ᭛

᭝᭕᭔᭓᭝\᭝᭖᭗᭝\᭝᭒᭝᭟‌ᬯ᭄ᬭᬸᬄᬓᬸᬦ᭄ᬢᬦ᭄ᬳᬦᬲᬦ᭄ᬫᬢᬦ᭄ᬢᬳᬦᬤᬸᬱ᭄ᬝᬫᬋᬓᬶᬭᬶᬓᬶᬢᬵᬫᬤᭀᬳᬓᭂᬦ᭄᭞
ᬢᭀᬦ᭄ᬢᭀᬦ᭄ᬤᬾᬦ᭄ᬢᬫᬢᬦ᭄ᬢᬫᭂᬗ᭄ᬕᭂᬧᬫᬦᬶᬲ᭄ᬤᬸᬫᬤᬓᬋᬗᬸᬬᬦ᭄ᬢᬸᬫᭀᬦ᭄‌ᬗ᭄ᬳᬸᬮᬸᬦ᭄᭞
ᬧᬗ᭄ᬭᭀᬦ᭄ᬯᬶᬫ᭄ᬩᬦᬶᬓᬸᬂᬳᬮᬶᬲ᭄ᬢᬦᬩᭂᬦᭂᬃᬓᬸᬝᬶᬮᬫᬶᬮᬸᬭᬶᬢᬸᬗ᭄ᬢᬸᬗᬶᬂᬳᬶᬟᭂᬧ᭄᭞
ᬢᬦ᭄ᬲᬗ᭄ᬓᬾᬂᬳᬦᬤᭀᬱᬓᬶᬫ᭄ᬩᬸᬭᬸᬫᬦᬳ᭄ᬢᬢᭂᬓᬯᬶᬯᬮᬧᬾᬤᬭᬶᬗ᭄ᬳᬸᬮᬸᬦ᭄᭛

᭝᭕᭔᭔᭝\᭝᭖᭗᭝\᭝᭓᭝᭟ᬭᬓ᭄ᬭ᭄ᬬᬦ᭄ᬚᬦ᭄ᬫᬦᬶᬚᬦ᭄ᬫᬦᬶᬗ᭄ᬳᬸᬮᬸᬦᬤᬤ᭄ᬬᬦᬭᬢᬸᬢᬸᬫᬸᬢᬾᬂᬲ᭄ᬯᬬᬫ᭄ᬩᬭ᭞
ᬦ᭄ᬤᬦ᭄ᬭᬓ᭄ᬭ᭄ᬬᬦ᭄ᬢᬫᬸᬯᬄᬲ᭄ᬯᬬᬫ᭄ᬩᬭᬓᭂᬦᬵᬫᬶᬮᬶᬳᬭᬢᬸᬭᬶᬫᬥ᭄ᬬᬦᬶᬂᬲᬪᬵ᭞
ᬤᬾᬦ᭄ᬬᬦ᭄ᬢᬦ᭄ᬓᬶᬦᬲᬦ᭄ᬫᬢᬦ᭄ᬢᬧᬮᬮᬸᬦ᭄ᬲᬶᬦᬮᬳᬲᬭᬶᬢᬦ᭄ᬲᬶᬳᬶᬂᬯᬶᬥᬶ᭞
ᬭᬫ᭄ᬬᬗ᭄ᬯᬂᬧᬶᬦᬕᬦ᭄ᬢᬓᭂᬦ᭄ᬢᬸᬮᬸᬲᬢᬦ᭄ᬢᬸᬮᬸᬲᬢᬸᬯᬶᬬᬬᬵᬧᬸᬧᬸᬢ᭄ᬭᬭᬲ᭄᭛

᭝᭕᭔᭕᭝\᭝᭖᭗᭝\᭝᭔᭝᭟ᬦᬵᬳᬦ᭄ᬤᬾᬫᬕᬥᬾᬰ᭄ᬯᬭᬵᬗᬸᬘᬧᬭᬹᬫᬫᬮᬭᬶᬲᬳᬸᬭᬦᬺᬧᬵᬢ᭄ᬫᬚᬵ᭞
ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬢᬦᬾᬗᭂᬳᬧᬢᬦ᭄ᬳᬦᬫᬦᬳᬶᬭᬓᬾᬗᭂᬭᬾᬲᬶᬭ᭞
ᬫᬃᬫ᭄ᬫᬰ᭄ᬭᬷᬦᬭᬦᬵŧᬫᬦ᭄ᬢᭂᬦᬗᬸᬘᬧ᭄ᬢᭂᬳᭂᬭᬫᬟᭂᬫᬶᬓᬂ‌ᬲ᭄ᬫᬭᬾᬳᬢᬶ᭞
‌ᬯ᭄ᬭᬸᬄᬭᬶᬯ᭄ᬬᬃŧᬦᬶᬓᬸᬂᬦᬶᬭᬾᬦᬺᬧᬲᬸᬢᬵᬦ᭄ᬓᬤᬶᬯᬶᬨᬮᬦᬶᬗᬳ᭄ᬬᬸᬦᬶᬂᬢᬸᬮᬶᬲ᭄᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭕᭔᭖᭝\᭝᭖᭘᭝\᭝᭑᭝᭟ᬦ᭄ᬤᬄᬫᭀᬚᬃᬲᬂᬲᬸᬦᬦ᭄ᬤᬵᬭᬶᬦᬭᬧᬢᬶᬲᬸᬢᬵᬮᬶᬗ᭄ᬦ᭄ᬬᬢᬶᬗ᭄ᬳᬮ᭄ᬢᬸᬳᬦ᭄ᬓᬸ᭞
ᬦᬵᬳᬦ᭄ᬢᬰ᭄ᬭᬷᬫᬳᬵᬭᬵᬚᬫᬕᬥᬧᬢᬶᬲᬂᬬᭀᬕ᭄ᬬᬧᬾᬢᭂᬦ᭄ᬲᬶᬯᬶᬦ᭄ᬢ᭞
ᬬᬤ᭄ᬬᬲ᭄ᬢᬸᬦ᭄ᬲᬶᬤ᭄ᬥᬭᬓ᭄ᬭ᭄ᬬᬦ᭄ᬲᬲᬶᬲᬶᬳᬦᬳᬸᬍᬲ᭄ᬤ᭄ᬮᬵᬳᬮᬵᬯᬦ᭄ᬦᬭᬾᬦ᭄ᬤ᭄ᬭ᭞
ᬲᬓ᭄ᬯᬾᬄᬦᬶᬂ‌ᬲ᭄ᬢ᭄ᬭᬷᬳᬦᬾᬚ᭄ᬭᭀᬦᬕᬭᬦᬶᬬᬢᬢᬦ᭄ᬲᬵᬳᬲᬗ᭄ᬓᬾᬧᬤᬦ᭄ᬢ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭕᭔᭗᭝\᭝᭖᭙᭝\᭝᭑᭝᭟ᬲᬸᬕ᭄ᬬᬦ᭄ᬢᬦ᭄‌ᬯ᭄ᬭᬸᬳᬫᬵᬲ᭄ᬓᬸᬬᬦ᭄ᬰ᭄ᬭᬷᬫᬕᬥᬾᬰ᭄ᬯᬭᬲᬶᬭᬫᬗᬭᬦ᭄ᬧᬭᬦ᭄ᬢᬧ᭞
ᬲᬵᬫ᭄ᬧᬸᬦ᭄ᬰᬷᬃᬡ᭄ᬦᬫᬸᬲᬸᬄᬦᬶᬭᬵᬯᬺᬕᬶᬓᬟᬢ᭄ᬯᬦᬶᬓᬫᬢᬶᬭᬶᬫᬥ᭄ᬬᬦᬶᬂᬭᬡ᭞
ᬅᬗ᭄ᬳᬶᬂᬧᬢ᭄ᬮᬶᬫᬰᬾᬱᬦᬶᬂᬓᬭᬳᬢᬦ᭄ᬧᬟᬓᬯᭂᬓᬲᬦᬹᬢ᭄ᬫᬭᬾᬲᬶᬭ᭞
ᬲᬗ᭄ᬓ᭄ᬱᬾᬧᬦ᭄ᬬᬬŧᬵᬃᬢ᭄ᬢᬫᬵᬲ᭄ᬓᬸᬲᬶᬭᬬᬦ᭄ᬧ᭄ᬭᬓᬰᬶᬢᬫᬗᬭᬦ᭄ᬧᬭᬦ᭄ᬢᬧ᭛

᭝᭕᭔᭘᭝\᭝᭖᭙᭝\᭝᭒᭝᭟ᬬᬦ᭄ᬭᬶᬂᬯᬷᬃᬬ᭄ᬬᬮᬯᬦ᭄ᬕᬸᬡᬲ᭄ᬬᬧᬲᬶᬭᬵᬗ᭄ᬍᬯᬶᬳᬦᬲᬶᬭᬬᬦ᭄ᬧᬟᬧ᭄ᬭᬪᬸ᭞
ᬯᬄᬭᬶᬂᬫᬵᬲ᭄ᬫᬡᬶᬓᬸᬢ᭄ᬢᬫᬦ᭄ᬤ᭄ᬬᬗᬤᬕᬂᬮᬸᬫᭂᬯᬶᬳᬦᬲᬶᬭᬦ᭄ᬥᬦᬾᬰ᭄ᬯᬭ᭞
ᬲᬵᬫ᭄ᬧᬸᬦ᭄ᬧᬹᬃᬡ᭄ᬦᬓᬤᬵᬦᬰᬹᬭᬦᬶᬭᬓᬧ᭄ᬭᬓᬰᬶᬢᬢᭂᬓᬭᬶᬂᬧᬸᬭᬵᬦ᭄ᬢᬭ᭞
ᬗ᭄ᬳᬶᬂᬧᬸᬢ᭄ᬭᬷᬓᬓᬸᬭᬂᬦᬶᬖᬵᬭᬦᬶᬭᬳᬾᬢᬸᬦᬶᬗᬗᬤᬸᬭᬶᬫᬵᬲ᭄ᬓ᭄ᬯᬗᭂᬤ᭄ᬯᬓᭂᬦ᭄᭛

᭝᭕᭔᭙᭝\᭝᭖᭙᭝\᭝᭓᭝᭟ᬯ᭄ᬯᬦ᭄ᬢᭂᬦ᭄ᬤᬾᬰᬍᬗᭂᬂᬭᬶᬧᬸᬱ᭄ᬧᬧᬸᬭᬪᬹᬫᬶᬦᬺᬧᬢᬶᬧᬲᬫᬹᬳᬦᬶᬂᬓᬯᬶ᭞
ᬮᬸᬄᬦᬶᬂ‌ᬲ᭄ᬢ᭄ᬭᬷᬓᭂᬦᬭᬵᬕᬭᬓ᭄ᬯᬢᬮᬕᬦ᭄ᬬᬧᬶᬦᬭᬶᬕᬶᬭᬶᬮᬬ᭄ᬯᬦᬶᬂᬕᭂᬮᬸᬂ᭞
ᬲᬫ᭄ᬩᬢ᭄ᬦ᭄ᬬᬦ᭄ᬧᬦᬗᬶᬲ᭄ᬬᬢᬵᬗ᭄ᬤᬤᬶᬫᬥᬸᬩ᭄ᬭᬢᬳᬦᬤᬤᬶᬘᬵᬢᬓᬾᬂᬢᬯᬂ᭞
ᬫᬫ᭄ᬩᭃᬭᬹᬫ᭄ᬦᬶᬫᬸᬔᬦ᭄ᬬᬲᬵᬫ᭄ᬧᬸᬦᬢᭂᬫᬄᬓᬸᬫᬸᬤᬫᭂᬓᬭᬶᬢᬫ᭄ᬩ᭄ᬯᬗᬶᬂᬯᬸᬮᬦ᭄᭛

᭝᭕᭕᭐᭝\᭝᭖᭙᭝\᭝᭔᭝᭟ᬗ᭄ᬓᬵᬢᬾᬦ᭄ᬤᬸᬂᬧᬭᬦᬦ᭄ᬢᬫᬵᬫᭂᬗᬫᭂᬗᬦ᭄ᬳᬸᬯᬸᬲᬢᭂᬫᬸᬮᬯᬦ᭄ᬦᬭᬾᬰ᭄ᬯᬭ᭞
ᬪᬸᬓ᭄ᬢᬶᬦ᭄ᬲᬶᬄᬦᬶᬭᬤᬾᬦ᭄ᬢᬭᬫ᭄ᬬᬦᬶᬗᬢᬸᬦ᭄ᬢᬸᬦᬦᬤᬸᬮᬸᬭᬓᬵᬮᬶᬳᬦ᭄ᬧᬬᬸᬂ᭞
ᬬᬾᬓᬵᬯᬷᬃᬬ᭄ᬬᬗᬭᬦ᭄ᬬᬭᬶᬂᬓᬤᬶᬓᬶᬢᬵᬳᬬᬸᬧᬶᬦᬸᬚᬶᬬᬦᬫ᭄ᬭᬶᬳᬶᬂᬧ᭄ᬭᬶᬬ᭞
ᬭᬫ᭄ᬬᬵᬗᬃᬯ᭄ᬯᬦᬟᬫ᭄ᬧᬭᬶᬂᬧᬭᬧᬭᬦ᭄ᬲᬶᬧᬶᬯᬦᭂᬳᬶᬗᬓᬵᬮᬶᬳᬦ᭄ᬢᬶᬮᬫ᭄᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭕᭕᭑᭝\᭝᭗᭐᭝\᭝᭑᭝᭟ᬦᬵᬳᬦ᭄ᬮᬶᬂᬲᬂᬲᬸᬦᬦ᭄ᬤᬵᬫᬦᬶᬲᬭᬭᬲᬭᬹᬫ᭄ᬤᬾᬦᬶᬓᬵᬓᭀᬦᬢᭂᬫ᭄ᬯ᭞
ᬲᬵᬫ᭄ᬧᬸᬦ᭄ᬓᬵᬚᬃᬧ᭄ᬭᬢᬵᬧᬦᬺᬧᬢᬶᬮᬯᬦᬶᬓᬂᬯᬷᬃᬬ᭄ᬬᬲᬵᬫ᭄ᬧᬸᬦ᭄ᬢᬶᬦᬶᬗ᭄ᬓᬄ᭞
ᬦ᭄ᬤᬵᬢᬦ᭄ᬫ᭄ᬮᬾᬘ᭄ᬙᬵᬲᬸᬧᬸᬢ᭄ᬭᬷᬦᬶᬦᬸᬘᬧᬦᬗᬸᬘᬧ᭄ᬮᬾᬦ᭄ᬲᬓᬾᬲᬂᬦᬭᬾᬦ᭄ᬤ᭄ᬭ᭞
ᬫᭀᬕᬵᬲᬸᬗ᭄ᬱᬸᬢ᭄ᬫᭂᬦᬾᬦᬳ᭄ᬬᬸᬦᬓᬶᬦᭂᬤᭂᬓᭂᬤᭃᬓᬾᬯᬮᬵᬤᭀᬄᬭᬶᬗᬫ᭄ᬩᭂᬓ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭕᭕᭒᭝\᭝᭗᭑᭝\᭝᭑᭝᭟ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬓᬢᭀᬦ᭄ᬲᭂᬫᬸᬦᬶᬩᬸᬤ᭄ᬥᬶᬦᬶᬭᬦᬮᬮᬶᬲᬾᬦᬭᬾᬰ᭄ᬯᬭ᭞
ᬆᬧᬦ᭄ᬢᬦ᭄ᬳᬦᬭᬰ᭄ᬫᬶᬭᬰ᭄ᬫᬶᬦᬶᬯᬸᬮᬢ᭄ᬦᬶᬭᬧᬶᬦᬋᬓᬓᭂᬦ᭄ᬯᬯᬂᬫᬶᬗᬾ᭞
ᬬᬾᬓᬵᬳᬾᬢᬸᬦᬶᬭᬦ᭄ᬓᬶᬦᭀᬦᬗᬮᬶᬳᬵᬫ᭄ᬯᬶᬢᬭᬸᬫᬸᬳᬸᬦᬦᭂᬫ᭄ᬩᬳᬾᬲᬶᬭ᭞
ᬫᬫ᭄ᬩᭂᬢ᭄ᬫᬥ᭄ᬬᬦᬶᬭᬵᬗ᭄ᬕᬮᬸᬗ᭄ᬕᬗᬶᬧᬦᭂᬫ᭄ᬩᬳᬶᬭᬓᬤᬶᬧᬦᭂᬫ᭄ᬩᬳᬶᬂᬢᬸᬮᬶᬲ᭄᭛

᭝᭕᭕᭓᭝\᭝᭗᭑᭝\᭝᭒᭝᭟ᬭ᭄ᬬᬗ᭄ᬓᬢ᭄ᬰ᭄ᬭᬷᬦᬺᬧᬧᬸᬢ᭄ᬭᬶᬓᬵᬰ᭄ᬭᬷᬫᬕᬥᬾᬰ᭄ᬯᬭᬓᬯᭂᬮᬲᬋᬧ᭄ᬓᬫᬵᬦᬸᬱᬦ᭄᭞
ᬫᬃᬬ᭄ᬬᬵᬢᬾᬚᬲᭂᬧᬄᬦᬶᬭᬵᬱᭂᬧᬲᬶᬕᬶᬢ᭄ᬲᬶᬕᬶᬢᬦᬶᬭᬢᬶᬩᬵᬓᬸᬲᬾᬂᬍᬫᬄ᭞
ᬢᬦ᭄ᬰᭀᬪᬵᬓᬶᬮᬬᬹᬯᬸᬮᬢ᭄ᬦᬶᬭᬲᭂᬓᬃᬦᬶᬭᬫᬗᬯᬬᬯᬾᬳᬦᬾᬂᬓᬧᭃ᭞
ᬢᬺᬱ᭄ᬡᬵᬓᬹᬗᬶᬭᬢᬦ᭄ᬓᬢᭀᬮᬶᬳᬶᬦᬢᬷᬢᬦᭂᬳᭂᬭᬶᬦᬶᬮᬕᬦ᭄ᬬᬬᬦ᭄ᬢᬸᬫᬹᬢ᭄᭛

᭛᭜᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭜᭛–––|⏑⏑–|⏑–⏑|⏑⏑–|––⏑|––⏑|⏓

᭝᭕᭕᭔᭝\᭝᭗᭒᭝\᭝᭑᭝᭟ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬮᬸᬫᬫ᭄ᬧᬳᬗᭂᬮᬶᬄᬧ᭄ᬭᬵᬧ᭄ᬢᬾᬲᬂᬅᬗ᭄ᬕᬵᬥᬶᬧ᭞
ᬦ᭄ᬤᬵᬢᬦ᭄ᬯᬦ᭄ᬬᬲᬪᬵᬳᬮᬶᬂᬳᬮᬶᬗᬦᬶᬂᬘᬾᬝᬷᬧᬟᬵᬓ᭄ᬯᬾᬄᬫᬋᬓ᭄᭞
ᬢᬦ᭄ᬲᬄᬤ᭄ᬬᬄᬚᬬᬯᬲ᭄ᬧᬮᭀᬢ᭄ᬮᬶᬦᬶᬳᬗᬦ᭄ᬩᬵᬳᬸᬦ᭄ᬬᬓᬃᬯ᭄ᬯᬵᬯᬶᬟᬂ᭞
ᬆᬧᬦ᭄ᬓᬵᬲᬶᬳᬶᬭᬵᬮᬯᬲ᭄ᬢᬸᬯᬶᬦᬭᬹᬫ᭄ᬢᬦ᭄ᬲᭀᬃᬤᬳᬢ᭄ᬭᬶᬂᬳᬬᬸ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭕᭕᭕᭝\᭝᭗᭓᭝\᭝᭑᭝᭟ᬅᬕ᭄ᬬᬵᬂᬩᬸᬤ᭄ᬥᬶᬲᬂᬅᬗ᭄ᬕᬦᬵŧᬭᬶᬟᬢᭂᬂᬦᬺᬧᬯᬭᬤᬸᬳᬶᬢᬵᬫᬭᬾᬲᬶᬭ᭞
ᬫᭀᬚᬃᬢᬦ᭄ᬧᬦᬳᬵᬦᭂᬓᬵᬓᭂᬦᬶᬮᬸᬮᬸᬢ᭄ᬮᬸᬮᬸᬢᬶᬭᬭᬶᬦᬭᬾᬰ᭄ᬯᬭᬵᬢ᭄ᬫᬚᬵ᭞
ᬗ᭄ᬓᬾᬭᬓ᭄ᬭ᭄ᬬᬦ᭄ᬫᬧᬳᬾᬢᬸᬦᬶᬂᬓᬤᬶᬯᬶᬯᬮ᭄ᬫᬸᬮᬢᬭᬶᬭᬶᬲᬧᬓ᭄ᬱᬫᬗ᭄ᬱᬸᬮ᭞
ᬳᬵᬄᬯᬵᬮᬶᬗ᭄ᬓᬸᬢᭂᬓᬵᬓᬶᬲᬧ᭄ᬯᬦᬓᬶᬢᬦ᭄ᬢᭂᬓᬤᬸᬫᬤᬓᬤᭀᬄᬢᭂᬓᬂᬢᬫᬸᬬ᭄᭛

᭝᭕᭕᭖᭝\᭝᭗᭓᭝\᭝᭒᭝᭟ᬅᬦ᭄ᬢᭂᬦ᭄ᬓᬸᬦ᭄ᬢᬸᬦᬓᬧ᭄ᬯᬲᬶᬳ᭄ᬢᬯᬶᬦᬮᬶᬗ᭄ᬓᬸᬢᬸᬫᬸᬢᬲᬧᬭᬦ᭄ᬓᬸᬢᬦ᭄ᬲᬳ᭞
ᬫᬵᬲ᭄ᬓ᭄ᬯᬷᬦ᭄ᬤᬸᬂ‌ᬦ᭄ᬤᬶᬯᭂᬓᬲ᭄ᬦᬶᬓᬸᬗ᭄ᬢᬧᬮᬓᬸᬗ᭄ᬓ᭄ᬯᬳᬸᬭᬸᬧᭂᬦᬶᬮᬭᬧ᭄ᬭᬶᬳᬶᬗ᭄ᬳᬸᬮᬸᬦ᭄᭞
ᬭᬵᬕᬦ᭄ᬢᬫ᭄ᬯᬗᬸᬦᭂᬗ᭄ᬓᬸᬤᬾᬦ᭄ᬬᬦᬳᬸᬭᬸᬧ᭄ᬢᬮᬶᬧᬗᬸᬯᬢᬓᬶᬗ᭄ᬓᬶᬗᬶᬗ᭄ᬳᬸᬮᬸᬦ᭄᭞
ᬯᬾᬢ᭄ᬦᬶᬂᬢᬦ᭄ᬳᬦᬲᬦ᭄ᬫᬢᬦ᭄ᬢᬧᬮᬋᬗ᭄ᬓ᭄ᬯᬓᬭᬶᬓᬓᬭᬡᬦ᭄ᬢᬢᬦ᭄ᬲᬳᬸᬭ᭄᭛

᭝᭕᭕᭗᭝\᭝᭗᭓᭝\᭝᭓᭝᭟ᬤ᭄ᬬᬄᬲᬂᬳᬃᬱᬧᬶᬦᬶᬡ᭄ᬟᬭᬢ᭄ᬦᬯᬦᬶᬢᬵᬗᬭᬗᬓᬭᬡᬦᬶᬂᬮᬦᬵᬮᬸᬮᬸᬢ᭄᭞
ᬲᬂᬓᬶᬗ᭄ᬓᬶᬂᬕᬶᬦᬯᬾᬭᬭᬵᬳᬬᬸᬲᬸᬚᬦ᭄ᬫᬓᬭᬡᬦᬶᬗᬓᬸᬂᬢᬸᬫᭀᬦ᭄ᬓᬶᬢ᭞
ᬲᬂᬭᬵᬕᬵᬦᬮᬫᬗ᭄ᬤᬤᬶᬯ᭄ᬯᬗᬫᬦᬲ᭄ᬫᬦᬲᬶᬳᬢᬶᬓᬶᬢᬦ᭄ᬓᬶᬦᭀᬦᭂᬗᬦ᭄᭞
ᬲᬂᬋᬲ᭄ᬫᬗ᭄ᬤᬤᬶᬚᬦ᭄ᬫᬭᬵᬚᬤᬸᬳᬶᬢᬵᬫᬸᬳᬭᬯᭂᬤᬶᬦᬶᬗᬳ᭄ᬬᬸᬦᬾᬓᬶᬢ᭛

᭝᭕᭕᭘᭝\᭝᭗᭓᭝\᭝᭔᭝᭟ᬦᬵᬳᬦ᭄ᬤᬾᬦᬶᬭᬫᭀᬚᬭᬗᬺᬲᬶᬳᬢᬷᬦᬶᬗᭂᬢᬶᬗᭂᬢᬧᬢᬦ᭄ᬓᬶᬦᬳ᭄ᬬᬸᬦᬦ᭄᭞
ᬳᬾᬫᬦ᭄ᬯᬷᬃᬬ᭄ᬬᬦᬶᬭᬫ᭄ᬯᬗᬸᬢ᭄ᬢᬫᬦᬶᬓᬧ᭄ᬭᬪᬸᬦᬶᬭᬲᬸᬬᬰᬵᬤ᭄ᬪᬸᬢᬾᬂᬚᬕᬢ᭄᭞
ᬭᬶᬂᬭᬹᬧᬵᬲᭂᬫᬸᬭᬹᬧᬦᬶᬂ‌ᬲ᭄ᬫᬭᬲᬯᬃᬕ᭄ᬕᬮᬯᬦᬲᬦᬭᬶᬂᬮᬩᬸᬄᬓᬧᬢ᭄᭞
ᬢᬦ᭄ᬓᬾᬯᭃᬯᬶᬨᬮᬧ᭄ᬭ᭄ᬬᬵᬲᬳᬦᬢᬦ᭄ᬧᬶᬦᬓᬤᬶᬓᬤᬶᬓᬫ᭄ᬩᬗᬶᬂᬘᬭᬸ᭛

᭛᭜᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭜᭛–––|⏑⏑–|⏑–⏑|⏑⏑–|––⏑|––⏑|⏓

᭝᭕᭕᭙᭝\᭝᭗᭔᭝\᭝᭑᭝᭟ᬫᬦ᭄ᬢᭂᬦ᭄ᬰ᭄ᬭᬷᬦᬭᬦᬵŧᬫᭀᬚᬭᬶᬭᬶᬓᬵᬢᬤ᭄ᬬᬄᬲᬸᬦᬦ᭄ᬤᬵᬗᬸᬘᬧ᭄᭞
ᬮᬶᬗ᭄ᬦ᭄ᬬᬤ᭄ᬬᬳ᭄ᬓᬸᬳᬋᬧ᭄ᬓᬶᬢ‌ᬯ᭄ᬭᬸᬳᬭᬶᬧᬵᬯᬓ᭄ᬦᬶᬂᬕᭂᬋᬄᬦᬶᬂᬓᬧᬢ᭄᭞
ᬦᬵᬳᬦ᭄ᬫᬵᬲ᭄ᬓᬸᬲᬂᬅᬗ᭄ᬕᬦᬵŧᬧᬳᬯᬵᬲ᭄ᬕᭂᬦ᭄ᬢᭂᬃᬫᬤᬤ᭄ᬬᬦ᭄ᬭᬢᬸ᭞
ᬬᭀᬕ᭄ᬬᬵᬢᭂᬫ᭄ᬯᬮᬯᬦ᭄ᬓᬶᬢᬵᬓᬶᬢᬢᭂᬫᬄᬦᬶᬂᬘᬵᬢᬓᬵᬫᬾᬢ᭄ᬚᬯᬸᬄ᭛

᭝᭕᭖᭐᭝\᭝᭗᭔᭝\᭝᭒᭝᭟ᬗ᭄ᬓᬵᬦᬾᬭᬵᬚ᭄ᬬᬲᬂᬅᬗ᭄ᬕᬦᬵŧᬯᭂᬓᬲᬶᬂᬭᬫ᭄ᬬᬾᬳᬸᬯᬸᬲ᭄ᬦᬶᬂᬮᬕ᭞
ᬭ᭄ᬬᬦ᭄ᬢᬸᬓ᭄ᬲᬂᬧ᭄ᬭᬪᬸᬫᬗ᭄ᬮᬸᬭᬸᬕ᭄ᬲᬳᬩᬮᬮ᭄ᬯᬶᬃᬯᬄᬲᬓᬾᬂᬧᬃᬯ᭄ᬯᬢ᭞
ᬕᭂᬦ᭄ᬢᭂᬃᬦᬶᬂᬕ᭄ᬭᬶᬢᬶᬓᬂᬭŧᬵᬦᭂᬫᬳᬵᬓᭂᬦ᭄ᬓᬸᬂᬦᬶᬯ᭄ᬯᬗᬶᬂᬓᬵᬃᬢ᭄ᬢ᭄ᬢᬶᬓ᭞
ᬮᬸᬄᬦᬶᬂ‌ᬲ᭄ᬢ᭄ᬭᬷᬓᬳᬜᬂᬭᬶᬮᬷᬦᬦᬶᬭᬢᬸᬦ᭄ᬬᬵᬗ᭄ᬤᬾᬧᬟᭂᬢ᭄ᬦᬶᬂᬍᬩᬹ᭛

᭝᭕᭖᭑᭝\᭝᭗᭔᭝\᭝᭓᭝᭟ᬦ᭄ᬤᬦ᭄ᬳᬾᬫᬦ᭄ᬢᬸᬦᬭᬵᬚᬮᬓ᭄ᬱ᭄ᬫᬶᬲᬢᭂᬯᭂᬓ᭄ᬦ᭄ᬬᬦ᭄ᬭᬵᬚ᭄ᬬᬦᬶᬃᬤ᭄ᬤᬾᬯᬢᬷ᭞
ᬳᬾᬢᬸᬰ᭄ᬭᬷᬦᬭᬦᬵŧᬢᬦ᭄‌ᬲ᭄ŧᬶᬢᬶᬧᬶᬚᭂᬃᬮᬸᬗ᭄ᬳᬵᬫᬤᬾᬯᬵᬰ᭄ᬭ᭄ᬬ᭞
ᬤᬾᬦᬶᬂᬳ᭄ᬬᬹᬦᬶᬭᬦᬗ᭄ᬳ᭄ᬬᬗᬂᬦᬕᬭᬫᭀᬖᬦ᭄ᬓᬾᬯᭂᬳᬦ᭄ᬢᬦ᭄ᬳᬦ᭞
ᬗ᭄ᬳᬶᬂᬭᬓ᭄ᬭ᭄ᬬᬦ᭄ᬧᬓᬭᬵᬚᬮᬓ᭄ᬱ᭄ᬫᬶᬦᬶᬭᬫᬃᬫ᭄ᬫᬤᬾᬦᬶᬭᬵᬗᬸᬦ᭄ᬤᬗ᭛

᭝᭕᭖᭒᭝\᭝᭗᭔᭝\᭝᭔᭝᭟ᬭᬓ᭄ᬭ᭄ᬬᬦ᭄ᬬᬦ᭄ᬳᬦᬲᬦ᭄ᬫᬢᬦ᭄ᬢᬭᬶᬲᬶᬭᬵᬦᬫ᭄ᬩᬵᬦᬓᬶᬗ᭄ᬓᬶᬂᬦᬶᬭ᭞
ᬦ᭄ᬤᬓ᭄ᬧᬶᬦ᭄ᬢᬦ᭄ᬬᬲᭂᬓᬃᬢᬚᬶᬦ᭄ᬢᬧᬫᬳᬸᬕ᭄ᬬᬫ᭄ᬯᬂᬲᭂᬋᬄᬭᬶᬂᬓᬚᬂ᭞
ᬢᬗ᭄ᬕᬧ᭄ᬤᬾᬦ᭄ᬢᬫᭂᬦᬾᬲᭂᬧᬄᬦᬶᬭᬓᬢᭀᬦ᭄ᬳᬾᬫᬦ᭄ᬬᬢᬦ᭄ᬲᬸᬗ᭄ᬱᬸᬗᭂᬦ᭄᭞
ᬦ᭄ᬬᬂᬲᬶᬗ᭄ᬳᬵᬲᬦᬓᬃᬯ᭄ᬯᬦᬦ᭄ᬢᬧᬓᬶᬲᬧ᭄ᬯᬦ᭄ᬫᬵᬲ᭄ᬓ᭄ᬯᬷᬧᬗ᭄ᬓ᭄ᬯᬦ᭄ᬳᬚᬶ᭛

᭝᭕᭖᭓᭝\᭝᭗᭔᭝\᭝᭕᭝᭟ᬦᬵᬳᬦ᭄ᬤᬾᬦ᭄ᬬᬦᬗᭂᬤ᭄ᬯᬓᭂᬦ᭄ᬦᬺᬧᬲᬸᬢᬵᬳ᭄ᬬᬸᬦ᭄ᬯᬲ᭄ᬧᬤᬾᬲᬂᬧ᭄ᬭᬪᬸ᭞
ᬫᭀᬕᬵᬘᬹᬫᬭᬋᬫ᭄ᬯᬸᬮᬢ᭄ᬦᬶᬭᬲᬶᬦᬸᬗ᭄ᬱᬸᬂᬭᬶᬂᬯᬸᬮᬢ᭄ᬎᬃᬫᬶᬗᬾ᭞
ᬦ᭄ᬤᬦ᭄ᬤᬹᬭᬵᬳ᭄ᬬᬸᬦᬓᬾᬯᬮᬵᬯᭂᬤᬶᬓᬸᬫᭃᬮᬫ᭄ᬩᭂᬓ᭄ᬦᬶᬭᬵᬗ᭄ᬤᭀᬳᬋᬲ᭄᭞
ᬬᬦ᭄ᬢᬶᬗ᭄ᬳᬮ᭄ᬓᬤᬶᬢᬶᬗ᭄ᬳᬮᬶᬂᬫᬸᬮᬢᬶᬗᬃᬘ᭄ᬘᬵᬗ᭄ᬳᬾᬭᬶᬗᬸᬗ᭄ᬕ᭄ᬯᬦ᭄ᬪᬬ᭛

᭝᭕᭖᭔᭝\᭝᭗᭔᭝\᭝᭖᭝᭟ᬫᬵᬮᬶᬄᬰ᭄ᬭᬷᬦ᭄ᬤᬸᬫᬢᬷᬭᬶᬦᬶᬗ᭄ᬭᬶᬗᬶᬦᬭᬶᬄᬤᬾᬲᬂᬲᬸᬦᬦ᭄ᬤᬵᬫᬯ᭞
ᬆᬰᬵᬪᬹᬢᬲᬂᬅᬗ᭄ᬕᬦᬵŧᬭᬶᬮᬬᬤ᭄ᬤᬾᬯᬷᬦᭂᬳᭂᬃᬢᬦ᭄ᬯᬮᬸᬬ᭄᭞
ᬤᬾᬦᬶᬂᬪ᭄ᬭᬵᬦ᭄ᬢᬦᬶᬭᬵᬗᬶᬓᭂᬢ᭄ᬭᬱᬧᬮᬫ᭄ᬩᬂᬧᬗ᭄ᬮᬶᬧᬸᬃᬮᬸᬄᬧᬶᬦᭃᬫ᭄᭞
ᬗ᭄ᬓᬵᬦᬾᬯᬢ᭄ᬯᬦᬶᬓᬂᬲᬎᬧᬦᬸᬮᬶᬲᬦ᭄ᬫᬃᬫ᭄ᬫᬵᬭᬱᬦ᭄ᬬᬵᬫᬦᬶᬲ᭄᭛

᭝᭕᭖᭕᭝\᭝᭗᭔᭝\᭝᭗᭝᭟ᬭᬓ᭄ᬭ᭄ᬬᬦ᭄ᬲᬂᬫᬮᬶᬗᬶᬂᬫᬢᬵᬫᬢᬶᬓᬶᬭᬹᬧᬗ᭄ᬓ᭄ᬯᬵᬗᭂᬟᬧ᭄ᬬᬦ᭄ᬯᬸᬮᬢ᭄᭞
ᬓᬵᬮᬧ᭄ᬤᬾᬦ᭄ᬢᬫᬦᬳ᭄ᬓᬸᬫᭂᬗ᭄ᬕᭂᬧᬫᬦᬶᬲ᭄ᬭᬹᬧᬦ᭄ᬢᬤᬸᬱ᭄ᬝᬾᬂᬳᬢᬶ᭞
ᬫᬸᬓ᭄ᬱᬢ᭄ᬯᬲ᭄ᬓ᭄ᬯᬷᬲᭂᬟᭂᬗ᭄ᬢᬫᬹᬃᬲ᭄ᬬᬧᬢᬮᬾᬦ᭄ᬲᬗ᭄ᬓᬾᬓᬶᬢᬵᬗᬫ᭄ᬩᬶᬮ᭞
ᬏᬫᬦ᭄ᬫᬵᬲ᭄ᬓᬸᬢᬸᬳᬦ᭄ᬢᬸᬳᬦ᭄ᬫᬮᬶᬗᬢᬶᬫ᭄ᬧᬸᬄᬤᬸᬃᬬ᭄ᬬᬰᬓ᭄ᬱᬢ᭄ᬭᬶᬬ᭛

᭝᭕᭖᭖᭝\᭝᭗᭔᭝\᭝᭘᭝᭟ᬭᬓ᭄ᬭ᭄ᬬᬦ᭄ᬳᬬ᭄ᬯᬓᬶᬢᬧ᭄ᬭᬫᬵᬤᬭᬶᬲᬸᬭᬸᬧ᭄ᬦᬶᬂᬮᬾᬓ᭄ᬫᭂᬦᬾᬭᬶᬂᬯᭂᬗᬶ᭞
ᬧ᭄ᬭᬵᬧ᭄ᬢᬵᬫᭀᬭᬓᬓᬦ᭄ᬢᬳᬬ᭄ᬯᬓᬶᬢᬢᬦ᭄ᬬᬢ᭄ᬦᬵᬭ᭄ᬬᬯᬓ᭄ᬢᬾᬂᬚᬶᬦᭂᬫ᭄᭞
ᬲᬵᬓ᭄ᬦᬶᬂᬓᬾᬦᬯᬦᬗ᭄ᬓ᭄ᬯᬫᬜ᭄ᬚᬶᬗᬶᬧᬭᬵᬳᬲ᭄ᬬᬦ᭄ᬢᬭᬶᬂᬧᬫᬺᬫᬦ᭄᭞
ᬫᬗ᭄ᬕᬵᬫᬢ᭄ᬬᬫᬢᬵᬓᬸᬧᭃᬓᬦᬓᬸᬓᬸᬗ᭄ᬓᬸᬦ᭄ᬧᬗ᭄ᬕᬸᬳᬵᬭᬶᬂᬧᬸᬧᬹ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭕᭖᭗᭝\᭝᭗᭕᭝\᭝᭑᭝᭟ᬦᬳᬦ᭄ᬭᬱᬦᬶᬤᬾᬦᬶᬭᬵᬳ᭄ᬬᬸᬦᬫᬮᬶᬂᬫᬮᬶᬗᬦᬭᬶᬭᬭᬲ᭄ᬲᬸᬧᬸᬢ᭄ᬭᬶᬓᬵ᭞
ᬅᬕᭃᬂᬲᬸᬔᬦᬶᬭᬦ᭄ᬢᬶᬩᬵᬫᬦᬳᬶᬲᬂᬓᬢᬸᬤᬸᬳᬭᬸᬱᬶᬢᬧ᭄ᬯᬭᬶᬂᬫᬦᬄ᭞
ᬭᬶᬓᬵᬧᬸᬲᬦᬶᬓᬂ‌ᬲ᭄ᬫᬭᬵᬧᬸᬦᬕᬶᬬᬦ᭄ᬯᬮᬸᬬᬦᬲᬶᬭᬤᬾᬦᬺᬧᬵᬢ᭄ᬫᬚᬵ᭞
ᬮᬸᬫᬓ᭄ᬯᬫᬧᬲᬂᬧᬲᬂᬯᬸᬬᬳᬬᬦ᭄ᬫᬸᬮᬶᬳᬶᬭᬶᬗᬶᬭᬶᬗᭂᬦ᭄ᬫᬭᬾᬤᬍᬫ᭄᭛

᭝᭕᭖᭘᭝\᭝᭗᭕᭝\᭝᭒᭝᭟ᬅᬢᬷᬢᬲᬶᬭᬲᬂᬦᬭᬾᬦ᭄ᬤ᭄ᬭᬫᬗᬭᬂᬢᬸᬘᬧᬲᬶᬭᬦᬭᬾᬦ᭄ᬤ᭄ᬭᬓᬦ᭄ᬬᬓᬵ᭞
ᬲᬶᬦᬸᬡ᭄ᬟᬗᬶᬦᬫᭂᬃᬓᬶᬦᬶᬦ᭄ᬓᬶᬦᬗᭂᬮᬶᬄᬭᬱᬢᬸᬫᬬᬸᬗᬓᬩ᭄ᬯᬢᬦ᭄ᬭᬭᬲ᭄᭞
ᬢᬸᬯᬶᬦ᭄ᬫᬦᬳᬶᬭᬦ᭄ᬧ᭄ᬭᬧᬜ᭄ᬘᬓᬸᬫᭂᬢᭂᬃᬳᬢᬶᬦᬶᬭᬫᬸᬮᬢᬶᬂᬯ᭄ᬯᬗᬶᬂᬲᬪᬵ᭞
ᬩᬗᬸᬦ᭄ᬮᬸᬫᬓᬸᬭᬶᬯ᭄ᬯᬢᬾᬯᭂᬳᬍᬬᭃᬫᬗᬫᭂᬭᬫᭂᬭᬶᬤᬾᬦᬶᬭᬦ᭄ᬮᬓᬸ᭛

᭝᭕᭖᭙᭝\᭝᭗᭕᭝\᭝᭓᭝᭟ᬲᬳᬃᬱᬲᬂᬅᬯᬦ᭄ᬢᬶᬦᬵŧᬭᬶᬟᬢᭂᬂᬲᬗᬳᬬᬸᬧᬶᬦᬓᬳ᭄ᬬᬗᬶᬂᬲᬪᬵ᭞
ᬳᬦᬦ᭄ᬧᬲᬶᬟᬓᭂᬧ᭄ᬳᬦᬦ᭄ᬧᬲᬶᬤᭂᬳᬵᬗᬸᬭᬳᬭᬶᬳᬸᬮᬳᬶᬂᬕᬶᬭᬳ᭄ᬬᬲᭂᬦ᭄᭞
ᬯᬳᬶᬂᬓᬧᬶᬢᬸᬢᬦ᭄ᬧᬳᬷᬯᭂᬢᬸᬦᬶᬭᬵᬕᬦᬶᬭᬭᬶᬦᬭᬦᬵŧᬧᬸᬢ᭄ᬭᬶᬓᬵ᭞
ᬧᭂᬦᬸᬄᬫᬗᬭᬧᬾᬢᭂᬓᬾᬂᬓᬓᬓᬓᬵᬦ᭄ᬯᬫᬢᬸᬳᬲᬶᬦᬭᬫ᭄ᬩᬳᬦ᭄ᬮᬸᬮᬸᬢ᭄᭛

᭝᭕᭗᭐᭝\᭝᭗᭕᭝\᭝᭔᭝᭟ᬇᬫᬗ᭄ᬓᬦᬦᬶᬤᬾᬦᬶᬭᬦ᭄ᬓᬭᬓᭂᬢᬦ᭄ᬢᬸᬭᬶᬤᬲᬶᬦᬧᬸᬢᬶᬂᬫᬦᭀᬪᬯ᭞
ᬢᬦᬾᬦᬓᬗᬶᬦᬂᬢᬦᬾᬦᬓᬗᬸᬘᬧ᭄ᬳᬸᬫᭂᬦᭂᬗᬧᭂᬕᬢᬦ᭄ᬲᬬᬵᬯᭂᬦᭂᬲ᭄᭞
ᬲᬯᬾᬢᬶᬧᬫᬦᬲ᭄ᬦᬶᬓᬂᬫᬤᬦᬩᬳ᭄ᬦᬶᬭᬶᬳᬢᬶᬦᬶᬭᬫᬗ᭄ᬓᬶᬦᬗ᭄ᬮᬭᬾ᭞
ᬬᬓᬵᬭᬡᬦᬶᬭᬵᬗᬸᬘᬧ᭄ᬢᬦᬯᬶᬭᬂᬲᬸᬫᭂᬕᭂᬲᭂᬕᭂᬳᬶᬲᬂᬦᬺᬧᬵᬢ᭄ᬫᬚᬵ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭕᭗᭑᭝\᭝᭗᭖᭝\᭝᭑᭝᭟ᬭᬓ᭄ᬭ᭄ᬬᬦ᭄ᬪᬵᬕ᭄ᬬᬓᬶᬢᬦ᭄ᬟᬢᭂᬂᬦᬶᬳᬦᬮᬸᬗ᭄ᬕᬸᬳᬬᬬᬶᬭᬶᬓᬶᬲᬧ᭄ᬯᬦᬶᬗ᭄ᬳᬸᬮᬸᬦ᭄᭞
ᬫᬵᬲ᭄ᬮᬵᬯᬦ᭄ᬫᬡᬶᬓᬸᬢ᭄ᬢᬫᬵᬃᬚ᭄ᬚᬳᬸᬫᬟᬂᬧᬓᭂᬦᬦᬶᬓᬧᬦᬸᬫ᭄ᬩᬲᬾᬓᬶᬢ᭞
ᬬᬤ᭄ᬬᬦ᭄ᬓᬧ᭄ᬭᬪᬸᬦᬶᬗ᭄ᬳᬸᬮᬸᬦ᭄ᬲᬸᬗᬓᭂᬦᬗ᭄ᬓ᭄ᬯᬭᬶᬓᬶᬢᬬᬬᬶᬬᬦ᭄ᬓᬶᬢᬵᬳᬋᬧ᭄᭞
ᬬᬦ᭄ᬧ᭄ᬭᬂᬬᬦ᭄ᬓᬓᬯᬶᬦ᭄ᬧᬦᭂᬓ᭄ᬯᬦᬶᬓᬓᬦ᭄ᬢᬭᬶᬓᬶᬢᬬᬬᬶᬬᬦ᭄ᬦᬧᬗ᭄ᬕᬶᬳ᭛

᭝᭕᭗᭒᭝\᭝᭗᭖᭝\᭝᭒᭝᭟ᬬᬦ᭄ᬭᬶᬂᬓᬵᬃᬢ᭄ᬢ᭄ᬢᬶᬓᬫᬵᬲᬭᬫ᭄ᬬᬫᬲᬦᬶᬗ᭄ᬳᬸᬮᬸᬦᬫᭂᬗᬫᭂᬗᬶᬂᬧᬲᬶᬃᬯᬸᬓᬶᬭ᭄᭞
ᬓᬸᬡ᭄ᬟᬂᬓᬸᬡ᭄ᬟᬗᭂᬦᬶᬗ᭄ᬳᬸᬮᬸᬦ᭄ᬓᬶᬢᬫᬸᬮᬢ᭄ᬫᬸᬮᬢᬭᬶᬓᬓᬯᬶᬦ᭄ᬓᬸᬭᬶᬂᬬᬰ᭞
ᬬᬦ᭄ᬫᬵᬲᬵᬲᬸᬚᬶᬫᬵᬲᬭᬫ᭄ᬬᬫᬲᬦᬶᬗ᭄ᬳᬸᬮᬸᬦᬫᭂᬦᭂᬫᬶᬭᬵᬚ᭄ᬬᬦᬶᬂᬫᬸᬲᬸᬄ᭞
ᬓᬸᬡ᭄ᬟᬂᬓᬸᬡ᭄ᬟᬗᬦᬶᬗ᭄ᬳᬸᬮᬸᬦ᭄ᬓᬶᬢᬫᬸᬮᬢ᭄ᬫᬸᬮᬢᬭᬶᬓᬯᬦᬶᬦ᭄ᬓᬸᬭᬶᬂᬭᬡ᭛

᭛᭜᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭜᭛–––|⏑⏑–|⏑–⏑|⏑⏑–|––⏑|––⏑|⏓

᭝᭕᭗᭓᭝\᭝᭗᭗᭝\᭝᭑᭝᭟ᬦᬵᬳᬦ᭄ᬤᬾᬦᬭᬦᬵŧᬫᭀᬚᬭᬭᬭᬲ᭄ᬫᬫ᭄ᬩᭃᬮᬗᭃᬦᬶᬂᬚᬶᬦᭂᬫ᭄᭞
ᬲᬶᬗ᭄ᬕᬶᬄᬬᬦ᭄ᬧ᭄ᬭᬘᬘᬄᬓᬭᬲ᭄ᬯᬰᬭᬶᬢᬸᬗ᭄ᬢᬸᬂᬦᬶᬂᬢᬦᬄᬭᬶᬂᬓᬧᭃ᭞
ᬲᬶᬂᬲᭀᬗ᭄ᬓᬩ᭄ᬦᬶᬢᬸᬢᬸᬓ᭄ᬦᬶᬭᬵᬯᭂᬢᬸᬮᬗᭃᬓᬵᬫᬷᬭᬱᬵᬧᬾᬢ᭄ᬫᬦᬶᬲ᭄᭞
ᬧᭃᬄᬦᬶᬂᬳᬃᬱᬧᬶᬦᭃᬫᬢᬹᬢ᭄ᬕᬸᬭᬸᬮᬖᬸᬦ᭄ᬬᬵᬃᬚ᭄ᬚᬵᬗᭂᬦᭀᬄᬮᬫ᭄ᬩᬗ᭛

᭝᭕᭗᭔᭝\᭝᭗᭗᭝\᭝᭒᭝᭟ᬲᬂᬓᬢ᭄ᬯᬂᬦᬶᬗᬯᬃᬡ᭄ᬦᬘᬫ᭄ᬧᬓᬢᬸᬫᬶᬗ᭄ᬳᬮ᭄ᬲᬓ᭄ᬱᬡᬾᬲᬂᬧ᭄ᬭᬪᬸ᭞
ᬘᬾᬱ᭄ᬝᬵᬓᬵᬭᬦᬶᬭᬾᬦᬭᬶᬄᬯᬶᬦᬸᬮᬢᬦ᭄ᬤᬾᬲᬂᬲᬸᬦᬦ᭄ᬤᬵᬢᬜ᭞
ᬫᬵᬲ᭄ᬓ᭄ᬯᬷᬦ᭄ᬤᬸᬂᬫᬧᬩᬸᬤ᭄ᬥᬶᬭᬓ᭄ᬭ᭄ᬬᬦᬶᬦᬭᬾᬦ᭄ᬤ᭄ᬭᬦ᭄ᬲ᭄ᬯᬵᬫ᭄ᬬᬭᬓ᭄ᬭ᭄ᬬᬦ᭄ᬲᬶᬭ᭞
ᬬᭀᬕ᭄ᬬᬵᬧᬦ᭄ᬓᬤᬶᬫᬹᬮᬢᬸᬗ᭄ᬕᬮᬧᬲᬄᬫᬗ᭄ᬓᬾᬦ᭄ᬢᭂᬫᬄᬫᬵᬦᬸᬱ᭛

᭛᭜᭛ᬉᬧᬾᬦ᭄ᬤ᭄ᬭᬩᬚ᭄ᬭ᭛᭜᭛⏑–⏑|––⏑|⏑–⏑|–⏓

᭝᭕᭗᭕᭝\᭝᭗᭘᭝\᭝᭑᭝᭟ᬬᬤᬶᬦ᭄ᬓᬶᬢᬵᬢᭂᬫ᭄ᬯᬮᬯᬦ᭄ᬦᬭᬾᬦ᭄ᬤ᭄ᬭ᭞
ᬭ᭄ᬬᬅᬯᬦ᭄ᬢᬶᬤᬾᬰᬵᬢᬶᬰᬬᬾᬂᬲᬸᬪᬶᬓ᭄ᬱ᭞
ᬯ᭄ᬯᬗᬸᬢ᭄ᬢᬫᬯ᭄ᬯᬗ᭄ᬦ᭄ᬬᬓᬯᬷᬗ᭄ᬕᬶᬢᬚ᭄ᬜ᭞
ᬧᬘᬗ᭄ᬓ᭄ᬭᬫᬵᬦᬦ᭄ᬢᬧᬲᬶᬃᬯᬸᬓᬶᬃᬡ᭄ᬦ᭄ᬬ᭛

᭝᭕᭗᭖᭝\᭝᭗᭘᭝\᭝᭒᭝᭟ᬕᬸᬦᬸᬂᬫᬳᬵᬓᬵᬮᬗᬭᬦ᭄ᬬᬭᬫ᭄ᬬ᭞
ᬓᬧᬸᬦ᭄ᬧᬸᬦᬦ᭄ᬤᬾᬲᬂᬅᬯᬦ᭄ᬢᬶᬦᬵŧ᭞
ᬇᬧᬵᬃᬰ᭄ᬯᬧᬵᬃᬰ᭄ᬯᬦ᭄ᬬᬧᬢᬷᬃŧᬢᬷᬃŧᬦ᭄᭞
ᬧᭂᬦᬸᬄᬤ᭄ᬯᬶᬚᬃᬱ᭄ᬬᬵᬚᬭᬚᬃᬢᬦᬶᬫ᭄ᬩᬵ᭛

᭝᭕᭗᭗᭝\᭝᭗᭘᭝\᭝᭓᭝᭟ᬲᬪᬵᬪᬝᬵᬭᬾᬰ᭄ᬯᬭᬦᬶᬢ᭄ᬬᬓᬵᬮ᭞
ᬰᬶᬯᬵᬫ᭄ᬪᬲᬓ᭄ᬯᬾᬄᬦᬶᬩᬜᬸᬦ᭄ᬬᬰᬸᬤ᭄ᬥ᭞
ᬓᬸᬍᬫ᭄ᬧ᭄ᬯᬲᬂᬳ᭄ᬬᬂᬢᬸᬯᬶᬓᬺᬱ᭄ᬡᬧᬓ᭄ᬱ᭞
ᬬᬬᬵᬧᬟᬂᬤᬾᬦᬶᬓᬗᬃᬤ᭄ᬥᬘᬦ᭄ᬤ᭄ᬭ᭛

᭝᭕᭗᭘᭝\᭝᭗᭘᭝\᭝᭔᭝᭟ᬧᬭᬦ᭄ᬢᬢᬦ᭄ᬭᬫ᭄ᬬᬦᬶᬓᬵᬧᬭᬵᬦ᭞
ᬧᬫᬾᬦᬦᬾᬓᬵᬮᬦᬶᬓᬂᬩᬲᬦ᭄ᬢ᭞
ᬇᬓᬂᬮᬭᬵᬕᭃᬂᬫᬮᬦᬶᬂᬰᬭᬷᬭ᭞
ᬅᬯᬵᬲ᭄ᬳᬶᬮᬂᬫᬵᬃᬬ᭄ᬬᬗᬯᬾᬰᬤᬾᬦ᭄ᬬ᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭕᭗᭙᭝\᭝᭗᭙᭝\᭝᭑᭝᭟ᬢᬵᬫᬦ᭄ᬲᬂᬦᬵŧᬢᬦ᭄ᬧᭀᬧᬫᬳᬍᬧᬶᬓᬲᬵᬫ᭄ᬧᬸᬦ᭄ᬧ᭄ᬭᬓᬵᬰᬵᬤ᭄ᬯᬶᬢᬷᬬ᭞
ᬧᬶᬗ᭄ᬕᬶᬃᬦᬶᬂᬮ᭄ᬯᬄᬲᬺᬧᬵᬢᬶᬲ᭄ᬦ᭄ᬬᬗᬶᬦᬶᬓᬳᬸᬫᬭᬲ᭄ᬕᬦ᭄ᬥᬦᬶᬂᬧᬗ᭄ᬓᬚᬫ᭄ᬭᬶᬓ᭄᭞
ᬲᬵᬓ᭄ᬱᬵᬢ᭄ᬲ᭄ᬯᬃᬕ᭄ᬕᬵᬢ᭄ᬫᬓᬵᬧᬦ᭄ᬲᬳᬦᬳᬦᬦᬶᬓᬂᬓᭂᬫ᭄ᬩᬗᬗ᭄ᬚ᭄ᬭᬄᬧᬟᬵᬭᬹᬫ᭄᭞
ᬳᬾᬫᬦ᭄ᬬᬦ᭄ᬮᬾᬦᬲᬗ᭄ᬓᬾᬓᬶᬢᬰᬭᬡᬦᬶᬓᬵᬤᬾᬯᬢᬦ᭄ᬬᬦ᭄ᬧᬶᬦᬹᬚᬵ᭛

᭝᭕᭘᭐᭝\᭝᭗᭙᭝\᭝᭒᭝᭟ᬦᬵᬳᬦ᭄ᬤᬾᬲᬂᬲᬸᬦᬦ᭄ᬤᬵᬫᬶᬋᬲᭂᬧᬓᭂᬦᬶᬲᬂᬬᭀᬕ᭄ᬬᬓᬃᬫ᭄ᬫᬵᬲᬸᬤᬾᬯᬷ᭞
ᬦ᭄ᬤᬵᬦᬫ᭄ᬩᭂᬓ᭄ᬰ᭄ᬭᬷᬲᬸᬧᬸᬢ᭄ᬭᬷᬫᬶᬗᬬᬢᬶᬫᭂᬲᬤᭀᬄᬢᬦ᭄ᬳᬦᬂᬭᬵᬕᬫᬵᬢ᭄ᬭ᭞
ᬲᬵᬫ᭄ᬧᬸᬦ᭄‌ᬯ᭄ᬭᬸᬄᬲᬂᬲᬸᬦᬦ᭄ᬤᬵᬓᬭᬡᬦᬶᬓᬦᬓᭀᬦ᭄ᬫᬸᬗ᭄ᬱᬶᬭᬾᬲᬂᬧ᭄ᬭᬢᬷᬧ᭞
ᬅᬲᬺᬢ᭄ᬮᬫ᭄ᬧᬄᬦᬶᬭᬵᬮᭀᬦ᭄ᬮᬓᬸᬮᬓᬸᬚᬮᬤᬵᬦᬹᬢᬓᭂᬦ᭄ᬫᬵᬭᬸᬢᬵᬮᭀᬦ᭄᭛

᭝᭕᭘᭑᭝\᭝᭗᭙᭝\᭝᭓᭝᭟ᬦ᭄ᬤᬦ᭄ᬲᬂᬓᬵᬃᬬ᭄ᬬᬵᬗᬭᬂᬲᬶᬲ᭄ᬓᬯᭂᬮᬲᬋᬧᬶᬭᬵᬫᬾᬭᬶᬮᬸᬄᬢᬦ᭄ᬢᬶᬦᭀᬮᬶᬄ᭞
ᬩᬃᬬ᭄ᬬᬦ᭄ᬢᬶᬗ᭄ᬳᬮ᭄ᬭᬶᬤᬾᬯᬷᬲᬶᬭᬭᬱᬧᭂᬚᬳᬵᬧᬦ᭄ᬋᬫᭂᬓ᭄ᬢ᭄ᬯᬲ᭄ᬦᬶᬭᬲ᭄ᬬᬸᬄ᭞
ᬮᬶᬫ᭄ᬩᬾᬮᬶᬫ᭄ᬩᬾᬲᬸᬤᬾᬯᬷᬓᬤᬶᬫᬗᬯᬬᬓᭀᬦ᭄ᬫᬶᬮ᭄ᬯᬭᬶᬰ᭄ᬭᬷᬦᬭᬾᬦ᭄ᬤ᭄ᬭ᭞
ᬯᬾᬢ᭄ᬦᬶᬂᬪ᭄ᬭᬵᬦ᭄ᬢᬵᬗᬶᬓᭂᬢ᭄ᬪᬵᬱᬭᬶᬲᬭᬸᬗᬦᬶᬓᬂᬧᬢᬺᬫᬗᬺᬲ᭄ᬭᬱᬦ᭄ᬬ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭕᭘᭒᭝\᭝᭘᭐᭝\᭝᭑᭝᭟ᬗ᭄ᬳᬸᬮᬸᬦ᭄ᬬᬰᬦᬭᬵᬕᬫᬵᬲ᭄ᬓᬸᬧᬓᬥᬃᬫ᭄ᬫᬦᭂᬦᬳᬦᬭᬭᬲ᭄ᬦᬶᬗᬗᬺᬗᬶᬄ᭞
ᬳᬬᬸᬦ᭄ᬢᬫᬓᬯᬵᬡ᭄ᬟᬶᬭᬦ᭄ᬬᬬᬧᬗᭃᬩᬦᬧᬭᬧᬭᬦᬗ᭄ᬓ᭄ᬯᬬᬦ᭄ᬭᬶᬫᬂ᭞
ᬧ᭄ᬭᬱᭂᬦ᭄ᬢᬭᬶᬤᬍᬫ᭄ᬚᬶᬦᭂᬫ᭄ᬢᬶᬢᬶᬲᬦᬦ᭄ᬢᬮᬸᬳᬶᬮᬸᬓᬭᬶᬓᬾᬦ᭄ᬢᬭᬶᬂᬢᬶᬮᬫ᭄᭞
ᬲᬸᬲᬸᬦ᭄ᬢᬧᬓᬲᬵᬥᬦᬦ᭄ᬢᬓᬮᬯᬦ᭄ᬧᬶᬧᬶᬓᬢᬶᬕᬢᭂᬗᬄᬫᬭᬦ᭄ᬍᬧᬲ᭄᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭕᭘᭓᭝\᭝᭘᭑᭝\᭝᭑᭝᭟ᬦᬵᬳᬦ᭄ᬤᬾᬰ᭄ᬭᬷᬦᬭᬾᬦ᭄ᬤ᭄ᬭᬵᬦᭂᬫᬳᬵᬓᭂᬦᬶᬮᬸᬮᬸᬢ᭄ᬓᬸᬂᬦᬶᬭᬵᬯᬓ᭄ᬯᬶᬮᬵᬧ᭞
ᬬᬾᬓᬷᬢᬦ᭄ᬲᬄᬭᬶᬧᬗ᭄ᬓ᭄ᬯᬦ᭄ᬯᬶᬦᬘᬢᬶᬦᬶᬮᬶᬗᬦ᭄ᬓᭀᬂᬭᬶᬦᭂᬗ᭄ᬯᬦ᭄ᬯᬶᬦᬲ᭄ᬯᬵᬲ᭄᭞
ᬅᬤᬺᬲ᭄ᬮᬸᬄᬰ᭄ᬭᬷᬦᬭᬾᬦ᭄ᬤ᭄ᬭᬵᬗ᭄ᬭᬱᬦᬶᬭᬱᬦᬶᬓᬵᬧᬦ᭄ᬓᬢᬸᬳ᭄ᬯᬦ᭄ᬭᬱᬦ᭄ᬬ᭞
ᬬᭀᬕ᭄ᬬᬵᬗᬦ᭄ᬢ᭄ᬬᬾᬂᬫᬳᬵᬦ᭄ᬢᭂᬦ᭄ᬯᬘᬦᬶᬗᬮᬭᬤᬦ᭄ᬓᬵᬮᬧᬦ᭄ᬭᬢ᭄ᬦᬓᬦ᭄ᬬᬵ᭛

᭝᭕᭘᭔᭝\᭝᭘᭑᭝\᭝᭒᭝᭟ᬭᬓ᭄ᬭ᭄ᬬᬦ᭄ᬧᬸᬢ᭄ᬭᬷᬳᬸᬯᬸᬲ᭄ᬫᬵᬮᬶᬳᬲᭂᬫᬸᬧᬗᬮᬶᬄᬦᬶᬂᬲᭂᬓᬃᬲᬵᬮᬲᬗ᭄ᬚ᭄ᬭᬄ᭞
ᬓ᭄ᬯᬾᬄᬦᬶᬂᬕᬸᬡ᭄ᬟᬶᬓ᭄ᬦᬶᬭᬫ᭄ᬯᬂᬓᬓᬓᬓᬭᬸᬫᬭᬵᬗᬲ᭄ᬢᬸᬭᬶᬫ᭄ᬭᬶᬓ᭄ᬯᬗᬶᬦ᭄ᬬ᭞
ᬮᬕ᭄ᬬᬵᬢᬗ᭄ᬓᬶᬲ᭄ᬳᬸᬫᬸᬂᬳᬫ᭄ᬩᬸᬮᬸᬗᬦᬶᬢᬮᬶᬓᬾᬦ᭄ᬬᬵᬦᬫᬃᬱᬝ᭄ᬧᬤᬲ᭄ᬢ᭄ᬭᬷ᭞
ᬳᬃᬱᬵᬫ᭄ᬩᭂᬓ᭄ᬲᬂᬧ᭄ᬭᬢᬷᬧᬵᬫᬧᬕᬶᬗᬸᬚᬭᬭᬹᬫ᭄ᬢᬸᬲ᭄ᬢᬸᬲᬶᬂᬮᬗ᭄ᬯᬮᬗ᭄ᬯᬦ᭄᭛

᭛᭜᭛ᬅ᭛᭜᭛ᬓᬶᬦ᭄ᬤᭀᬧ᬴᭄ᬓᬺᬢᬶ⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭕᭘᭕᭝\᭝᭘᭒᭝\᭝᭑᭝᭟ᬇᬩᬸᬢᬲ᭄ᬬᬲᬶᬄᬓᬶᬢᬓᬤᬂᬓᬤᬗᬭᬶᬲᭂᬟᭂᬗᬶᬗ᭄ᬳᬸᬮᬸᬦ᭄ᬭᬶᬫᬂ᭞
ᬓᬶᬢᬬᭀᬕ᭄ᬬᬫᬶᬢ᭄ᬭᬓᬸᬮᬩᬦ᭄ᬥ᭄ᬯᬫᬭᬱᬦᬭᬶᬭᬵᬕᬦᬶᬗ᭄ᬳᬸᬮᬸᬦ᭄᭞
ᬧᬓᬯᬃᬕ᭄ᬕᬦᬶᬗ᭄ᬳᬸᬮᬸᬦᬶᬧᬗ᭄ᬓ᭄ᬯᬦᬲᬶᬲᬶᬳᬦᬭᬰ᭄ᬫᬶᬦᬶᬂᬧᬺᬫᬦ᭄᭞
ᬅᬋᬦᬄᬫᬦᬳ᭄ᬓ᭄ᬯᬗᬓᬸᬲᬵᬦᬓᬶᬭᬶᬓᬶᬢᬧᬢᭂᬫ᭄ᬯᬦᬶᬂᬚᬚ᭛

᭝᭕᭘᭖᭝\᭝᭘᭒᭝\᭝᭒᭝᭟ᬧᬓᭂᬦᬗ᭄ᬓ᭄ᬯᬬᬦ᭄ᬫᬋᬓᬶᬫᬵᬲ᭄ᬓ᭄ᬯᬫᬶᬩᬶᬓᬦᬮᬝᬶᬦ᭄ᬢᬭᬶᬂᬯᬚ᭞
ᬮᬸᬫᬸᬢᬶᬂᬧᬬᭀᬥᬭᬳᬸᬯᬸᬲ᭄ᬓᬓᬶᬗᬦᬸᬲᬧᬦᬗ᭄ᬓ᭄ᬯᬭᬶᬂᬚᬚ᭞
ᬇᬭᬸᬗᬶᬗ᭄ᬳᬸᬮᬸᬦ᭄ᬧᬦᬸᬢᬸᬮᬗ᭄ᬓ᭄ᬯᬮᬸᬳᬶᬧᬶᬧᬶᬭᬶᬧᬫ᭄ᬭᬶᬳᬶᬂᬲᬶᬧᬢ᭄᭞
ᬮᬸᬓᬭᬶᬂᬢᬧᬶᬄᬲᬮᬶᬦᬦᬗ᭄ᬓ᭄ᬯᬓᬭᬢᬮᬫᭂᬦᬾᬦ᭄ᬧᬫᬗ᭄ᬓ᭄ᬯᬓᭂᬦ᭄᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭕᭘᭗᭝\᭝᭘᭓᭝\᭝᭑᭝᭟ᬦ᭄ᬤᬄᬬᬾᬓᬶᬦ᭄ᬮᬶᬂᬦᬭᬾᬦ᭄ᬤ᭄ᬭᬵᬭᬱᬫᬶᬚᬶᬮᬲᬓᬾᬂᬪᬵᬱᬮᬵᬯᬦ᭄ᬧᬮᬫ᭄ᬩᬂ᭞
ᬲᭀᬢᬦ᭄ᬢᬂᬲᬵᬭᬶᬦᬶᬂᬭᬵᬕᬧᬶᬢᬸᬭᬸᬦᬶᬮᬗᭃᬦᬶᬂᬓᬯᬶᬪ᭄ᬭᬵᬦ᭄ᬢᬘᬶᬢ᭄ᬢ᭞
ᬢᬦ᭄ᬧᬗ᭄ᬕᬶᬦ᭄ᬢᬶᬃᬫᬦᬶᬲ᭄ᬦᬶᬂᬢᭂᬩᬸᬲᬯᬸᬓᬶᬭᬧᬦ᭄ᬢᬦ᭄ᬧᬢᬸᬗ᭄ᬢᬸᬂᬫᬦᬶᬲ᭄ᬦ᭄ᬬ᭞
ᬫᬃᬫ᭄ᬫᬵᬦ᭄ᬬᬸᬄᬧ᭄ᬭᬵᬡᬭᬹᬫ᭄ᬦ᭄ᬬᬵᬲᭂᬫᬸᬧᬗᬸᬘᬧᬦᬶᬂᬯᬳ᭄ᬯᬫᬗ᭄ᬓ᭄ᬯᬵᬗ᭄ᬤᬸᬤᬸᬢ᭄ᬓᬾᬦ᭄᭛

᭝᭕᭘᭘᭝\᭝᭘᭓᭝\᭝᭒᭝᭟ᬭᬓ᭄ᬭ᭄ᬬᬦ᭄ᬧᬸᬢ᭄ᬭᬷᬫᬸᬮᬢ᭄ᬭᬶᬂᬦᬺᬧᬢᬶᬓᬤᬶᬯᬸᬮᬢ᭄ᬦᬶᬂᬝᬶᬓᬵᬭᬶᬂᬯᬶᬮᬵᬧ᭞
ᬫᭀᬚᬃᬢᬤ᭄ᬬᬄᬲᬸᬦᬦ᭄ᬤᬵᬯ᭄ᬯᬬᬢᬲᬶᬭᬲᬶᬯᬶᬦ᭄ᬰᬓ᭄ᬢ᭄ᬬᬲᬗ᭄ᬚ᭄ᬜᬵᬧ᭄ᬭᬢᬷᬧ᭞
ᬲᬵᬓ᭄ᬱᬵᬢ᭄ᬲ᭄ᬯᬃᬕ᭄ᬕᬵᬦᬸᬭᬸᬦ᭄ᬭᬹᬧᬦᬶᬦᬕᬭᬦᬶᬭᬭ᭄ᬬᬵᬦᬸᬧᬔ᭄ᬬᬵᬢᬶᬭᬶᬂᬭᬵᬢ᭄᭞
ᬓᬸᬫ᭄ᬩᬂᬓᭂᬫ᭄ᬩᬂᬧᬧᬗ᭄ᬕᬶᬳ᭄ᬢᬓᬤᬶᬧᬢᭂᬫᬸᬦᬶᬂᬓᬵᬃᬢ᭄ᬢ᭄ᬢᬶᬓᬫ᭄ᬯᬂᬩᬲᬦ᭄ᬢ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭕᭘᭙᭝\᭝᭘᭔᭝\᭝᭑᭝᭟ᬲᬂᬅᬃᬚ᭄ᬚᬸᬦᬲᬳᬰ᭄ᬭᬩᬵᬳᬸᬭᬶᬗᬸᬲᬵᬦᬲᬶᬭᬲᬶᬦᬶᬯᬶᬰᬓ᭄ᬢᬶᬦᬷᬢᬶᬫᬵᬦ᭄᭞
ᬧ᭄ᬭᬓᬵᬰᬲᬶᬭᬲᬂᬤᬰᬵᬦᬦᬫᬸᬲᬸᬄᬦᬶᬭᬳᬸᬯᬸᬲᬬᬰᬵᬫᬢᬷᬫᬸᬲᬸᬄ᭞
ᬢŧᬵᬧᬶᬓᬧᬭᬵᬚᬬᬾᬂᬭᬡᬳᬸᬯᬸᬲ᭄ᬳᬶᬦᬸᬭᬶᬧᬦᬮᬯᬲ᭄ᬧᬶᬦᬜ᭄ᬚᬭ᭞
ᬳᬦᬧ᭄ᬯᬲᬶᬭᬲᬂᬧ᭄ᬭᬢᬷᬧᬲᬶᬭᬭᬓ᭄ᬯᬯᭂᬓᬦᬶᬭᬲᬸᬰᬷᬮᬤᬶᬕ᭄ᬚᬬ᭛

᭝᭕᭙᭐᭝\᭝᭘᭔᭝\᭝᭒᭝᭟ᬧᬭᬦ᭄ᬧ᭄ᬯᬯᭂᬓᬲᬸᬗ᭄ᬱᬶᬋᬦ᭄ᬢᬧᬟᬯᬲ᭄ᬢᬸᬓᬶᬢᬯᭂᬓᬦᬶᬗᬸᬢ᭄ᬢᬫᬧ᭄ᬭᬪᬸ᭞
ᬧᬭᬧ᭄ᬭᬪᬸᬓᬧᬦ᭄ᬧᬟᬵᬲᬶᬭᬮᬯᬦ᭄ᬲᬶᬭᬢᭂᬯᬲᬫᬶᬍᬢ᭄ᬫᬶᬍᬢ᭄ᬯᬸᬮᬢ᭄᭞
ᬅᬫᬾᬢᬓᬶᬢᬮᬾᬦ᭄ᬫᬸᬯᬄᬢᭂᬯᬲᬗᬾᬮ᭄ᬫᬶᬤᭂᬭᬶᬩᬸᬓᬧᬦᬦ᭄ᬧᬫᬗ᭄ᬕᬶᬳ᭞
ᬫᬢᬗ᭄ᬦ᭄ᬬᬲᬶᬭᬲᭂᬗ᭄ᬕᬳᭂᬦ᭄ᬢᬓᬓᬬᭀᬕ᭄ᬬᬲᬶᬭᬫᬦᬸᬯᬮᬾᬗᬸᬚᬃᬬᬬᬶ᭛

᭛᭜᭛ᬰᬶᬔᬭᬶᬡᬷ᭛᭜᭛⏑––|–––|⏑⏑⏑|⏑⏑–|–⏑⏑|⏑⏓

᭝᭕᭙᭑᭝\᭝᭘᭕᭝\᭝᭑᭝᭟ᬬᬤᬶᬦ᭄ᬲᬶᬤ᭄ᬥᬵᬭᬓ᭄ᬭ᭄ᬬᬦ᭄ᬲᬲᬶᬲᬶᬳᬦᬭᬹᬫ᭄ᬦᬶᬂᬲᬶᬮᬶᬳᬲᬶᬄ᭞
ᬅᬯᬵᬲ᭄ᬭᬓ᭄ᬭ᭄ᬬᬦ᭄ᬕ᭄ᬮᬵᬦᬵᬳᬸᬬᬗᬧᬸᬧᬸᬮᬶᬚ᭄ᬭᭀᬧᬓᬲᬸᬢᬦ᭄᭞
ᬳᬦᬮ᭄ᬯᬄᬭᬫ᭄ᬬᬵᬮ᭄ᬯᬵᬧ᭄ᬭᬓᬰᬶᬢᬲᬶᬭᬾᬯᬵᬗᬭᬦᬶᬓ᭞
ᬓᬶᬢᬵᬤ᭄ᬬᬸᬲᬗ᭄ᬓᬵᬦᬾᬲᬸᬳᬶᬲᬸᬳᬦᬮᬵᬯᬦ᭄ᬲᬗᬳᬸᬮᬸᬦ᭄᭛

᭝᭕᭙᭒᭝\᭝᭘᭕᭝\᭝᭒᭝᭟ᬭᬭᬲ᭄ᬦᬶᬂᬓᬃᬯ᭄ᬯᬲ᭄ᬯᬵᬫᬶᬧᬭᬦᬶᬓᬭᬓ᭄ᬯᬵᬗ᭄ᬍᬯᬶᬳᬦ᭞
ᬫᬭᬵᬭᬶᬂᬢᬵᬫᬦ᭄ᬢᬦ᭄ᬳᬦᬫᬋᬓᬮᬷᬮᬵᬗ᭄ᬯᬗᬗᭂᬦᭂᬲ᭄᭞
ᬬᬤᬶᬦ᭄ᬫᬤ᭄ᬬᬹᬲᬾᬂᬮ᭄ᬯᬄᬢᬮᬕᬯᬸᬮᬓᬦ᭄ᬰᬹᬦ᭄ᬬᬓᬲᭂᬦᭂᬢ᭄᭞
ᬯᭂᬦᬂᬲᬵᬫ᭄ᬩᭂᬓ᭄ᬦᬶᬂᬲ᭄ᬯᬵᬫᬶᬢᬭᬶᬫᬦᬧᬦ᭄ᬢᬦ᭄ᬳᬦᬫᬸᬮᬢ᭄᭛

᭝᭕᭙᭓᭝\᭝᭘᭕᭝\᭝᭓᭝᭟ᬓᬮᬷᬗᬦ᭄ᬬᬵᬮᬄᬫᬵᬲ᭄ᬓᬸᬫᬋᬓᬦᬶᬳᬦ᭄ᬤᬓ᭄ᬧᬋᬓᬓᭂᬦ᭄᭞
ᬧᬭᬦ᭄ᬫᬃᬫ᭄ᬫᬦ᭄ᬢᬵᬲᬸᬗ᭄ᬱᬸᬢᬋᬗᬸᬫᬶᬗᬾᬢᬦ᭄ᬧᬫᬶᬢᬸᬳᬸ᭞
ᬧᬗᬦ᭄ᬢᬷᬧᬗ᭄ᬓ᭄ᬯᬦ᭄ᬲᬂᬧ᭄ᬭᬪᬸᬳᬶᬮᬳᬶᬮᬂᬤᬸᬳ᭄ᬔᬲᬶᬯᬸᬳᭂᬦ᭄᭞
ᬅᬧᬦ᭄ᬫᬵᬲ᭄ᬓ᭄ᬯᬵᬧᬾᬢ᭄ᬧᬾᬢ᭄ᬳᬬᬸᬧᬳᬬᬸᬩᬸᬤ᭄ᬥᬶᬦ᭄ᬢᬭᬶᬲᬶᬭ᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭕᭙᭔᭝\᭝᭘᭖᭝\᭝᭑᭝᭟ᬦᬵᬳᬦ᭄ᬮᬶᬂᬲᬂᬲᬸᬦᬦ᭄ᬤᬵᬫᬶᬋᬲᭂᬧᬓᭂᬦᬶᬢᬶᬗ᭄ᬓᬄᬦᬭᬵᬃᬬ᭄ᬬᬧ᭄ᬭᬢᬷᬧ᭞
ᬧŧᬬ‌ᬯ᭄ᬭᬸᬄᬲᭀᬧᬧᬢ᭄ᬢᬷᬗ᭄ᬕᬶᬢᬦᬶᬓᬗᬸᬘᬧᬓᬺᬧ᭄ᬓᭂᬦᬧ᭄ᬭᬶᬄᬦᬭᬾᬦ᭄ᬤ᭄ᬭ᭞
ᬬᬵᬗ᭄ᬤᬾᬢᬦ᭄ᬲᬗ᭄ᬰᬬᬾᬢ᭄ᬯᬲ᭄ᬦᬶᬭᬭᬶᬟᬢᭂᬗᬭᬓ᭄ᬭ᭄ᬬᬦ᭄ᬲᬸᬧᬸᬢ᭄ᬭᬷᬓᬶᬲᬧ᭄ᬯᬦ᭄᭞
ᬓᬤ᭄ᬬᬗ᭄ᬳ᭄ᬬᬂᬫᭀᬢᬸᬲᬦ᭄ᬯᬮ᭄ᬮᬪᬫᬫᬕᭂᬳᬓᭂᬦ᭄ᬢᬦ᭄ᬯᬸᬭᬸᬂᬦᬶᬂᬲ᭄ᬯᬓᬵᬃᬬ᭄ᬬ᭛

᭝᭕᭙᭕᭝\᭝᭘᭖᭝\᭝᭒᭝᭟ᬭᬓ᭄ᬭ᭄ᬬᬦ᭄ᬧᬸᬢ᭄ᬭᬷᬫᬶᬗᬾᬢᬦ᭄ᬯᬯᬋᬗᭂᬳᬧᬢᬦ᭄ᬢᬺᬧ᭄ᬢᬶᬭᬓ᭄ᬯᬾᬦᬭᬾᬦ᭄ᬤ᭄ᬭ᭞
ᬲᬂᬦᬵŧ‌ᬯ᭄ᬭᬸᬄᬲᬶᬭᬦ᭄ᬢᬦ᭄ᬓᬶᬦᬳᬋᬧᬦᬶᬓᬂᬩᬸᬤ᭄ᬥᬶᬫᬗ᭄ᬓᬶᬦ᭄ᬧ᭄ᬭᬧᬜ᭄ᬘ᭞
ᬆᬰᬵᬪᬹᬢᬵᬦᬸᬮᬶᬲ᭄ᬓᬾᬢᬓᬭᬱᬓᬓᬯᬶᬦ᭄ᬧᭃᬄᬦᬶᬓᬂᬭᬵᬕᬢᬷᬩ᭄ᬭ᭞
ᬢᬫ᭄ᬩᬵᬦᬶᬂᬓᬾᬭᬗᬦ᭄ᬢᬦ᭄ᬯᬶᬦᬤᬮᬶᬮᬶᬟᬳᬶᬂᬓᬵᬫᬦᬵᬳᬦ᭄ᬭᬱᬦ᭄ᬬ᭛

᭛᭜᭛ᬦᬯᬳᬃᬱ᭛᭜᭛⏑⏑–|⏑⏑–|⏑⏑⏑|⏑⏑⏑|–⏑⏑|–⏑⏑|⏓

᭝᭕᭙᭖᭝\᭝᭘᭗᭝\᭝᭑᭝᭟ᬇᬩᬸᬢᬦ᭄ᬧᬨᬮᬧ᭄ᬯᬗᬫᬮᬭᬶᬳᬬᬸᬦ᭄ᬢᬲᭂᬟᭂᬗ᭄ᬢᬭᬭᬾ᭞
ᬲ᭄ᬬᬧᬫᬵᬲ᭄ᬓᬸᬓᬤᬶᬗ᭄ᬳᬸᬮᬸᬦᬗᬸᬭᬢᬶᬭᬵᬕᬮᬯᬦ᭄ᬢᬸᬭᬶᬤ᭞
ᬓᬢᬸᬦᬦ᭄ᬍᬧᬶᬳᬦ᭄ᬓᬶᬢᬓᬶᬦᬶᬭᬶᬫᬓᭂᬦ᭄ᬓᬸᬓᬭᬱ᭄ᬓ᭄ᬯᬷᬓᬶᬢ᭞
ᬢᭂᬓᬭᬶᬂᬓᬭᬭᬦ᭄ᬧ᭄ᬯᬓᬶᬢᬫᬧᬢᬶᬓᬶᬦ᭄ᬲᬳᬚᬵᬧᬶᬮᬸᬧ᭛

᭝᭕᭙᭗᭝\᭝᭘᭗᭝\᭝᭒᭝᭟ᬲᭂᬟᭂᬗᬶᬂᬧᬩᭂᬮᬄᬢᬸᬭᬶᬤᬓᬶᬦᭂᬓᭂᬲᬦ᭄ᬓᬸᬓᬶᬢᬾᬂᬍᬧᬶᬳᬦ᭄᭞
ᬫᬓᬲᬵᬥᬦᬓᬸᬗ᭄ᬓ᭄ᬯᬗᬶᬗᭂᬢᬶᬗᭂᬢᬶᬭᬹᬫ᭄ᬢᬮᬦᬵᬦ᭄ᬧᬶᬦᬮᬭ᭄᭞
ᬅᬗᬤᭂᬕ᭄ᬧ᭄ᬯᬓᬶᬢᬾᬂᬧᬸᬟᬓᬭᬭᬲᬶᬦᬲ᭄ᬢ᭄ᬯᬓᭂᬦᬶᬂᬪ᭄ᬭᬫᬭ᭞
ᬯᬶᬦᬮᬶᬗ᭄ᬓᬸᬓᬶᬢᬵᬂᬮᬶᬗᬧᬸᬚᬶᬧᬸᬚᬶᬬᬦ᭄ᬭᬢᬸᬦᬶᬂᬓᬸᬲᬸᬫ᭛

᭝᭕᭙᭘᭝\᭝᭘᭗᭝\᭝᭓᭝᭟ᬲᬗᬧᬶᬡ᭄ᬟᬯᬸᬓᬶᬃᬗ᭄ᬳᬸᬮᬸᬦᬚᬭᬚᬭᬾᬓᬶᬢᬫᬸᬗ᭄ᬕ᭄ᬯᬲᬤᬵ᭞
ᬢᬭᬸᬓᬵᬗ᭄ᬓ᭄ᬯᬷᬳᬬᬸᬦ᭄ᬢᬧᬫᬶᬱᬬᬦᬭᬵᬕᬲᭂᬟᭂᬗ᭄ᬓ᭄ᬯᬮᬸᬮᬸᬢ᭄᭞
ᬮᬶᬘᬶᬦᬾᬂᬰᬬᬦᬵᬓ᭄ᬯᬦᬸᬲᬸᬧᬭᬶᬳᬸᬍᬲ᭄ᬢᬲᬸᬕᬦ᭄ᬥᬫᬶᬗᬶᬂ᭞
ᬲᬶᬧᬶᬫᬵᬲ᭄ᬓᬸᬲᬸᬔᬗ᭄ᬓᬸᬓᬢᬸᬭᬸᬦᬭᬶᬲᭀᬭᬶᬢᭂᬗᬳ᭄ᬢᬭᬭᬶ᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭕᭙᭙᭝\᭝᭘᭘᭝\᭝᭑᭝᭟ᬦᬵᬳᬦ᭄ᬤᬾᬰ᭄ᬭᬷᬦᬭᬾᬦ᭄ᬤ᭄ᬭᬵᬓᬓᬯᬶᬦᬫᬗᬦᬶᬢ᭄ᬯᬲ᭄ᬦᬶᬭᬾᬚ᭄ᬭᭀᬤ᭄ᬭᬯᬵᬗ᭄ᬭᬲ᭄᭞
ᬦ᭄ᬤᬵᬢᬦ᭄ᬢᬶᬗ᭄ᬳᬮ᭄ᬫᬸᬯᬄᬭᬶᬂᬦᬺᬧᬯᬭᬤᬸᬳᬶᬢᬵᬓᬾᬯᬮᬾᬭᬂᬢᬸᬫᬸᬗ᭄ᬓᬸᬮ᭄᭞
ᬫᬵᬃᬬ᭄ᬬᬵᬰᬵᬪᬹᬢᬲᬵᬫ᭄ᬧᬸᬦ᭄ᬧᬶᬦᭂᬕᬢᬶᬭᬮᬸᬮᬸᬢ᭄ᬓᬸᬂᬦᬶᬭᬾᬰ᭄ᬭᬷᬲᬸᬧᬸᬢ᭄ᬭᬷ᭞
ᬳᬾᬢᬸᬦ᭄ᬬᬦ᭄ᬢᬦ᭄ᬯᬶᬚᬶᬮ᭄ᬮᬸᬄᬦᬶᬭᬧᬫᬟᭂᬫᬶᬭᬾᬂᬭᬵᬕᬩᬳ᭄ᬦᬷᬤᬍᬫ᭄ᬢ᭄ᬯᬲ᭄᭛

᭝᭖᭐᭐᭝\᭝᭘᭘᭝\᭝᭒᭝᭟ᬲᬵᬫ᭄ᬧᬸᬦ᭄ᬫᬵᬮᬶᬄᬲᬸᬤᬾᬯᬷᬓᬲᬸᬲᬸᬮᬓᬸᬦᬶᬭᬵᬗᭂᬜ᭄ᬘᬸᬳᭂᬜ᭄ᬘᬸᬄᬓᬗᬾᬮᬦ᭄᭞
ᬦ᭄ᬤᬦ᭄ᬢᬶᬗ᭄ᬳᬮ᭄ᬲᬂᬲᬸᬲᬾᬦᬵᬗᬶᬭᬶᬗᬓᭂᬦᬗᬫᭂᬃᬢᬦ᭄ᬯᭂᬦᬂᬲᬵᬳᬫᬡ᭄ᬟᭂᬂ᭞
ᬓᬤ᭄ᬬᬵᬤᬦ᭄ᬤᬦ᭄ᬓᬶᬲᬧ᭄ᬯᬦ᭄ᬬᬦᬮᬶᬳᬦᬲᬶᬮᬵᬳ᭄ᬬᬹᬦᬫᬗ᭄ᬓ᭄ᬯᬾᬲᬸᬤᬾᬯᬷ᭞
ᬳᬃᬱᬵᬕ᭄ᬬᬵᬕ᭄ᬬᬵᬦᬦᬸᬗ᭄ᬱᬸᬂᬭᬶᬗᬸᬚᬭᬓᬓᬯᬶᬦ᭄ᬮ᭄ᬯᬶᬃᬓᬢᭀᬦᬾᬂᬧᬮᬫ᭄ᬩᬂ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭖᭐᭑᭝\᭝᭘᭙᭝\᭝᭑᭝᭟ᬭᬓ᭄ᬭ᭄ᬬᬦ᭄ᬲᬂᬧᬶᬦᬸᬦᬕ᭄ᬬᬓᭂᬦ᭄ᬓᬸᬰᬭᬡᬵᬰ᭄ᬭ᭄ᬬᬢᬸᬫᬸᬮᬸᬗᬓᬶᬗ᭄ᬓᬶᬗᬶᬗ᭄ᬳᬸᬮᬸᬦ᭄᭞
ᬅᬗ᭄ᬮᬹᬫᬵᬲ᭄ᬓᬸᬓᬶᬲᬧ᭄ᬯᬦᬶᬗ᭄ᬳᬸᬮᬸᬦᬮᬸᬗ᭄ᬕᬸᬳᬓᬶᬢᬬᬬᬶᬳᬬ᭄ᬯᬲᬗ᭄ᬰᬬ᭞
ᬢᬲ᭄ᬬᬵᬲᬶᬄᬓᬶᬢᬫᬵᬲᬶᬳᬾᬓᬯᬶᬕᬸᬡᬗ᭄ᬓᬸᬧᬮᬭᬫᬍᬲᬾᬂᬓᬭᬵᬱᬶᬓᬦ᭄᭞
ᬮᬫ᭄ᬩᬵᬓᬧ᭄ᬭᬪᬸᬦᬶᬗ᭄ᬳᬸᬮᬸᬦ᭄ᬓᬶᬢᬭᬸᬫᬗ᭄ᬓᭂᬧᬦᬲᬨᬮᬬᭀᬕ᭄ᬬᬢᬸᬗ᭄ᬕᬍᬦ᭄᭛

᭝᭖᭐᭒᭝\᭝᭘᭙᭝\᭝᭒᭝᭟ᬫᬗ᭄ᬓᬾᬦ᭄ᬧ᭄ᬭᬵᬧ᭄ᬢᬦᬶᬫᬵᬲ᭄ᬓᬸᬢᬫ᭄ᬩᬬᬶᬗᬦᭀᬦ᭄ᬯ᭄ᬯᬗᬳᬬᬸᬓᬤᬶᬤᬾᬯᬓᬦ᭄ᬬᬓᬵ᭞
ᬬᬦ᭄ᬭᬶᬂᬰᬹᬦ᭄ᬬᬓᬢᭂᬫ᭄ᬯᬦᬦ᭄ᬢᬲᬳᬪᬹᬱᬡᬫᬗᭂᬦᭂᬲᬢᬦ᭄ᬧᬭᭀᬯᬗ᭞
ᬩ᭄ᬬᬓ᭄ᬢᬵᬦᭂᬗ᭄ᬕᬳᬤᬾᬯᬢᬷᬓᬍᬫᬳᬵᬦ᭄‌ᬗ᭄ᬳᬸᬮᬸᬦᬶᬭᬶᬓᬶᬢᬤᬹᬭᬲᬗ᭄ᬰᬬᬵ᭞
ᬆᬧᬦ᭄ᬤᬾᬦᬶᬳᬬᬸᬦ᭄ᬢᬬᭀᬕ᭄ᬬᬓᬶᬢᬫᬵᬲ᭄ᬓᬸᬧᬦᬤᬶᬦᬓᭂᬦᬦ᭄ᬧᬶᬦᬗ᭄ᬓ᭄ᬯᬓᭂᬦ᭄᭛

᭝᭖᭐᭓᭝\᭝᭘᭙᭝\᭝᭓᭝᭟ᬧᬗ᭄ᬓ᭄ᬯᬦ᭄ᬓ᭄ᬯᬷᬩᬸᬧᬭᬦ᭄ᬢᬶᬦᬶᬂᬯ᭄ᬯᬗᬦᬸᬓᭂᬃᬦᬸᬓᭂᬭᬗᭂᬲᬳᭂᬲᬄᬧᬶᬦᬗ᭄ᬓ᭄ᬯᬓᭂᬦ᭄᭞
ᬰᬷᬃᬡ᭄ᬦᬲ᭄ᬬᬸᬄᬍᬗᭂᬦᬶᬗ᭄ᬳᬸᬮᬸᬦ᭄ᬧᬶᬦᬓᬭᬦ᭄ᬢᬸᬦᬦᬶᬓᬸᬓᬸᬦᬶᬗᬾᬧᬸᬢᬦ᭄ᬧᬦᬹᬢ᭄᭞
ᬢᬦ᭄ᬧᬫ᭄ᬯᬲ᭄ᬚᬚᬦᬶᬗ᭄ᬳᬸᬮᬸᬦ᭄ᬯᬳᬸᬯᬭᬲ᭄ᬮᬶᬦᬯᬤᬶᬧᬦᭂᬧᬓ᭄ᬦᬶᬗᬗᬺᬗᬶᬄ᭞
ᬮᬕ᭄ᬬᬾᬫᭃᬧᬶᬧᬶᬦᬶᬗ᭄ᬳᬸᬮᬸᬦ᭄ᬲᬪᬲᬪᬵᬦᬶᬯᬚᬦᬶᬗᬦᬸᬮᬓ᭄ᬯᬶᬦᬾᬄᬲᭂᬧᬄ᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭖᭐᭔᭝\᭝᭙᭐᭝\᭝᭑᭝᭟ᬲᭀᬚᬃᬲᬂᬦᬵŧᬓᬤ᭄ᬬᬵᬗᬮᬧᬦᬓᬲᬸᬲᬸᬓ᭄ᬦᬶᬂᬓᭂᬦᬾᬂᬭᬵᬕᬧᬵᬰ᭞
ᬓᬤ᭄ᬬᬵᬦᬫ᭄ᬩᬵᬦᬓᬶᬗ᭄ᬓᬶᬂᬦᬶᬗᬫᬮᬓᬸᬲᬸᬯᬮ᭄ᬓᬾᬯᭂᬳᬦ᭄ᬓᬵᬮᬤᬾᬰ᭞
ᬲᬵᬓ᭄ᬱᬵᬢ᭄ᬲᬫ᭄ᬩᬢ᭄ᬦᬶᬗᭀᬦᭂᬂᬓᬶᬦᬶᬭᬶᬫᬓᭂᬦᬧᬾᬢ᭄ᬧᬾᬢ᭄ᬫᬦᬶᬲ᭄ᬤᬾᬦᬶᬓᬸᬗ᭄ᬦ᭄ᬬ᭞
ᬫᬫ᭄ᬩᭃᬭᬹᬫ᭄ᬦᬶᬂᬓᬢᬸᬃᬯ᭄ᬯᬦ᭄ᬯᬶᬦᬸᬗᬸᬦᬶᬚᬭᬸᬫᬦ᭄ᬬᬵᬦᭂᬓᬵᬓᭂᬦ᭄ᬯᬶᬮᬵᬧ᭛

᭝᭖᭐᭕᭝\᭝᭙᭐᭝\᭝᭒᭝᭟ᬢᬢ᭄ᬓᬵᬮᬰ᭄ᬭᬷᬲᬸᬧᬸᬢ᭄ᬭᬷᬲᬧᬯᬸᬮᬢᬦᬗᬦ᭄ᬢᬷᬳᬋᬧ᭄ᬲᬂᬲᬸᬲᬾᬦᬵ᭞
ᬢᬦ᭄ᬓᬦ᭄ᬢᬸᬦ᭄ᬲᬂᬲᬸᬦᬦ᭄ᬤᬵᬫᬋᬓᬢᬜᬢᭂᬳᭂᬃᬲᭀᬧᬘᬵᬭᬵᬢᬮᬗ᭄ᬓᬸᬧ᭄᭞
ᬭᬓ᭄ᬭ᭄ᬬᬦ᭄ᬲᬵᬫ᭄ᬧᬸᬦ᭄ᬓᬶᬢ‌ᬯ᭄ᬭᬸᬄᬭᬶᬦᬭᬧᬢᬶᬫᬧᬵᬫ᭄ᬩᭂᬓ᭄ᬢᬫᬵᬲ᭄ᬓᬸᬦ᭄ᬧᬢᭂᬫ᭄ᬯ᭞
ᬆᬧᬦ᭄ᬲᬂᬦᬵŧᬲᬵᬓ᭄ᬱᬵᬢ᭄ᬫᬤᬦᬫᬶᬤᭂᬭᬫᬾᬢ᭄ᬳ᭄ᬬᬂᬭᬢᬷᬭᬶᬂᬓᬟᬢ᭄ᬯᬦ᭄᭛

᭝᭖᭐᭖᭝\᭝᭙᭐᭝\᭝᭓᭝᭟ᬬᬤ᭄ᬬᬲ᭄ᬢᬸᬦ᭄ᬫᬵᬲ᭄ᬓᬸᬲᬶᬤ᭄ᬥᬵᬗ᭄ᬳᬢᬸᬭᬓᭂᬦᬳᬬᬸᬦ᭄ᬢᬾᬂᬓᬶᬲᬧ᭄ᬯᬦ᭄ᬦᬭᬾᬦ᭄ᬤ᭄ᬭ᭞
ᬗ᭄ᬓᬵᬦᬾᬂᬕᭂᬗ᭄ᬕᬵᬓᬶᬢᬵᬫᬾᬦᬫᬳᬵᬲᬳᬲᬭᬶᬂᬦᬹᬲᬰᬹᬦ᭄ᬬᬾᬢᭂᬗᬳ᭄ᬦ᭄ᬬ᭞
ᬫ᭄ᬯᬂᬬᬦ᭄ᬭᬓ᭄ᬭ᭄ᬬᬦ᭄ᬫᬭᬾᬂᬯᬺᬦ᭄ᬤᬯᬦᬢᬫᬦᬶᬭᬵᬦᭀᬧᬫᬾᬂᬮᬗ᭄ᬯᬮᬗ᭄ᬯᬦ᭄᭞
ᬅᬓ᭄ᬯᬾᬄᬪᬸᬓ᭄ᬢᬶᬦ᭄ᬢᬭᬫ᭄ᬬᬵᬫᬋᬓᬦᬬᬫᬸᬦᬵᬮᬵᬮᬦᬵᬓᬸᬯ᭄ᬯᬓᬸᬯ᭄ᬯ᭛

᭝᭖᭐᭗᭝\᭝᭙᭐᭝\᭝᭔᭝᭟ᬭᬓ᭄ᬭ᭄ᬬᬦ᭄ᬧᬸᬢ᭄ᬭᬷᬢᬦᬾᬗᭂᬄᬲᬶᬭᬓᬶᬦᭂᬤᭂᬓᭂᬤᭃᬬᬦ᭄ᬧᬦᬶᬯ᭄ᬬᬾᬦᬭᬾᬦ᭄ᬤ᭄ᬭ᭞
ᬲᬶᬗ᭄ᬕᬶᬄᬭᬓ᭄ᬯᬦ᭄ᬭᬭᬵᬲᬸᬡ᭄ᬝᬶᬫᬲᭂᬫᬸᬍᬗᬲᬸᬡ᭄ᬝ᭄ᬬᬵᬓᬮᬶᬲ᭄ᬤᬾᬦᬶᬭᬵᬫ᭄ᬩᭂᬓ᭄᭞
ᬦ᭄ᬤᬦ᭄ᬩᬸᬤ᭄ᬥᬶᬰ᭄ᬭᬷᬲᬸᬲᬾᬦᬵᬓᬤᬶᬧᬸᬮᬸᬢᬢᭂᬕᬸᬄᬢᬦ᭄ᬮᬸᬫᬾᬃᬤᬾᬦᬶᬭᬵᬳ᭄ᬬᬸᬦ᭄᭞
ᬲᬗ᭄ᬓ᭄ᬱᬾᬧᬦ᭄ᬬᬦ᭄ᬤᬶᬢᬦ᭄ᬲᬶᬤ᭄ᬥᬓᬧᬮᬶᬓᭂᬢᬦᬰ᭄ᬭᬷᬲᬸᬧᬸᬢ᭄ᬭᬷᬦᬭᬾᬦ᭄ᬤ᭄ᬭ᭛

᭝᭖᭐᭘᭝\᭝᭙᭐᭝\᭝᭕᭝᭟ᬮᬸᬗ᭄ᬳᬵᬮᬫ᭄ᬧᬄᬲᬸᬤᬾᬯᬷᬦᬭᬧᬢᬶᬓᬯᭂᬓᬲ᭄ᬓᬾᬭᬗᬦ᭄ᬢᬦ᭄ᬢᬶᬦᭀᬮᬶᬄ᭞
ᬓᬤ᭄ᬬᬕ᭄ᬭᬶᬂᬦᭀᬭᬭᬓ᭄ᬯᬵᬗᬶᬦᬓᬶᬮᬗᬸᬮᬗᬸᬦ᭄ᬬᬦ᭄ᬫᬸᬮᬢ᭄ᬭᬶᬂᬲᭂᬋᬄᬯ᭄ᬯᬄ᭞
ᬭᬓ᭄ᬭ᭄ᬬᬦ᭄ᬧᬸᬢ᭄ᬭᬷᬚᬸᬕᬵᬦᬸᬗ᭄ᬕᬬᬧᬶᬳᬢᬶᬦᬶᬭᬵᬢ᭄ᬬᬦ᭄ᬢᬭᬶᬂᬧ᭄ᬭᬶᬗ᭄ᬕᬯᬶᬱ᭄ᬝᬶ᭞
ᬫᬗ᭄ᬓᬶᬦ᭄ᬪ᭄ᬭᬵᬦ᭄ᬢᬵᬗᬶᬓᭂᬢ᭄ᬪᬵᬱᬧᬦᬮᬶᬫᬸᬭᬶᬭᬾᬢᬷᬩ᭄ᬭᬦᬶᬂᬭᬵᬕᬢᬶᬓ᭄ᬱ᭄ᬡ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭖᭐᭙᭝\᭝᭙᭑᭝\᭝᭑᭝᭟ᬤ᭄ᬬᬄᬫᬄᬮᬸᬗ᭄ᬱᬸᬭᬦᬶᬗ᭄ᬳᬸᬮᬸᬦ᭄ᬧᬲᬸᬗᬦᬶᬗ᭄ᬳᬸᬮᬸᬦᬶᬭᬶᬓᬶᬢᬫᬵᬲ᭄ᬓᬸᬢᬗ᭄ᬕᬧᭂᬦ᭄᭞
ᬲᬶᬜ᭄ᬚᬂᬲᬶᬜ᭄ᬚᬗᬭᬓ᭄ᬭ᭄ᬬᬦᬶᬂᬧᬗᬭᬗᬦ᭄ᬭᬶᬳᬸᬯᬸᬲᬶᬗᬦᬸᬮᬶᬲ᭄ᬧ᭄ᬭᬮᬵᬧᬶᬢ᭞
ᬕᭃᬂᬦ᭄ᬬᬵᬲᬶᬳ᭄ᬓᬸᬭᬶᬫᬵᬲ᭄ᬓᬸᬬᭀᬕ᭄ᬬᬲᬸᬯᬍᬦ᭄‌ᬗ᭄ᬳᬸᬮᬸᬦᬫᬮᬓᬸᬮᬸᬗ᭄ᬱᬸᬭᬦ᭄ᬢᬧᬶᬄ᭞
ᬤᭀᬦ᭄ᬬᬾᬩᬹᬧᬶᬦᬓᬵᬢ᭄ᬫᬭᬓ᭄ᬱᬦᬫᭂᬋᬦ᭄ᬓ᭄ᬯᬩᬲᬳᬦᬢᭂᬳᭂᬃᬧᬫᬾᬭᬮᬸᬄ᭛

᭝᭖᭑᭐᭝\᭝᭙᭑᭝\᭝᭒᭝᭟ᬭᬓ᭄ᬭ᭄ᬬᬦ᭄ᬲᬂᬳᬶᬦᬋᬧ᭄ᬳᬋᬧ᭄ᬓᬸᬰᬭᬡᬵᬰ᭄ᬭ᭄ᬬᬫᬸᬮᬢᬭᬶᬭᬵᬕᬦᬶᬗ᭄ᬳᬸᬮᬸᬦ᭄᭞
ᬢᬦ᭄ᬲᬾᬦᬸᬗ᭄ᬱᬶᬭᬤᭀᬄᬫᬦᬳ᭄ᬢᬲᬮᬯᬲ᭄ᬓᬸᬢᭂᬓᬭᬶᬓᬶᬢᬫᭀᬖᬢᬦ᭄ᬮᬶᬦᬶᬂ᭞
ᬗ᭄ᬳᬶᬂᬕᬵᬦ᭄ᬬᬵᬳᬦᬓᬵᬲᬶᬳᬦ᭄ᬢᬟᬢᬸᬟᬢ᭄ᬯᬓᬳᬸᬮᬸᬦᬦᬢᬦ᭄ᬲᬳᬾᬓᬶᬢ᭞
ᬬᬾᬓᬷᬧᬜ᭄ᬚᬶᬗᬦᬗ᭄ᬓ᭄ᬯᬦᬶᬢ᭄ᬬᬲᬧᬭᬦ᭄‌ᬗ᭄ᬳᬸᬮᬸᬦᬗᬸᬘᬧᬸᬘᬧ᭄ᬮᬯᬦ᭄ᬓᬶᬢ᭛

᭝᭖᭑᭑᭝\᭝᭙᭑᭝\᭝᭓᭝᭟ᬦᬵᬳᬦ᭄ᬪᬵᬱᬦᬶᬭᬦ᭄ᬢᬶᬦᬶᬗ᭄ᬕᬮᬓᭂᬦᬶᬂᬧᬗᬭᬗᬦᬶᬮᬬᬢ᭄ᬲᬸᬧᬸᬢ᭄ᬭᬶᬓᬵ᭞
ᬫᬦ᭄ᬢᭂᬦ᭄ᬤᬸᬳ᭄ᬔᬦᬶᬭᬵᬱᬫᬸᬦ᭄ᬢᬸᬭᬶᬤᬭᬵᬕᬦᬶᬫᬦᬳᬶᬭᬢᬦ᭄ᬢᬶᬦᬹᬢᬓᭂᬦ᭄᭞
ᬰ᭄ᬭᬷᬳᬾᬫᬵᬗ᭄ᬕᬤᬓᬩ᭄ᬯᬢᬦ᭄ᬓᬸᬗᬶᬟᬢᭂᬂᬦᬺᬧᬯᬭᬤᬸᬳᬶᬢᬵᬫᬭᬾᬲᬶᬭ᭞
ᬯ᭄ᬯᬵᬕᬦ᭄ᬫᭀᬖᬕᬸᬫᬦ᭄ᬢ᭄ᬬᬫᬸᬓ᭄ᬢᬶᬮᬭᬭᬵᬕᬦᬶᬬᬢᬲᬶᬭᬢᬦ᭄ᬓᬶᬦᬳ᭄ᬬᬸᬦᬦ᭄᭛

᭛᭜᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭜᭛–––|⏑⏑–|⏑–⏑|⏑⏑–|––⏑|––⏑|⏓

᭝᭖᭑᭒᭝\᭝᭙᭒᭝\᭝᭑᭝᭟ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬟᬢᭂᬂᬲᬶᬭᬭᬶᬲᬂᬲᬵᬫ᭄ᬧᬸᬦ᭄ᬓᬘᬶᬃᬬ᭄ᬬᬦ᭄‌ᬲ᭄ᬫᬭ᭞
ᬏᬯᭂᬄᬢᬦ᭄ᬓᬳᬶᬟᭂᬧ᭄ᬳᬋᬧ᭄ᬦᬶᬭᬮᬯᬦ᭄ᬢᬦ᭄ᬳ᭄ᬬᬹᬦᬶᬭᬾᬲᬂᬧ᭄ᬭᬪᬸ᭞
ᬦ᭄ᬤᬵᬦᬾᬫᬦ᭄ᬯᭂᬓᬲᬦ᭄ᬓᬢᬃᬓᬦᬶᬓᬮᬶᬲ᭄ᬦ᭄ᬬᬫ᭄ᬩᭂᬓ᭄ᬦᬶᬭᬦ᭄ᬢᬦ᭄ᬭᬶᬫᬂ᭞
ᬅᬗ᭄ᬳᬶᬂᬧᬶᬂᬭ᭄ᬯᬫᬸᬮᬢ᭄ᬓᬧᬶᬂᬭ᭄ᬯᬲᬳᬚᬵᬢᬸᬗ᭄ᬢᬸᬂᬢᬶᬓᭂᬮ᭄ᬦᬶᬂᬳᬮᬶᬲ᭄᭛

᭝᭖᭑᭓᭝\᭝᭙᭒᭝\᭝᭒᭝᭟ᬲᬵᬫ᭄ᬧᬸᬦ᭄ᬯᬲ᭄ᬧᬤᬤᭀᬳᬶᬭᬵᬕᬦᬶᬭᬢᬦ᭄ᬢᬸᬗ᭄ᬕᬮ᭄ᬧᬦᭀᬦᭀᬦᬦ᭞
ᬲᬸᬗ᭄ᬱᬸᬢ᭄ᬲᬸᬗ᭄ᬱᬸᬢᬶᬭᬦ᭄ᬓᬶᬦᭀᬦ᭄ᬫᬋᬓᬮᬾᬦ᭄ᬢᬶᬗ᭄ᬳᬮ᭄ᬦᬶᬭᬵᬗᬺᬗ᭄ᬯᬦᬶ᭞
ᬆᬓᬵᬭᬾᬗ᭄ᬕᬶᬢᬦᬶᬂᬫᬦᬄᬲᬳᬯᬶᬚᬶᬮ᭄ᬦᬶᬂᬰᬩ᭄ᬤᬦᭀᬭᬵᬓᬤᬶ᭞
ᬅᬳ᭄ᬬᬸᬦ᭄ᬓ‌ᬯ᭄ᬭᬸᬳᬦᬦ᭄ᬢᬦᬳ᭄ᬬᬸᬦᬶᬓᬓᬧ᭄ᬭᬚ᭄ᬜᬵᬦᬶᬭᬵᬧᬾᬢ᭄ᬯᬶᬯᬮ᭄᭛

᭝᭖᭑᭔᭝\᭝᭙᭒᭝\᭝᭓᭝᭟ᬢᬦ᭄‌ᬯ᭄ᬭᬸᬄᬰ᭄ᬭᬷᬦᬭᬦᬵŧᬬᬦ᭄ᬢᬦᬳᬋᬧ᭄ᬭᬓ᭄ᬭ᭄ᬬᬦ᭄ᬲᬸᬧᬸᬢ᭄ᬭᬷᬲᬶᬭ᭞
ᬅᬗ᭄ᬕᭂᬗ᭄ᬕᭃᬂᬓᬫᬤᬦ᭄ᬢᬺᬡᬵᬗ᭄ᬓᬸᬭᬳᬶᬟᭂᬧ᭄ᬲᬂᬦᬵŧᬭᬶᬂᬯ᭄ᬯᬂᬓᬩᬾᬄ᭞
ᬳᬫ᭄ᬳᬫ᭄ᬧᬃᬘ᭄ᬘᬬᬤᬾᬦᬶᬭᬹᬧᬦᬶᬭᬢᭂᬓ᭄ᬯᬦ᭄ᬰᬓ᭄ᬢᬶᬯᬵᬦᬷᬂᬭᬡ᭞
ᬓᭂᬤ᭄ᬯᬵᬓᬸᬂᬫᬓᬲᭀᬂᬮᬃᭀᬦᭂᬗᬶᬭᬬᬦ᭄ᬧᭀᬚᬃᬯᬰᬵᬓᭀᬦ᭄ᬫᬭᬵ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭖᭑᭕᭝\᭝᭙᭓᭝\᭝᭑᭝᭟ᬲᬂᬲᬵᬓ᭄ᬱᬵᬢ᭄‌ᬲ᭄ᬫᬭᬓᬦ᭄ᬬᬓᬵᬲᬗᬦᬭᬷᬭᬭᬶᬳᬢᬶᬲᬗᬫᬶᬡ᭄ᬟᬭᬶᬂᬳᬶᬟᭂᬧ᭄᭞
ᬩᬸᬤ᭄ᬥᬶᬗ᭄ᬓ᭄ᬯᬵᬮᬮᬗᬦ᭄ᬢ᭄ᬬᬓᭂᬦ᭄ᬲᬶᬳᬦᬶᬫᬵᬲ᭄ᬓ᭄ᬯᬳᬸᬬᬗᬚᬭᬸᬫᬦ᭄ᬧ᭄ᬭᬮᬵᬧᬶᬢ᭞
ᬫᬗ᭄ᬓᬾᬧ᭄ᬯᬵᬢᭂᬓᬢᬦ᭄ᬯᬯᬂᬫᬋᬓᬯᬃᬡ᭄ᬦᬓᭂᬦᬕᬸᬡᬫᬶᬗᬾᬓᬶᬢᬵᬭᬶᬭᬶᬲ᭄᭞
ᬭᬓ᭄ᬭ᭄ᬬᬦ᭄ᬳᬬ᭄ᬯᬓᬓᬦ᭄ᬢᬫᬵᬲ᭄ᬓᬸᬲᬶᬦᬭᬦ᭄ᬢᬓᬮᬮᬳᬶᬩᬸᬭᬵᬕᬦᬶᬗ᭄ᬳᬸᬮᬸᬦ᭄᭛

᭝᭖᭑᭖᭝\᭝᭙᭓᭝\᭝᭒᭝᭟ᬲᬡ᭄ᬟᬂᬪᬓ᭄ᬢᬲᬫᭀᬢᬸᬲᬦ᭄ᬓ᭄ᬯᬧᬸᬬᭂᬗᬦ᭄ᬮᬬᬢᬮᬶᬲᬸᬳᬫᬾᬢ᭄ᬭᬭᬵᬳᬬᬸ᭞
ᬦ᭄ᬤᬵᬢᬦ᭄ᬧᭀᬮᬶᬳᬗᬾᬮᬗᬸᬮ᭄ᬯᬦᬗᬯᬾᬢᬦᬗᬶᬤᭂᬭᬶᬓᬟᬢ᭄ᬯᬦᬶᬂᬫᬸᬲᬸᬄ᭞
ᬫᬗ᭄ᬓᬾᬧ᭄ᬯᬦ᭄ᬳᬦᬫᬵᬲ᭄ᬓ᭄ᬯᬭᬹᬫ᭄ᬧᬓᬯᬬᬂᬯᬬᬗᭂᬦᬫᭂᬋᬦᬶᬂᬧᬲᬗ᭄ᬕ
ᬫᬦ᭄᭞
ᬢᬦ᭄ᬧᬵᬢ᭄ᬫᬵᬭᬱᬓᬧᬺᬫᬦ᭄ᬲᬰᬬᬦᬵᬦᭂᬓᭂᬦᬓᭂᬦᬰᬭᬷᬭᬦᬶᬗ᭄ᬳᬸᬮᬸᬦ᭄᭛

᭝᭖᭑᭗᭝\᭝᭙᭓᭝\᭝᭓᭝᭟ᬦᬵᬳᬦ᭄ᬤᬾᬦᬭᬦᬵŧᬫᭀᬚᬭᬯᬸᬬᬸᬂᬲᬶᬭᬯᭂᬓᬲᬦᬤᭀᬄᬲᬸᬧᬸᬢ᭄ᬭᬶᬓᬵ᭞
ᬰ᭄ᬭᬷᬧᬸᬢ᭄ᬭᬷᬓᬢᬶᬩᬵᬦᬸᬚᬃᬳᬚᬶᬢᬦᬾᬗᭂᬳᬧᬸᬚᬶᬲᬶᬭᬬᬦ᭄ᬢᬸᬳᬦ᭄ᬢᬸᬳᬦ᭄᭞
ᬆᬚ᭄ᬜᬵᬮᬗ᭄ᬖᬦᬬᭀᬕ᭄ᬬᬤᬡ᭄ᬟᬦᬧᬢᬦ᭄ᬳᬦᬲᬳᬸᬭᬶᬭᬧᬓ᭄ᬱᬫᬵᬮᬶᬳ᭞
ᬲᬶᬫ᭄ᬩᬦ᭄ᬢᭂᬦ᭄ᬳᬚᬶᬫᭀᬮᬶᬳᬵᬫᬶᬥᬶᬩᬮᬶᬓ᭄ᬲᬶᬭᬓᬯᬶᬥᬶᬤᬶᬦᬡ᭄ᬟᬦᬶᬂ‌ᬲ᭄ᬫᬭ᭛

᭛᭜᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭜᭛–––|⏑⏑–|⏑–⏑|⏑⏑–|––⏑|––⏑|⏓

᭝᭖᭑᭘᭝\᭝᭙᭔᭝\᭝᭑᭝᭟ᬲᬓ᭄ᬯᬾᬄᬲᬂᬫᬋᬓᬸᬢ᭄ᬢᬫᭀᬢ᭄ᬢᬫᬯᬶᬯᬮ᭄ᬫᬸᬦ᭄ᬤᬸᬃᬧᬟᬵᬫᬶᬤ᭄ᬫᬶᬗᬾ᭞
ᬅᬗ᭄ᬳᬾᬫᬦ᭄ᬭᬶᬦᬭᬾᬦ᭄ᬤ᭄ᬭᬬᬦ᭄ᬲᬶᬭᬢᬦᬦ᭄ᬢᬸᬓ᭄ᬰ᭄ᬭᬷᬲᬸᬧᬸᬢ᭄ᬭᬷᬫᬸᬮᬢ᭄᭞
ᬫ᭄ᬯᬂ‌ᬲ᭄ᬢ᭄ᬭᬷᬲ᭄ᬢ᭄ᬭᬷᬧᬭᬶᬘᬵᬭᬶᬓᬵᬧᬟᬳᬸᬫᬸᬂᬫᬗ᭄ᬬᭀᬕ᭄ᬬᬦᬷᬲᬂᬧ᭄ᬭᬪᬸ᭞
ᬟ᭄ᬬᬫ᭄ᬢᬾᬓᬷᬯᭂᬓᬲᬦ᭄ᬢᬸᬳᬸᬦ᭄ᬳᬦᬫᬸᬮᬢ᭄ᬬᬦ᭄ᬲᬂᬲᬸᬦᬦ᭄ᬤᬵᬗᬸᬘᬧ᭄᭛

᭝᭖᭑᭙᭝\᭝᭙᭔᭝\᭝᭒᭝᭟ᬭᬓ᭄ᬭ᭄ᬬᬦ᭄ᬢᬶᬗ᭄ᬳᬮᬦᬵᬢ᭄ᬧᬤᬦᬺᬧᬢᬶᬲᬵᬓ᭄ᬱᬵᬢ᭄ᬱᬝ᭄ᬧᬤᬵᬫᬾᬢ᭄ᬲᭂᬓᬭ᭄᭞
ᬫᬗ᭄ᬳᬾᬃᬳᬾᬭᬶᬤᬍᬫ᭄ᬢᬫᬦ᭄ᬫᬓᬧᬗᬦ᭄ᬢ᭄ᬬᬦ᭄ᬢ᭄ᬬᬦ᭄ᬓᬸᬘᬸᬧ᭄ᬦᬶᬂᬫᭂᬦᬸᬭ᭄᭞
ᬫᬗ᭄ᬓᬾᬦ᭄ᬫᬹᬭᬗᬮᬶᬄᬘᬸᬫᬸᬡ᭄ᬟᬸᬓᬶᬯᬶᬤᬃᬪᬵᬧᬓ᭄ᬱᬢᬦ᭄ᬫᬦ᭄ᬢᬸᬓ᭞
ᬆᬧᬦ᭄ᬫᬃᬫ᭄ᬫᬦᬶᬭᬦ᭄ᬟᬢᭂᬂᬓᬶᬢᬓᬋᬗ᭄ᬯᬦ᭄ᬧᬗ᭄ᬚ᭄ᬭᬳᬶᬂᬘᬫ᭄ᬧᬓ᭛

᭝᭖᭒᭐᭝\᭝᭙᭔᭝\᭝᭓᭝᭟ᬰ᭄ᬭᬷᬳᬾᬫᬵᬗ᭄ᬕᬤᬮᬗ᭄ᬯᬮᬗ᭄ᬯᬦᬲᬦᬦ᭄ᬤᬵᬢᬦ᭄ᬫᭂᬓᬃᬓᬵᬩᬸᬦᬦ᭄᭞
ᬲᬗ᭄ᬱᬵᬭᬓ᭄ᬱᬬᬲᬗ᭄ᬱᬬᬵᬮᬸᬭᬸᬮᬸᬫᬾᬤᬾᬦᬶᬂ‌ᬲ᭄ᬫᬭᬵᬔ᭄ᬬᬵᬧᬦᬲ᭄᭞
ᬳᬾᬫᬦ᭄ᬫᬵᬲ᭄ᬓᬸᬓᬸᬘᬸᬧ᭄ᬦᬶᬩᬸᬤ᭄ᬥᬶᬦᬶᬭᬬᬦ᭄ᬢᬦ᭄ᬲᬦ᭄ᬫᬢᬦ᭄ᬓᬵᬲᬶᬳᬦ᭄᭞
ᬗ᭄ᬳᬶᬂᬕᬵᬦ᭄ᬬᬦ᭄ᬫᭂᬓᬭᬦ᭄ᬓᬶᬢᬵᬗ᭄ᬮᬯᬤᬫᬵᬲ᭄ᬓ᭄ᬯᬵᬧᬦ᭄ᬕᭂᬋᬄᬦᬶᬂᬓᬧᬢ᭄᭛

᭝᭖᭒᭑᭝\᭝᭙᭔᭝\᭝᭔᭝᭟ᬯ᭄ᬯᬦ᭄ᬢᭂᬦ᭄ᬭᬵᬚ᭄ᬬᬦᬶᬭᬾᬓᬮᬶᬗ᭄ᬕᬓᬶᬢᬬᭀᬕ᭄ᬬᬳ᭄ᬬᬂᬳ᭄ᬬᬗᬦ᭄ᬬᬵᬳᬍᬧ᭄᭞
ᬢᭂᬓ᭄ᬯᬦ᭄ᬧᬃᬰ᭄ᬯᬦᬶᬓᬂᬫᬳᬾᬦ᭄ᬤ᭄ᬭᬕᬶᬭᬶᬳᬾᬢᬸᬦ᭄ᬬᬦ᭄ᬓᬤᬷᬦ᭄ᬤ᭄ᬭᬵᬮᬬ᭞
ᬕᭂᬦ᭄ᬢᭂᬃᬦ᭄ᬬᬫ᭄ᬧᬸᬳᬦᬶᬂᬫᬳᭀᬤᬥᬶᬓᬋᬗ᭄ᬯᬵᬕᭂᬦ᭄ᬢᬸᬭᬦ᭄ᬢᬦ᭄ᬧᭂᬕᬢ᭄᭞
ᬅᬗ᭄ᬳᬶᬂᬤᭀᬦ᭄ᬬᬫᬫᬸᬗ᭄ᬯᬲᬂᬧ᭄ᬭᬪᬸᬮᬯᬦ᭄ᬫᬵᬲ᭄ᬓᬸᬦ᭄ᬓᬢᬸᬃᬯ᭄ᬯᬵᬦᬧᭃᬫ᭄᭛

᭝᭖᭒᭒᭝\᭝᭙᭔᭝\᭝᭕᭝᭟ᬭᬓ᭄ᬭ᭄ᬬᬦ᭄ᬢᬦ᭄ᬓᬲᬲᬃᬳᬬᬸᬦ᭄ᬢᬓᬯᬯᬾᬲᬂᬦᬵŧᬳᬾᬫᬵᬗ᭄ᬕᬤ᭞
ᬆᬧᬦ᭄ᬩᬸᬤ᭄ᬥᬶᬦᬶᬭᬵᬩᭂᬦᭂᬃᬢᬦᬭᬸᬱᬶᬢ᭄‌ᬯ᭄ᬭᬸᬄᬭ᭄ᬬᬫ᭄ᬩᭂᬓᬶᬂᬤᬸᬕ᭄ᬭᬶᬫᬂ᭞
ᬳᭂᬦ᭄ᬯᬦ᭄ᬢᬦ᭄ᬫᬋᬓᬾᬓᬶᬲᬧ᭄ᬯᬦᬶᬭᬓᬾᬯᬮ᭄ᬬᬗ᭄ᬳᬸᬮᬸᬦ᭄ᬢᬦ᭄ᬲᬳ᭞
ᬬᬾᬓᬷᬤᭀᬦᬶᬫᬦᭂᬳ᭄ᬢᬫᬵᬚᬭᬭᬶᬫᬵᬃᬕ᭄ᬕᬦ᭄ᬢᬦ᭄ᬲᬸᬔᬵᬲᬗ᭄ᬕᬫ᭛

᭝᭖᭒᭓᭝\᭝᭙᭔᭝\᭝᭖᭝᭟ᬅᬗ᭄ᬳᬶᬂᬬᭀᬕ᭄ᬬᬲᬶᬯᬶᬦ᭄ᬢᬢᬦ᭄ᬧᬢᬢᬮᬦ᭄ᬢ᭄ᬭᬸᬲ᭄ᬢᬸᬜ᭄ᬚᬸᬗᬶᬂᬓᬧ᭄ᬭᬪᬸᬦ᭄᭞
ᬧ᭄ᬭᬚ᭄ᬜᬵᬯᬦ᭄ᬬᬦᬸᬮᬸᬲ᭄ᬩᬶᬲᬵᬗᬚᬶᬥᬦᬸᬃᬯ᭄ᬯᬾᬤᬵᬥᬶᬓ‌ᬯ᭄ᬭᬸᬄᬦᬶᬭ᭞
ᬬᬦ᭄ᬭᬶᬂᬓᬷᬃᬢ᭄ᬢ᭄ᬬᬦᬶᬯᬵᬃᬬ᭄ᬬᬰᬸᬤ᭄ᬥᬳᬦᬲᭀᬃᬦᬶᬂᬘᬦ᭄ᬤ᭄ᬭᬯᬶᬫ᭄ᬩᬵᬓᬸᬘᭂᬫ᭄᭞
ᬢᬸᬲ᭄ᬢᬸᬲ᭄ᬦᬶᬂᬭᬢᬸᬰᬓ᭄ᬢᬶᬤᬶᬕ᭄ᬚᬬᬲᭂᬓᬃᬢᬚ᭄ᬬᬗ᭄ᬓᬸᬭᬦ᭄‌ᬓ᭄ᬱᬢ᭄ᬭᬶᬬ᭛

᭝᭖᭒᭔᭝\᭝᭙᭔᭝\᭝᭗᭝᭟ᬦᬵᬳᬦ᭄ᬤᬾᬦᬶᬗᬫᬾᬢ᭄ᬫᬦᬶᬲ᭄ᬦᬶᬗᬗᬸᬘᬧ᭄ᬫᬫ᭄ᬩᭃᬚᬸᬭᬸᬄᬓᬵᬩᬸᬦᬦ᭄᭞
ᬅᬦ᭄ᬢᬸᬓ᭄ᬦᬶᬂᬫᬗᬮᬧ᭄ᬫᬦᬶᬲ᭄ᬦᬶᬓᬓᬯᬶᬦ᭄ᬲᬂᬯᬺᬟ᭄ᬥᬯᬺᬤ᭄ᬥᬷᬂᬮᬗᭃ᭞
ᬦ᭄ᬤᬵᬢᬦ᭄ᬧᬗ᭄ᬕᬭᬶᬢᬃᬤ᭄ᬥᬢᬦ᭄ᬋᬲᭂᬧᬶᬩᬸᬤ᭄ᬥᬶᬰ᭄ᬭᬷᬦᬭᬾᬦ᭄ᬤ᭄ᬭᬵᬢ᭄ᬫᬚᬵ᭞
ᬮᬸᬗ᭄ᬳᬵ‌ᬯ᭄ᬭᬸᬄᬢᬸᬫᬸᬮᬸᬬ᭄ᬲᬶᬭᬦ᭄ᬓᬶᬦᭂᬟᬧᬦ᭄ᬤᬾᬲᬂᬲᬸᬦᬦ᭄ᬤᬵᬗᬮᬶᬄ᭛

᭝᭖᭒᭕᭝\᭝᭙᭔᭝\᭝᭘᭝᭟ᬰ᭄ᬭᬷᬳᬾᬫᬵᬗ᭄ᬕᬤᬓᬵᬭᬶᬓᬾᬭᬗᬦᬓᬶᬗ᭄ᬓᬶᬂᬢᬦ᭄ᬯᭂᬦᬂᬲᬵᬳᬲ᭞
ᬫᬗ᭄ᬕᬵᬫᭀᬭᬫᬓᬶᬮ᭄ᬬᬓᬶᬮ᭄ᬬᬦᬢᬸᬫᬹᬢᬾᬰ᭄ᬭᬷᬦᬭᬾᬦ᭄ᬤ᭄ᬭᬵᬢ᭄ᬫᬚᬵ᭞
ᬲᬂᬳ᭄ᬬᬂᬫᬦ᭄ᬫŧᬤᬸᬱ᭄ᬝᬢᬦ᭄ᬭᬯᬢᭂᬮᬸᬧᬢ᭄ᬭᭀᬯᬂᬦᬶᬭᬵᬰᬵᬮᬭ᭞
ᬬᬾᬓᬷᬳᬾᬢᬸᬦᬶᬭᬵᬗᬶᬓᭂᬢ᭄ᬭᬱᬯᬶᬮᬵᬧᬵᬗ᭄ᬭᬲ᭄ᬭᬱᬦ᭄ᬬᬾᬳᬢᬶ᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭖᭒᭖᭝\᭝᭙᭕᭝\᭝᭑᭝᭟ᬫᬗ᭄ᬓᭀᬧ᭄ᬯᬵᬦ᭄ᬢᭂᬦ᭄ᬓᬸᬤᬾᬦ᭄ᬢᬵᬫ᭄ᬩᭂᬓᬢᬶᬰᬬᬤᬳᬢ᭄ᬓᬾᬯᬮᬵᬗ᭄ᬕᭃᬂᬓᬧᬸᬢᬃᬬ᭄ᬬᬦ᭄᭞
ᬩᬸᬤ᭄ᬥᬶᬦ᭄ᬢᬵᬧ᭄ᬬᬓ᭄ᬫᬤᬾᬂᬳᬃᬱᬢᬦᬓᬸᬗᬶᬗᬓᬸᬂᬲᬗ᭄ᬱᬬᬵᬧ᭄ᬬᬵᬯᬮᬾᬧ᭞
ᬤᬾᬦ᭄ᬢᬵᬯᬾᬄᬭᬵᬕᬢᬦ᭄ᬧᭀᬧᬫᬓᬤᬶᬕᬶᬦᬯᬾᬍᬗ᭄ᬍᬗᬵᬓᬸᬦ᭄ᬢᬸᬫᬶᬗ᭄ᬳᬮ᭄᭞
ᬫᬵᬬᬵᬫᬸᬗ᭄ᬕ᭄ᬯᬶᬂᬘᬺᬫᬶᬦ᭄ᬮ᭄ᬯᬶᬃᬢ᭄ᬢᬭᬶᬗᬧᬯᭂᬦᬗᬗ᭄ᬓ᭄ᬯᬵᬗᬶᬲᬧ᭄ᬯᬾᬢᬸᬯᬸᬳ᭄ᬢ᭛

᭝᭖᭒᭗᭝\᭝᭙᭕᭝\᭝᭒᭝᭟ᬲᬂᬮ᭄ᬯᬷᬭᬃᬘ᭄ᬘᬵᬗᬭᬂᬩ᭄ᬬᬓ᭄ᬢᬧᬦᬸᬮᬳᬦᬶᬫᬵᬲ᭄ᬓ᭄ᬯᬷᬗ᭄ᬳᬸᬮᬸᬦ᭄ᬬᬦ᭄ᬧᬫᬗ᭄ᬓ᭄ᬯ᭞
ᬲᬂᬮ᭄ᬯᬶᬃᬤᬾᬯᬷᬢᬸᬮᬶᬲ᭄ᬢᬦ᭄ᬯᬸᬭᬸᬗᬓᬲᬭᬶᬓᬵᬓᬸᬦ᭄ᬫᬭᬾᬧᬫᬺᬫᬦ᭄ᬢ᭞
ᬲᬂᬮ᭄ᬯᬶᬃᬯ᭄ᬯᬾᬦᬶᬂᬲᬫᬸᬤ᭄ᬭᬵᬗᬭᬗᬓᭂᬦᬶᬫᬦᬳ᭄ᬓᬸᬦ᭄ᬲᬸᬭᬸᬤ᭄ᬲᬶᬳ᭄ᬢᬫᬵᬲ᭄ᬓᬸ᭞
ᬲᬂᬢᬸᬗ᭄ᬢᬸᬂᬦᬶᬭ᭄ᬯᬶᬦᬶᬂᬓᬾᬢᬓᬓᬭᬶᬓᬘᬭᬶᬓ᭄ᬢ᭄ᬯᬲ᭄ᬓ᭄ᬯᬷᬮᬸᬗ᭄ᬳᬵᬦ᭄ᬢᬫᬗ᭄ᬓᭀ᭛

᭛᭜᭛ᬩᬲᬦ᭄ᬢᬢᬶᬮᬓ᭛᭜᭛––⏑|–⏑⏑|⏑–⏑|⏑–⏑|–⏓

᭝᭖᭒᭘᭝\᭝᭙᭖᭝\᭝᭑᭝᭟ᬦᬵᬳᬦ᭄ᬫᬦᬶᬲ᭄ᬦᬶᬧᬗᬶᬓᭂᬢ᭄ᬦᬶᬭᬭᬵᬕᬘᬶᬳ᭄ᬦ᭞
ᬰᬺᬗ᭄ᬕᬵᬭᬭᬵᬱᬶᬓᬧᬶᬦᭃᬫᬢᭂᬫᬄᬯᬶᬮᬵᬧ᭞
ᬫᬸᬗ᭄ᬕ᭄ᬯᬷᬤᬍᬫ᭄ᬳᬢᬶᬕᬶᬦᬹᬠᬭᬭᬲ᭄ᬭᬭᬱ᭄ᬦ᭄ᬬ᭞
ᬧᬶᬦ᭄ᬭᬵᬃŧᬦᬵᬓᭂᬦᬶᬭᬫᭂᬢ᭄ᬯᬫᭂᬦᬾᬦ᭄ᬧᬧᬗ᭄ᬕᬶᬄ᭛

᭝᭖᭒᭙᭝\᭝᭙᭖᭝\᭝᭒᭝᭟ᬲᬂᬮ᭄ᬯᬶᬃᬳ᭄ᬬᬗᬶᬂᬚᬮᬤᬓᬵᬗᬶᬦᬦᬶᬂᬩᬲᬦ᭄ᬢ᭞
ᬦ᭄ᬤᬵᬢᬦ᭄ᬧᬦᬶᬲ᭄ᬦᬶᬲᬶᬳᬸᬬᬂᬦᬶᬫᬦᬄᬦᬶᬗᭀᬦᭂᬂ᭞
ᬮᬸᬗ᭄ᬳᬵᬮᬯᬦ᭄ᬭᬶᬭᬶᬲᬶᬩᬸᬤ᭄ᬥᬶᬦᬶᬭᬾᬦᬭᬾᬦ᭄ᬤ᭄ᬭ᭞
ᬲᬂᬦᬵŧᬓᬵᬭᬶᬢᭂᬍᬲᬶᬤᬺᬲᬶᬮᬸᬄᬦᬶᬭᬵᬗ᭄ᬤ᭄ᬬᬸᬲ᭄᭛

᭝᭖᭓᭐᭝\᭝᭙᭖᭝\᭝᭓᭝᭟ᬩ᭄ᬬᬵᬢᬷᬢᬲᬂᬧ᭄ᬭᬪᬸᬦᬭᬾᬦ᭄ᬤ᭄ᬭᬱᬸᬢᬵᬯᬶᬯᬓ᭄ᬱᬦ᭄᭞
ᬤᭀᬮᬵᬬᬫᬵᬦᬭᬶᬢᬸᬭᬸᬂᬦᬶᬫᬦᬄᬦᬶᬭᬾᬱᬶ᭞
ᬮᬸᬗ᭄ᬳᬵᬫᬶᬮᬶᬄᬫᬶᬮᬶᬳᬶᬚᬮ᭄ᬯᬦᬶᬭᬾᬦᬭᬾᬦ᭄ᬤ᭄ᬭ᭞
ᬳᬶᬫ᭄ᬧᭂᬃᬲᭂᬓᬃᬫᬶᬤᭂᬭᬫᬾᬢ᭄ᬪ᭄ᬭᬫᬭᬾᬓᬸᬯᬸᬗ᭄ᬦ᭄ᬬ᭛

᭝᭖᭓᭑᭝\᭝᭙᭖᭝\᭝᭔᭝᭟ᬲᬵᬫ᭄ᬧᬸᬦ᭄ᬟᬢᭂᬂᬲᬶᬭᬭᬶᬲᬦ᭄ᬫᬸᬔᬲᬂᬦᬭᬾᬦ᭄ᬤ᭄ᬭ᭞
ᬰ᭄ᬭᬷᬧᬵᬡ᭄ᬟ᭄ᬬᬳᬃᬱᬓᬤᬶᬢᬦ᭄ᬭᬵᬢᬶᬭᬦ᭄ᬢᬸᬫᬶᬗ᭄ᬳᬮ᭄᭞
ᬭᬸᬦ᭄ᬢᬸᬄᬍᬩᬸᬃᬫᬦᬳᬶᬭᬵᬱᭂᬫᬸᬭᬵᬕᬩᬳ᭄ᬦᬶ᭞
ᬮ᭄ᬯᬶᬃᬫᬵᬲ᭄ᬳᬦᬾᬂᬫᬸᬱᬯᬯᬂᬤ᭄ᬭᬯᬤᬾᬦᬶᬗᬧ᭄ᬯᬷ᭛

᭝᭖᭓᭒᭝\᭝᭙᭖᭝\᭝᭕᭝᭟ᬲᬂᬧᬵᬡ᭄ᬟ᭄ᬬᬲᬶᬗ᭄ᬳᬧᬸᬭᬸᬱᬵᬓᬺᬢᬶᬭᬵᬕᬰᬢ᭄ᬭᬸ᭞
ᬰ᭄ᬭᬷᬧᬸᬢ᭄ᬭᬶᬓᬵᬘᬶᬭᬶᬯᭂᬤᬶᬦ᭄ᬧᬭᬭᬶᬂᬧᬟᭃᬫᬦ᭄᭞
ᬲᭃᬄᬩᬸᬤ᭄ᬥᬶᬲᬢ᭄ᬢ᭄ᬯᬦᬭᬦᬵŧᬧᬟᬵᬯᬺᬕᬯ᭄ᬭᬶ᭞
ᬓᬾᬡ᭄ᬟᬶᬢ᭄ᬫᬦᬄᬦᬶᬭᬮᬯᬦ᭄ᬓᬸᬗᬶᬭᬾᬤᬍᬫ᭄ᬢ᭄ᬯᬲ᭄᭛

᭝᭖᭓᭓᭝\᭝᭙᭖᭝\᭝᭖᭝᭟ᬲᬵᬫ᭄ᬧᬸᬦ᭄ᬧᭂᬢᭂᬂᬢ᭄ᬯᬲᬶᬭᬲᭃᬄᬢᬸᬭᬶᬤᬵᬗᬯᬾᬰ᭞
ᬅᬗ᭄ᬳᬶᬂᬳᬶᬦᬾᬃᬲᬶᬮᬶᬳᬲᬶᬄᬦᬭᬦᬵŧᬧᬸᬢ᭄ᬭᬷ᭞
ᬆᬧᬦ᭄ᬓᬢᭀᬦ᭄ᬫᬸᬔᬦᬶᬭᬵᬱᭂᬫᬸᬰᬷᬢᬭᬰ᭄ᬫᬶ᭞
ᬬᬾᬓᬷᬦᬶᬫᬶᬢ᭄ᬢᬦᬶᬭᬫᭀᬚᬭᬫᬦ᭄ᬯᬫᬦ᭄ᬯ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭖᭓᭔᭝\᭝᭙᭗᭝\᭝᭑᭝᭟ᬗ᭄ᬓᬾᬲᬶᬗ᭄ᬳᬵᬲᬦᬫᬵᬲ᭄ᬓ᭄ᬯᬮᬸᬗ᭄ᬕᬸᬳᬧᬭᬦ᭄ᬓᬭᬡᬦᬶᬗᬗᬤᭂᬕ᭄ᬩᬗᬸᬦ᭄ᬯᬶᬯᬮ᭄᭞
ᬭᬵᬓᬦ᭄ᬢᬵᬮᬯᬲᬗᬺᬗᭃᬭᬶᬳᬬᬸᬭᬓ᭄ᬭ᭄ᬬᬦᬶᬓᬓᬭᬡᬦᬶᬗ᭄ᬳᬸᬮᬸᬦ᭄ᬟᬢᭂᬂ᭞
ᬢᭂᬓ᭄ᬯᬦ᭄ᬰ᭄ᬭᬷᬦᬭᬦᬵŧᬪᭀᬚᬫᬗᬸᬢᬸᬲ᭄ᬟᬢᭂᬗᬭᬶᬲᭂᬟᭂᬗᬶᬂᬲ᭄ᬯᬬᬫ᭄ᬩᬭ᭞
ᬦᬵᬳᬦ᭄ᬢᬂᬓᬭᬲᬾᬲᬶᬪᬵᬱᬧᬳᬸᬮᬗ᭄ᬓ᭄ᬯᬭᬶᬓᬶᬢᬬᬬᬶᬳᬦ᭄ᬢᬸᬲᬵᬓᭂᬦ᭛

᭝᭖᭓᭕᭝\᭝᭙᭗᭝\᭝᭒᭝᭟‌ᬯ᭄ᬭᬸᬄᬓᬸᬦ᭄ᬢᬦ᭄ᬧᬗᭂᬦᭀᬳᬓᬸᬗ᭄ᬓᬸᬭᬶᬓᬶᬢᬵᬧᬦᬳᬬᬸᬲᬓᬤᬂᬮᬯᬦ᭄ᬭᬢᬶᬄ᭞
ᬢᬸᬗ᭄ᬕᬮ᭄ᬭᬓ᭄ᬯᬭᬭᬱ᭄ᬢᬭᬶᬂᬫᬸᬔᬮᬯᬦ᭄ᬋᬲᭂᬧᬶᬭᬭᬲᬶᬫᬵᬲ᭄ᬓᬸᬭᬶᬂᬧᬸᬧᬹ᭞
ᬭᬵᬕᬗ᭄ᬓ᭄ᬯᬷᬩᬸᬳᬦᬾᬂᬢᭂᬗᬳ᭄ᬢᬓᬧᬶᬧᬶᬲ᭄ᬮᬭᬢᬸᬭᬶᬤᬓᬶᬦᭃᬮ᭄ᬯᬭᬶᬂᬲᬸᬲᬸ᭞
ᬮᬫ᭄ᬧᬹᬦ᭄ᬓᬧᬺᬫᬭᬶᬂᬧᬲᬗ᭄ᬕᬫᬦᬶᬧᬗ᭄ᬳᬧᬶᬢᬶᬯᭂᬢᬶᬲᬶᬫᬵᬲ᭄ᬓᬸᬭᬶᬗ᭄ᬳᬸᬮᬸᬦ᭄᭛

᭛᭜᭛ᬩᬲᬦ᭄ᬢᬢᬶᬮᬓ᭛᭜᭛––⏑|–⏑⏑|⏑–⏑|⏑–⏑|–⏓

᭝᭖᭓᭖᭝\᭝᭙᭘᭝\᭝᭑᭝᭟ᬲᭀᬚᬃᬦᬭᬵᬥᬶᬧᬢᬶᬢᬦ᭄ᬧᬮᬯᬦ᭄ᬫᬦᬶᬲ᭄ᬦ᭄ᬬ᭞
ᬫᬗ᭄ᬕᬶᬱ᭄ᬝᬰᬶᬱ᭄ᬝᬫᬭᬶᬰᬶᬱ᭄ᬝᬲᬶᬦᭀᬭᬓᭂᬦ᭄ᬬ᭞
ᬮ᭄ᬯᬶᬃᬢᬦ᭄ᬫᬥᬸᬂᬫᬥᬸᬢᬶᬦᬡ᭄ᬟᬶᬗᬓᭂᬦ᭄ᬬᬬᬵᬦ᭄ᬲᭀᬭ᭄᭞
ᬮᬫ᭄ᬩᬵᬫᬦᬶᬲ᭄ᬫᬦᬶᬲᬶᬓᬂᬕᬸᬮᬢᬦ᭄ᬧᬦᬗ᭄ᬓᭂᬧ᭄᭛

᭝᭖᭓᭗᭝\᭝᭙᭘᭝\᭝᭒᭝᭟ᬰ᭄ᬭᬷᬧᬸᬢ᭄ᬭᬶᬓᬵᬲᬶᬭᬫᬸᬮᬢ᭄ᬭᬶᬳᬋᬧ᭄ᬦᬭᬾᬦ᭄ᬤ᭄ᬭ᭞
ᬦ᭄ᬤᬵᬢᬦ᭄ᬓᬧᬹᬳᬦᬧᬢᬦ᭄ᬳᬦᬧᬗ᭄ᬕᬭᬶᬢ᭄ᬦ᭄ᬬ᭞
ᬫᭀᬕᬵᬓᬮᬶᬲ᭄ᬫᬦᬳᬶᬭᬵᬱᭂᬫᬸᬢᬦ᭄ᬧᬦᬗ᭄ᬕᭂᬮ᭄᭞
ᬓᬤ᭄ᬬᬤ᭄ᬯᬢᬶᬗ᭄ᬳᬮᬶᬭᬓᬾᬯᬮᬢᬦ᭄ᬧᬧᬶᬗᬃᬯ᭄ᬯ᭛

᭝᭖᭓᭘᭝\᭝᭙᭘᭝\᭝᭓᭝᭟ᬤᭀᬤᭀᬳᬶᬩᬸᬤ᭄ᬥᬶᬦᬶᬭᬦᬶᬰ᭄ᬘᬬᬲᬂᬲᬸᬦᬦ᭄ᬤᬵ᭞
ᬰ᭄ᬭᬷᬧᬵᬡ᭄ᬟ᭄ᬬᬢᬶᬗ᭄ᬳᬮᬶᬭᬓᬤ᭄ᬬᬗᬸᬢᬸᬲ᭄ᬫᬗᭂᬤ᭄ᬯ᭞
ᬦ᭄ᬤᬦ᭄ᬲᬂᬓᬶᬦᭀᬦᬶᬭᬩᬶᬲᬵᬗᬸᬧᬘᬵᬭᬰᬩ᭄ᬤ᭞
ᬫᭀᬚᬃᬢᬸᬳᬸᬦ᭄ᬧᬮᬶᬧᬮᬶᬦ᭄ᬬᬢᭂᬓᬧ᭄ᬦ᭄ᬬᬫᭀᬚᬭ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭖᭓᭙᭝\᭝᭙᭙᭝\᭝᭑᭝᭟ᬦᬵᬳᬦ᭄ᬰ᭄ᬭᬷᬦᬭᬦᬵŧᬧᬵᬡ᭄ᬟ᭄ᬬᬲᬶᬭᬬᭀᬕ᭄ᬬᬧᬗᬬᬢᬦᬶᬫᬵᬲ᭄ᬓᬸᬭᬶᬂᬳᬬᬸ᭞
ᬳᬾᬫᬦ᭄ᬭᬹᬫ᭄ᬢᬬᬢᬦ᭄ᬧᬕᭂᬕ᭄ᬯᬦᬶᬫᬦᬶᬲ᭄ᬫᬦᬶᬲᬶᬭᬦᬗᬶᬲᬧ᭄ᬯᬗᭀᬮᬓᭂᬦ᭄᭞
ᬅᬗ᭄ᬳᬶᬂᬲᬫ᭄ᬪᬯᬭᬓ᭄ᬯᬗᭃᬩᬦᬳᬸᬬᬗ᭄ᬢᬲᬨᬮᬧᬋᬓᭂᬦ᭄ᬢᬭᬶᬂᬢᬶᬮᬫ᭄᭞
ᬲᬶᬂᬲᭀᬚᬃᬳᬚᬶᬬᬦ᭄ᬭᬳᬲ᭄ᬬᬭᬱᬦᬶᬂᬰᬬᬦᬓᭂᬫᬶᬢᬦᬦ᭄ᬢᬘᬸᬧ᭄ᬯᬦ᭛

᭝᭖᭔᭐᭝\᭝᭙᭙᭝\᭝᭒᭝᭟ᬬᬤ᭄ᬬᬲ᭄ᬢᬸᬦ᭄ᬓᬶᬢᬫᬵᬲ᭄ᬓᬸᬦᬵᬫᭂᬗᬫᭂᬗᬾᬂᬢᬸᬳᬭᬯᬓᬮᬯᬦ᭄ᬦᬭᬾᬰ᭄ᬯᬭ᭞
ᬩ᭄ᬬᬓ᭄ᬢᬵᬦᬗ᭄ᬰᬬᬘᬓ᭄ᬭᬯᬵᬓᬤᬤᬶᬫᬵᬦᬸᬱᬫᬝᬶᬓᬝᬶᬓᬦ᭄ᬫᬭᬶᬂᬟᬭᬢ᭄᭞
ᬫ᭄ᬯᬂᬬᬦ᭄ᬓᬃᬯ᭄ᬯᬦᬭᬾᬦ᭄ᬤ᭄ᬭᬫᬵᬲ᭄ᬓᬸᬫᬳᬵᬲᬾᬂᬧᬲᬶᬲᬶᬫᭂᬕᬶᬮᬭᬶᬂᬯ᭄ᬯᬗᬶᬂᬧᬲᬶᬭ᭄᭞
ᬩ᭄ᬬᬓ᭄ᬢᬵᬦᭂᬗ᭄ᬕᬳᬤᬾᬯᬦᬶᬂᬫᬶŧᬸᬦᬭᬵᬰᬶᬫᭂᬢᬸᬳᬋᬧᬳᬶᬫ᭄ᬬᬳᬶᬫ᭄ᬬᬦ᭛

᭝᭖᭔᭑᭝\᭝᭙᭙᭝\᭝᭓᭝᭟ᬅᬢ᭄ᬬᬦ᭄ᬢᬾᬂᬓᬮᬗᭃᬦ᭄ᬍᬬᭂᬧ᭄ᬯᬶᬦᬸᬮᬢᬦ᭄ᬧᬢᭂᬫᬸᬦᬶᬍᬗᭂᬗᬶᬂᬧᬲᬶᬃᬯᬸᬓᬶᬭ᭄᭞
ᬦ᭄ᬤᬦ᭄ᬤᬹᬭᬵᬫᬟᬦᬾᬮᬗᭃᬦᬶᬧᬢᭂᬫᬸᬦ᭄ᬢᬫᬢᭂᬫᬸᬓᬮᬯᬦ᭄ᬦᬭᬾᬰ᭄ᬯᬭ᭞
ᬬᬤ᭄ᬬᬵᬧᬶᬦ᭄ᬧᬟᬭᬶᬂᬮᬗᭃᬧᬶᬲᬦᬶᬗᬹᬓᬤᬶᬭᬭᬱᬦᬶᬫᬵᬲ᭄ᬓ᭄ᬯᬲᬗ᭄ᬕᬫ᭞
ᬗ᭄ᬳᬶᬂᬕᬵᬦ᭄ᬬᬵᬫᬟᬦᬾᬭᬭᬱ᭄ᬢᬭᬭᬲᬶᬂᬭᬢᬶᬫᬤᬦᬦᬓᬵᬮᬶᬳᬦ᭄ᬳᬸᬍᬲ᭄᭛

᭛᭜᭛ᬫᬵᬮᬶᬦᬷ᭛᭜᭛⏑⏑⏑|⏑⏑⏑|–––|⏑––|⏑–⏓

᭝᭖᭔᭒᭝\᭝᭑᭐᭐᭝\᭝᭑᭝᭟ᬦᬳᬦᬸᬘᬧᬦᬶᬓᬵᬧᬾᬢ᭄ᬧᬾᬢ᭄ᬫᬦᬶᬲ᭄ᬢᬦ᭄ᬧᬫᬦ᭄ᬤᬶ᭞
ᬓᬤᬶᬋᬲᭂᬧᬭᬱᬦ᭄ᬬᬾᬩᬸᬤ᭄ᬥᬶᬭᬓ᭄ᬭ᭄ᬬᬦ᭄ᬲᬸᬧᬸᬢ᭄ᬭᬷ᭞
ᬓᬸᬦᬗᬧᬢᬦᬶᬓᬵᬗ᭄ᬤᬾᬳᬃᬱᬭᬶᬂᬳᬃᬱᬦᬶᬂᬮᬾᬦ᭄᭞
ᬯᬶᬨᬮᬓᬤᬶᬫᬦᬶᬲ᭄ᬦᬶᬂᬢ᭄ᬯᬓ᭄ᬬᬦᬶᬂᬫᬤ᭄ᬬᬲᬓ᭄ᬢ᭛

᭝᭖᭔᭓᭝\᭝᭑᭐᭐᭝\᭝᭒᭝᭟ᬦᬭᬧᬢᬶᬢᬦᬬᬵᬗ᭄ᬮᬶᬄᬢᬦ᭄ᬲᬳᬸᬃᬮ᭄ᬯᬶᬃᬢᬸᬮᬶᬲ᭄ᬫᬵᬲ᭄᭞
ᬋᬗᬸᬦᬶᬭᬧᬗᬤᬾᬰᬦ᭄ᬬᬦ᭄ᬢᬦᬗ᭄ᬕᬵᬫᬶᬢᬸᬳ᭄ᬯ᭞
ᬓᬮᬮᬸᬮᬓᬸᬦᬶᬭᬵᬗ᭄ᬤᭀᬄᬫᬹᬃᬮᬯᬦ᭄ᬲᬂᬲᬸᬦᬦ᭄ᬤᬵ᭞
ᬦᬺᬧᬢᬶᬓᬯᭂᬓᬲᬵᬓᬸᬂᬰᬷᬖ᭄ᬭᬫᬵᬯᬓ᭄ᬯᬶᬮᬵᬧ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭖᭔᭔᭝\᭝᭑᭐᭑᭝\᭝᭑᭝᭟ᬭᬓ᭄ᬭ᭄ᬬᬦ᭄ᬲᬂᬓᭂᬦᬭᬵᬕᬢᬷᬩ᭄ᬭᬓᬓᬭᬓ᭄ᬭ᭄ᬬᬦᬗᬸᬯᬢᬦᬳᬬ᭄ᬯᬲᬗ᭄ᬰᬬ᭞
ᬳ᭄ᬭᬹᬲᬂᬳ᭄ᬬᬂᬫᬤᬦᬾᬳᬢᬶᬦ᭄ᬢᬤᬳᬸᬢᭂᬗ᭄ᬓ᭄ᬯᬩᭂᬩᭂᬤᭂᬦᬶᬢᬗᬦ᭄ᬓᬸᬳᭂᬫ᭄ᬩᬦ᭞
ᬗ᭄ᬳᬶᬂᬚᬫ᭄ᬧ᭄ᬬᬦ᭄ᬢᬓᬭᬵᬱᬶᬓᬦ᭄ᬓᬸᬦᬫᭂᬓᬸᬮ᭄ᬕᬋᬕᭂᬢᭂᬦᬫᬶᬚᭂᬢ᭄ᬫᬶᬚᭂᬢ᭄ᬲᬸᬲᬸ᭞
ᬭᭀᬫᬦ᭄ᬢᬵᬚᬸᬫᭂᬦᬶᬗ᭄ᬳᬸᬮᬸᬦ᭄ᬲᬤᬓᬦᬗ᭄ᬓ᭄ᬯᬦᬦᭂᬲᭂᬧᬶᬮᬝᬶᬦ᭄ᬢᬭᬶᬂᬢᬶᬮᬫ᭄᭛

᭝᭖᭔᭕᭝\᭝᭑᭐᭑᭝\᭝᭒᭝᭟ᬓᭀᬘᬧ᭄ᬫᬵᬲ᭄ᬓᬸᬯᬶᬘᬓ᭄ᬱᬡᭀᬡ᭄ᬟᬳᬕᬶᬬᭀᬕ᭄ᬬᬧᬦᬕᬭᬩᬶᬲᬵᬫᬗᬸᬦ᭄ᬮᬸᬮᬸᬢ᭄᭞
ᬗ᭄ᬓᬾᬢᬤ᭄ᬬᬄᬫᬢᬦᬶᬗ᭄ᬳᬸᬮᬸᬦ᭄ᬲᬶᬧᬢᬦᬦ᭄ᬢᬧᭂᬦᭂᬤᭂᬦᬸᬲᬧᬦ᭄ᬢᬭᬶᬂᬧᬸᬲᬸᬄ᭞
ᬬᬦ᭄ᬓᬵᬮᬦ᭄ᬢᬧᬶᬦᬗ᭄ᬓ᭄ᬯᬓᭂᬦ᭄ᬯ᭄ᬯᬬᬚᬚᬗ᭄ᬓᬸᬭᬭᬶᬲᬶᬓᬸᬲᬶᬓᬸᬦ᭄ᬢᬬᬦ᭄ᬘᬮ᭞
ᬓᬸᬗ᭄ᬢᬫ᭄ᬯᬂᬢᬸᬭᬶᬤᬗ᭄ᬓᬸᬧᬵᬤ᭄ᬯᬓᭂᬦᬫᬵᬲ᭄ᬓᬸᬧᬢᬶᬢᬶᬲᬦᬮᬸᬄᬫᬭᬦ᭄ᬭᬧᭂᬢ᭄᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭖᭔᭖᭝\᭝᭑᭐᭒᭝\᭝᭑᭝᭟ᬦᬳᬦ᭄ᬢᭂᬫᬳᬵᬦᬶᬂᬧ᭄ᬭᬧᬜ᭄ᬘᬦᬶᬫᬦᬄᬦᬺᬧᬢᬶᬯᬳᬸᬮᬶᬧᬸᬃᬮᬶᬦᬗ᭄ᬯᬓᭂᬦ᭄᭞
ᬳᬦᬵᬫ᭄ᬩᭂᬓᬶᬭᬫᬦ᭄ᬢᬸᬓᬵᬫ᭄ᬭᬸᬤᬢᬸᬳᬸᬦ᭄ᬫᬯᬭᬳᬭᬸᬫᬸᬳᬸᬦ᭄ᬭᬶᬲᬂᬧ᭄ᬭᬪᬸ᭞
ᬓᬢᭀᬦᬸᬚᬭᬦᬶᬂᬫᬸᬮᬢ᭄ᬭᬶᬲᬶᬭᬢᬦ᭄ᬧᬫᬳᬵᬬᬸᬓᬤᬶᬩᬸᬤ᭄ᬥᬶᬦᬶᬂᬭᬭᬾ᭞
ᬬᬳᬾᬢᬸᬦᬶᬭᬢᬦ᭄ᬯᬯᬂᬫᬸᬮᬶᬳᬗᬦ᭄ᬢ᭄ᬬᬓᭂᬦᬶᬳᬸᬯᬸᬲᬦᬶᬂᬲ᭄ᬯᬬᬫ᭄ᬩᬭ᭛

᭝᭖᭔᭗᭝\᭝᭑᭐᭒᭝\᭝᭒᭝᭟ᬩ᭄ᬬᬢᬷᬢᬭᬶᬲᭂᬟᭂᬂᬦᬶᬭᬦ᭄ᬫᬭᬶᬭᬶᬫᬂᬢᬸᬘᬧᬲᬳᬦᬦᬶᬂᬯ᭄ᬯᬗᬶᬂᬲᬪᬵ᭞
ᬫᬦᬳ᭄ᬦ᭄ᬬᬧᬟᬧᬓ᭄ᬱᬧᬵᬢᬭᬶᬦᬭᬾᬦ᭄ᬤ᭄ᬭᬱᬸᬢᬢᬦᬳᬋᬧ᭄ᬭᬶᬲᬂᬧ᭄ᬭᬪᬸ᭞
ᬧᬟᬵᬰ᭄ᬭᬗᬗᬸᬘᬧ᭄ᬭ᭄ᬬᬸᬮᬶᬄᬦᬺᬧᬲᬸᬢᬵ‌ᬯ᭄ᬭᬸᬳᬶᬳᬋᬧᬦᬶᬭᬾᬭᬶᬲᬂᬳᬚ᭞
ᬅᬮᬧ᭄ᬢᬯᬸᬲᬫᬄᬦᬳᬦ᭄ᬮᬶᬗᬶᬓᬦᬵᬗ᭄ᬕᭂᬢᭂᬫᬲᬳᬸᬭᬦᬢᬃᬬ᭄ᬬᬗᬤ᭄ᬯᬓᭂᬦ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭖᭔᭘᭝\᭝᭑᭐᭓᭝\᭝᭑᭝᭟ᬭᬵᬕᬰ᭄ᬭᬷᬦᬭᬦᬵŧᬧᬸᬢ᭄ᬭᬫᬲᭂᬯᭃᬓᬤᬶᬓᬬᬸᬭᬕᬲᬶᬂᬮᬩᬸᬄᬓᬧᬢ᭄᭞
ᬑᬲᬶᬓ᭄ᬩᬸᬤ᭄ᬥᬶᬦᬶᬭᬾᬟᬢᭂᬂᬦᬺᬧᬲᬸᬢᬵᬯᬶᬦᬮᬶᬗᬶᬭᬢᭂᬓᬵᬓᬶᬲᬧ᭄ᬯᬦ᭞
ᬅᬕ᭄ᬬᬵᬯᬾᬳᬲᭂᬧᬄᬲᬓᬾᬯᬚᬲᬶᬮᬶᬄᬲᬸᬯᬮᬕᬸᬬᬸᬧᬦᬃᬓᬦᬶᬂᬫᬸᬮᬢ᭄᭞
ᬩ᭄ᬯᬢ᭄ᬰᬺᬗ᭄ᬕᬵᬭᬤᬳᬢ᭄ᬧᬦᬵᬦ᭄ᬢ᭄ᬯᬦᬶᬭᬫᬃᬫ᭄ᬫᬭᬱᬦᬶᬓᬋᬲᭂᬧ᭄ᬭᬶᬦᭂᬗ᭄ᬯᬓᭂᬦ᭄᭛

᭝᭖᭔᭙᭝\᭝᭑᭐᭓᭝\᭝᭒᭝᭟ᬗ᭄ᬓᬾᬭᬓ᭄ᬭ᭄ᬬᬦ᭄ᬧᬓᬶᬲᬧ᭄ᬯᬦᭀᬦᭂᬗᬮᬯᬲ᭄‌ᬗ᭄ᬳᬸᬮᬸᬦᬶᬩᬸᬲᬗᬧᬶᬡ᭄ᬟᬦᬷᬭᬤ᭞
ᬲᬂᬲᬗ᭄ᬳᬸᬩ᭄ᬦᬶᬮᬸᬮᬸᬢ᭄ᬓᬸᬲᬂᬧᬢᭂᬭᬶᬓᬸᬗ᭄ᬓᬸᬓᬶᬮᬢᬶᬧᭂᬢᭂᬗᬶᬢ᭄ᬯᬲᬶᬗ᭄ᬳᬸᬮᬸᬦ᭄᭞
ᬲᬂᬋᬫ᭄ᬦᬶᬂᬢᬸᬭᬶᬤᬵᬗᬮᬄᬲᬶᬳᬧᬸᬧᬸᬢ᭄ᬳᬸᬬᬗᬫᭂᬓᬲᬓᭂᬦ᭄ᬧᬸᬢᭂᬓ᭄ᬳᬢᬶ᭞
ᬲᬂᬢ᭄ᬭᬸᬄᬢ᭄ᬭᬸᬄᬦᬶᬮᬗᭃᬗ᭄ᬓᬸᬫᬸᬓ᭄ᬱᬳᬶᬦᬶᬟᭂᬧ᭄ᬓᬶᬦᬶᬲᬧᬸᬲᬳᬚᬵᬢᭂᬫᬄᬭᬶᬭᬶᬲ᭄᭛

᭝᭖᭕᭐᭝\᭝᭑᭐᭓᭝\᭝᭓᭝᭟ᬤᭀᬦ᭄ᬓ᭄ᬯᬗ᭄ᬮᬶᬢ᭄ᬮᬶᬢᬭᭀᬫᬭᬓ᭄ᬭ᭄ᬬᬦᬦᬧᬓ᭄ᬦᬧᬓᬳᬬᬸᬦᬶᬫᬵᬲ᭄ᬓᬸᬭᬶᬂᬢᬶᬮᬫ᭄᭞
ᬆᬧᬦ᭄ᬢᬦ᭄ᬳᬦᬮᬾᬦ᭄ᬧ᭄ᬭᬫᬵᬡᬭᬶᬭᬭᬱ᭄ᬢᬦᬗᬭᬗᬗᬶᬲᬧ᭄ᬯᬓᭂᬦ᭄ᬧᬸᬟᬓ᭄᭞
ᬫᬵᬲ᭄ᬓ᭄ᬯᬷᬦ᭄ᬤᬸᬂᬳᬸᬦᬶᬗᬦ᭄‌ᬗ᭄ᬳᬸᬮᬸᬦ᭄ᬭᬶᬫᬦᬶᬲᬶᬂᬫᬢᬲᬭᬱᬶᬚᬓᬵᬩᬸᬦᬦ᭄ᬫᬥᬸ᭞
ᬲᬸᬗ᭄ᬱᬸᬂᬭᬵᬕᬢᭂᬗᬄᬧᬸᬭᬶᬳ᭄ᬢᬓᬮᬯᬦ᭄ᬧᬶᬧᬶᬢᬟᬳᬦᬶᬮᬸᬳ᭄ᬢᬧᬶᬦ᭄ᬢᬦᭂᬦ᭄᭛

᭝᭖᭕᭑᭝\᭝᭑᭐᭓᭝\᭝᭔᭝᭟ᬧᬗ᭄ᬓ᭄ᬯᬦ᭄ᬓ᭄ᬯᬷᬩᬸᬯᭂᬢᭂᬄᬢᬸᬭᬸᬂᬧᬶᬦᬓᬧᬗᬺᬗᬶᬳᬦᬶᬗᬗᭂᬲᬄᬧᬶᬦᬗ᭄ᬓ᭄ᬯᬓᭂᬦ᭄᭞
ᬢᬧ᭄ᬯᬦ᭄ᬓᬵᬦᬶᬍᬗᭂᬦ᭄ᬓᬸᬤᬾᬦᬶᬓᬸᬓᬸᬦᬶᬂᬳᬶᬦᬭᬶᬳᬭᬶᬫᬶᬗᬾᬓᬶᬦᭀᬮᬓᭂᬦ᭄᭞
ᬫ᭄ᬯᬂᬢᬧ᭄ᬯᬦ᭄ᬓᬢᭂᬧᬓ᭄ᬚᬚᬗ᭄ᬓᬸᬓᬮᬯᬦ᭄ᬧᬶᬧᬶᬢᭂᬓᬧᬶᬗᬋᬲ᭄ᬓᬶᬦᬾᬯᬮ᭞
ᬗ᭄ᬳᬶᬂᬭᬓ᭄ᬭ᭄ᬬᬦ᭄ᬓᬭᬡᬦ᭄ᬬᬦᬾᬫ᭄ᬯᬭᬕᭂᬢᬫ᭄ᬯᬗᬦᬸᬮᬸᬗᬫᬦᭂᬫ᭄ᬩᬸᬦᭂᬫ᭄ᬩᬸᬭ᭛

᭛᭜᭛ᬯᬶᬲᬃᬚ᭄ᬚᬶᬢ᭛᭜᭛–⏑⏑|–⏑⏑|–⏑⏑|⏑⏑⏑|⏑–⏑|⏑–⏑|⏑⏓

᭝᭖᭕᭒᭝\᭝᭑᭐᭔᭝\᭝᭑᭝᭟ᬗ᭄ᬓᬾᬲᬗᬧᬶᬡ᭄ᬟᬦᬶᬭᬵᬢ᭄ᬫᬓᬢᬶᬦᭂᬫᬳᬵᬓᭂᬦ᭄ᬫᬡᬶᬭᬵᬚᬲᬸᬢᬵ᭞
ᬢᬦ᭄ᬳᬦᬗᬹᬦᬶᬤᭂᬮᬵᬳᬓᬤᬶᬓᬶᬢᬲᬸᬚᬦ᭄ᬫᬲᬸᬰᬷᬮᬯᬕᭂᬤ᭄᭞
ᬲᬂᬤᬤᬶᬚᬦ᭄ᬫᬲᬓᬾᬂᬢᬬᬢᬬᬓᬤᬶᬭᬓ᭄ᬭ᭄ᬬᬦᬭᬹᬫᬦᬸᬮᬸᬲ᭄᭞
ᬫᬵᬲ᭄ᬓᬸᬰᬰᬵᬗ᭄ᬓᬯᬶᬫᬵᬦᬓᬭᬶᬓᬓᬶᬢᬫᬗ᭄ᬤᬤᬶᬫᬃᬫ᭄ᬫᬤᬳᬢ᭄᭛

᭝᭖᭕᭓᭝\᭝᭑᭐᭔᭝\᭝᭒᭝᭟ᬅᬗ᭄ᬕ᭄ᬭᬶᬗᬶᬲᬶᬫ᭄ᬩᬮᬶᬭᬓ᭄ᬭ᭄ᬬᬦᬫᬭᬱᬦᬫᭀᬖᬢᭂᬓᬵᬗ᭄ᬮᬭᬦᬶ᭞
ᬤ᭄ᬬᬳ᭄ᬓᬸᬦᬶᬳᬦ᭄ᬢᬸᬮᬸᬗᭂᬦ᭄‌ᬗ᭄ᬳᬸᬮᬸᬦᬸᬯᬢᬦᬓᬵᬭᬡᬦᬶᬂᬯᬭᬱ᭞
ᬕ᭄ᬭᬶᬂᬓᭂᬦᬭᬵᬕᬮᬭᬗ᭄ᬓ᭄ᬯᬗᬶᬦᬓᬶᬦᬓᬶᬫᭂᬗ᭄ᬕᭂᬧᬢᬷᬲᬧᬦᬲ᭄᭞
ᬫᬵᬲ᭄ᬓᬸᬫᬢᬂᬬᬦᬓᬃᬧᬶᬧᬶᬕᬸᬮᬶᬕᬢᭂᬗᬄᬧᬮᬓᬸᬦ᭄ᬭᬶᬓᬶᬢ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭖᭕᭔᭝\᭝᭑᭐᭕᭝\᭝᭑᭝᭟ᬦᬵᬳᬦ᭄ᬤᬾᬲᬂᬅᬚᬵᬗᬸᬘᬧ᭄ᬫᭂᬢᬸᬭᬭᬲ᭄ᬦᬶᬓᬢᬭᬸᬡᬦᬶᬭᬵᬗ᭄ᬳᬶᬟᭂᬧ᭄‌ᬲ᭄ᬫᬭ᭞
ᬫᬫ᭄ᬩᭃᬢᬸᬃᬯ᭄ᬯᬦᬶᬧᬗ᭄ᬓ᭄ᬯᬦᬗ᭄ᬳᬭᬲᬶᬧᬗ᭄ᬮᬯᬤᬶᬗᬳᬬᬸᬭᬶᬂᬧᬲᬗ᭄ᬕᬫᬦ᭄᭞
ᬓᬤ᭄ᬬᬗᬺᬗ᭄ᬯᬋᬗᬶᬄᬮᬯᬦ᭄ᬧᬗᭂᬲᬳᬶᬂᬓᬶᬦᬶᬲᬧᬸᬭᬱᬦᬶᬂᬯ᭄ᬯᬗᬗᬺᬗᭃ᭞
ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬧ᭄ᬯᬫᬸᬱ᭄ᬝᬶᬦᬶᬗᬓᬸᬂᬓᬧᬦᬲᬶᬭᬦᬗᬶᬱ᭄ᬝ᭄ᬬᬫᬶᬦ᭄ᬢᬭ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭖᭕᭕᭝\᭝᭑᭐᭖᭝\᭝᭑᭝᭟ᬉᬚᬃᬲᬂᬅᬚᬯᬃᬡ᭄ᬦᬯᬃᬱᬢᬸᬫᬶᬩᬵᬦᭂᬓᬭᬓᭂᬦᬲᬦᬵᬗᬺᬗᭃᬕᭂᬋᬄ᭞
ᬅᬰᭀᬓᬟᬶᬦᭂᬟᭂᬃᬲᬯᬂᬦᬺᬧᬲᬸᬢᬵᬯᬳᬸᬓᬲᬶᬭᬫᬮᬹᬗᬧᬵᬤᬧ᭞
ᬯᬯᬂᬲᭂᬓᬭᬶᬭᬵᬦᭂᬟᭂᬂᬪ᭄ᬭᬫᬭᬢᬦ᭄ᬳᬦᬯᬦᬶᬫᬭᬓᬾᬯᬮᬵᬢᬶᬮᬭ᭄᭞
ᬅᬧᬦ᭄ᬲᬂᬅᬚᬭᬓ᭄ᬯᬢᬦ᭄ᬯᬸᬭᬸᬗᬗᭀᬮᬗᬋᬓᬦᬫᭂᬦᬾᬦ᭄ᬧᬫᬗ᭄ᬓ᭄ᬯᬓᭂᬦ᭄᭛

᭝᭖᭕᭖᭝\᭝᭑᭐᭖᭝\᭝᭒᭝᭟ᬦᬭᬾᬦ᭄ᬤ᭄ᬭᬢᬦᬬᬵᬯᭂᬦᭂᬲ᭄ᬫᬸᬮᬢᬶᬭᬹᬧᬲᬂᬅᬚᬯᬯᬗᬕ᭄ᬭᬶᬗᬗ᭄ᬮᬬᬸᬂ᭞
ᬓᬲᬫ᭄ᬩᭂᬢᬶᬫᬦᬶᬲ᭄ᬫᬦᬶᬲ᭄ᬦᬶᬮᬸᬗᬶᬤᬶᬂᬫᬢᬲᬭᬱᬶᬚᬓᬾᬗ᭄ᬕᬸᬢᬦ᭄ᬳᬮᬶᬲ᭄᭞
ᬳᬸᬯᬸᬲ᭄‌ᬯ᭄ᬭᬸᬳᬶᬫᬦᬶᬲ᭄ᬦᬶᬭᬦ᭄ᬓᬲᬭᬶᬓᬶᬂᬮᬶᬢᬸᬳᬬᬸᬲᬸᬪᬕᬾᬂᬲ᭄ᬯᬬᭂᬫ᭄ᬩᬭ᭞
ᬬᬓᬵᬭᬡᬦᬶᬭᬵᬳᬋᬧ᭄ᬫᬋᬓᬧᬗ᭄ᬓᬸᬦᬸᬯᬢᬸᬯᬢᬦᬾᬂᬲᭂᬧᬄᬲᬭᬶᬓ᭄᭛

᭝᭖᭕᭗᭝\᭝᭑᭐᭖᭝\᭝᭓᭝᭟ᬲᬯᬾᬢ᭄ᬦᬶᬧᬫᬦᬲ᭄ᬦᬶᬓᬂᬫᬤᬦᬩᬳ᭄ᬦᬶᬭᬶᬳᬢᬶᬦᬶᬭᬫᬗ᭄ᬓᬶᬦᬗ᭄ᬮᬭᬾ᭞
ᬢᬶᬦᬃᬓᬦᬶᬭᬭᬵᬚᬧᬸᬢ᭄ᬭᬤᬤᬶᬦᬶᬂ‌ᬲ᭄ᬫᬭᬲᬂᬅᬚᬫᬭᬾᬂᬲ᭄ᬯᬬᭂᬫ᭄ᬩᬭ᭞
ᬫᬸᬯᬄᬲᬂᬅᬚᬲᬗ᭄ᬱᬬᬵᬦᬳᬦᬳᬵᬫᬸᬮᬢᬶᬳᬬᬸᬦᬭᬾᬦ᭄ᬤ᭄ᬭᬧᬸᬢ᭄ᬭᬶᬓᬵ᭞
ᬭᬢᬶᬄᬓᬭᬶᬓᬲᬶᬦ᭄ᬯᬬᭂᬫ᭄ᬩᬭᬓᭂᬦᬶᬂᬫᬤᬦᬦᬕᬭᬮᬶᬂᬦᬶᬭᬾᬳᬢᬶ᭛

᭝᭖᭕᭘᭝\᭝᭑᭐᭖᭝\᭝᭔᭝᭟ᬲᬶᬧᬢ᭄ᬦᬺᬧᬲᬸᬢᬵᬮᬸᬢᬸᬃᬓᬤᬶᬳᬸᬫᬾᬭᬶᬧᬗᬸᬲᬧᬦᬭᬾᬰ᭄ᬯᬭᬵᬢ᭄ᬫᬚ᭞
ᬕᭂᬮᬸᬂᬦᬶᬭᬩᬗᬸᬦ᭄ᬳᬋᬧ᭄ᬲᬸᬭᬸᬬᬦᬾᬚᬭᬶᬚᬶᬦᬺᬧᬢᬶᬧᬸᬢ᭄ᬭᬬᬦ᭄ᬮᬸᬓᬭ᭄᭞
ᬅᬗᬺᬲ᭄ᬓᬤᬶᬳᬋᬧ᭄ᬓᬤᭂᬫ᭄ᬯᬦᬦᬤᬾᬲᬂᬅᬚᬫᬢᬦᬶᬭᬵᬗ᭄ᬤᬤᬓ᭄ᬮᬸᬫᬸᬄ᭞
ᬧᬦᬶᬗ᭄ᬱᭂᬢᬶᬢᬧᬶᬄᬦᬶᬭᬵᬱᭂᬫᬸᬳᬋᬧ᭄ᬮᬸᬓᬭᬦᬦᬶᬢᬗᬦ᭄ᬦᬺᬧᬵᬢ᭄ᬫᬚ᭛

᭝᭖᭕᭙᭝\᭝᭑᭐᭖᭝\᭝᭕᭝᭟ᬯᬚᬦᬺᬧᬢᬶᬧᬸᬢ᭄ᬭᬓᬵᬢᬭᬭᬭᬱ᭄ᬦ᭄ᬬᬢᭂᬓᬢᬫᬫᬸᬲᬸᬄᬬᬦᬶᬂᬮᬝᬶ᭞
ᬅᬮᬮ᭄ᬓᭂᬢᭂᬓᭂᬢᭂᬕ᭄ᬦᬶᬭᬾᬂᬚᬚᬮᬸᬫᬶᬡ᭄ᬟᬶᬳᬦᬚᬚᬦᬭᬾᬦ᭄ᬤ᭄ᬭᬧᬸᬢ᭄ᬭᬶᬓᬵ᭞
ᬅᬲᬗ᭄ᬕ᭄ᬭᬳᬦᬔᬵᬮᬸᬗᬶᬤ᭄ᬢᬗᬦᬶᬭᬵᬫᬶᬭᬳᬳᬋᬧᬤᬸᬦ᭄ᬮᬯᬦ᭄ᬲᬸᬲᬸ᭞
ᬢᭂᬓᬾᬭᬸᬗᬶᬭᬢᬦ᭄ᬧᬓᬵᬮᬓᬸᬫᭂᬲᬸᬢ᭄ᬲᭂᬫᬸᬲᭂᬫᬸᬦᬶᬗᬲᭂᬗ᭄ᬳᬶᬢᬶᬂᬧᬶᬧᬶ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭖᭖᭐᭝\᭝᭑᭐᭗᭝\᭝᭑᭝᭟ᬲᬂᬫᬫ᭄ᬩᬂᬓᬯᬶᬤᭀᬱᬢᬦ᭄ᬲᬳᬶᬦᬭᬾᬦ᭄ᬤ᭄ᬭᬱᬸᬢᬫᬋᬓᬫᬗ᭄ᬓᬸᬧᬯ᭄ᬯᬳᬦ᭄᭞
ᬮᬵᬯᬦ᭄ᬤ᭄ᬬᬄᬚᬬᬯᬲ᭄ᬧᬓᬵᬲᬶᬳᬶᬓᬢᬦ᭄ᬲᬳᬶᬧᬤᬦᬭᬦᬵŧᬧᬸᬢ᭄ᬭᬶᬓᬵ᭞
ᬦ᭄ᬤᬦ᭄ᬭᬓ᭄ᬯᬾᬦᬮᬧᬦ᭄ᬲᭂᬟᭂᬗ᭄ᬦ᭄ᬬᬦᬳᬜᬂᬢᬶᬦᬸᬢᬶᬓᬫᬧᬲᬄᬫᬤᬸᬫ᭄ᬢᬸᬳᬦ᭄᭞
ᬢᭂᬫ᭄ᬩᬾᬦ᭄ᬬᬦ᭄ᬲᬧᬢᬶᬗ᭄ᬳᬮᬦ᭄ᬧᬟᬮᬸᬫᬸᬄᬓᬯᭂᬮᬲᬋᬧᬮᬸᬗ᭄ᬮᬸᬗᬦ᭄ᬢᬗᬶᬲ᭄᭛

᭝᭖᭖᭑᭝\᭝᭑᭐᭗᭝\᭝᭒᭝᭟ᬲᬂᬫᬫ᭄ᬩᬂᬓᬯᬶᬤᭀᬱᬫᬵᬚᬭᬶᬦᬭᬾᬦ᭄ᬤ᭄ᬭᬢᬦᬬᬦᭂᬳᭂᬭᬗ᭄ᬳᭂᬫᬹᬢᬗᬶᬲ᭄᭞
ᬭᬓ᭄ᬭ᭄ᬬᬦ᭄ᬳᭀᬦ᭄ᬬᬫᬦᭂᬳ᭄ᬢᬢᬶᬗ᭄ᬳᬮᬦᬧᬸᬦ᭄ᬫᬭᬶᬓᬫᬓᬗᬭᬦ᭄ᬫᬥᬹᬤᬓᬵ᭞
ᬧᬸᬦ᭄ᬫᬸᬗ᭄ᬕ᭄ᬯᬷᬳᬶᬭᬶᬗᬦ᭄ᬫᬋᬓ᭄ᬮᬶᬦᬶᬳᬗᬦ᭄ᬯᬕᭂᬤᬭᬭᬲᬫᬗ᭄ᬓᬸᬧᬯ᭄ᬯᬳᬦ᭄᭞
ᬅᬗ᭄ᬳᬶᬂᬧᬸᬦ᭄ᬚᬸᬕᬢᬦ᭄ᬯᭂᬦᬂᬫᬸᬮᬢᬯᬃᬡ᭄ᬦᬮᬭᬫᬢᬦᬗᭃᬮᬓᭂᬦ᭄ᬢᬗᬶᬲ᭄᭛

᭝᭖᭖᭒᭝\᭝᭑᭐᭗᭝\᭝᭓᭝᭟ᬬᬤ᭄ᬬᬲ᭄ᬢᬸᬦ᭄ᬦᬺᬧᬧᬸᬢ᭄ᬭᬶᬓᬵᬫᬭᬫᭂᬦᬾᬳᬸᬫᬢᬸᬭᬓᭂᬦᬭᬹᬫ᭄ᬦᬶᬭᬾᬓᬶᬢ᭞
ᬭᬓ᭄ᬭ᭄ᬬᬦ᭄ᬢᬦ᭄ᬯᭂᬦᬗᬾᬤᬶᬳᬾᬲᬶᬭᬬᬤᬶᬦ᭄ᬲᬶᬭᬢᬸᬫᭂᬗᭂᬢᬧᬸᬦ᭄ᬫᬥᬹᬤᬓᬵ᭞
ᬤᬹᬭᬦ᭄ᬥᬵᬭᬓᬭᬶᬂᬮᬭᬲ᭄ᬫᬭᬫᬦᭂᬳ᭄ᬢᬧᬶᬦᬲᬳᬓᭂᬦᬶᬂᬢᬸᬳᬦ᭄ᬢᬸᬳᬦ᭄᭞
ᬗ᭄ᬳᬶᬂᬫᬢ᭄ᬬᬵᬗᬭᬗᬾᬤᬕᬦ᭄ᬢᬩᬧᬢᬦ᭄ᬧᬦᭂᬫᬸᬓᬳᬸᬮᬸᬦᬦ᭄ᬲᬤᬵᬫᬋᬓ᭄᭛

᭝᭖᭖᭓᭝\᭝᭑᭐᭗᭝\᭝᭔᭝᭟ᬫ᭄ᬯᬂᬬᬦ᭄ᬰ᭄ᬭᬷᬦ᭄ᬤᬸᬫᬢᬷᬢᬦᬧ᭄ᬢ᭄ᬬᬭᬶᬢᬸᬳᬦ᭄ᬓᬸᬫᬸᬮᬶᬳᬲᬶᬭᬢᬦ᭄ᬧᬦᭀᬮᬶᬳ᭞
ᬲᬸᬗ᭄ᬱᬸᬢ᭄ᬰ᭄ᬭᬷᬦᬭᬦᬵŧᬭᬓ᭄ᬯᬭᬶᬫᬦᭂᬳ᭄ᬢᬩᬧᬫᬗᬸᬮᬦᭂᬄᬢᬸᬭᬸᬂᬮᬶᬧᬸᬭ᭄᭞
ᬩ᭄ᬬᬓ᭄ᬢᬵᬗ᭄ᬕᭂᬕ᭄ᬯᬦᬲᭂᬫ᭄ᬧᬍᬦ᭄ᬩᬧᬫᬦᭂᬳ᭄ᬢᬩᬧᬓᬶᬢᬢᬦᬯᭂᬮᬲ᭄ᬫᬗᬃᬬ᭄ᬬᬓᭂᬦ᭄᭞
ᬫᬵᬢᬷᬂᬫᬵᬢᬶᬓᬶᬦᬵᬮᬤᬾᬰᬓᬤᬶᬓᬫ᭄ᬩᬗᬶᬗᬲᬦᬲᬶᬦᭂᬫ᭄ᬧᬮᬶᬂᬓᬧᬢ᭄᭛

᭝᭖᭖᭔᭝\᭝᭑᭐᭗᭝\᭝᭕᭝᭟ᬦᬵᬳᬦ᭄ᬮᬶᬗ᭄ᬦ᭄ᬬᬦᭂᬳᭂᬃᬢᬸᬫᬸᬗ᭄ᬓᬸᬮᬦᬗᬶᬲ᭄ᬢᬸᬘᬧᬢᬧᬦᬗᬶᬲ᭄ᬫᬥᬹᬤᬓᬵ᭞
ᬳᬵᬄᬭᬓ᭄ᬭ᭄ᬬᬦ᭄ᬓᬤᬶᬭᬶᬂᬧᬗᬶᬧ᭄ᬬᬦᬳᬸᬭᬶᬧ᭄ᬢᬓᬭᬶᬫᬦᭂᬫᬦᭂᬳ᭄ᬢᬢᬶᬗ᭄ᬳᬮᬶ᭞
ᬦᬵᬳᬦ᭄ᬧᬸᬦ᭄ᬫᬥᬸᬲᬹᬤᬦᬵᬫ᭄ᬯᬗᬶᬦᬭᬾᬦ᭄ᬤ᭄ᬭᬱᬸᬢᬫᬋᬓᬫᬗ᭄ᬓᬸᬧᬯ᭄ᬯᬳᬦ᭄᭞
ᬓᭂᬫ᭄ᬩᭂᬂᬓᭂᬫ᭄ᬩᭂᬗᬶᬮᬸᬄᬦᬶᬧᬸᬦ᭄ᬫᬭᬳᬓᭂᬦ᭄ᬲᬶᬳᬶᬧᬸᬦᬭᬩᬶᬢᬦ᭄ᬯᭂᬦᬂᬫᬸᬮᬶᬄ᭛

᭝᭖᭖᭕᭝\᭝᭑᭐᭗᭝\᭝᭖᭝᭟ᬫᬗ᭄ᬓᬾᬭ᭄ᬬᬦ᭄ᬢᬸᬓᬶᬧᬸᬦ᭄ᬢᬸᬫᬹᬢ᭄ᬭᬶᬦᬭᬦᬵŧᬢᬦᬬᬩᬗᬸᬦᬗ᭄ᬳᬸᬯᬸᬲ᭄ᬳᬸᬯᬸᬲ᭄᭞
ᬢᬦ᭄ᬮᭀᬢ᭄‌ᬗ᭄ᬕᬵᬦ᭄ᬬᬧᬸᬦᬗ᭄ᬳᬶᬟᭂᬧ᭄ᬢᬸᬭᬶᬤᬭᬵᬕᬓᬤᬶᬯᬸᬭᬸᬗᬫᬢ᭄ᬬᬫᭀᬦᭂᬗ᭞
ᬬᬾᬓᬵᬳᬾᬢᬸᬦᬶᬧᬸᬦ᭄ᬢᭂᬓᬵᬳᬜᬸᬢᬦᬗ᭄ᬮᬮᬸᬧᭂᬚᬳᬦᬤᬾᬦᬭᬾᬰ᭄ᬯᬭ᭞
ᬅᬗ᭄ᬳᬶᬂᬮᬸᬄᬦᬶᬫᬦᭂᬳ᭄ᬢᬓᬳ᭄ᬬᬸᬦᬦᬶᬧᬸᬦ᭄ᬭᬸᬭᬸᬩᬓᭂᬦᬮᬯᬦ᭄ᬗᬺᬲᬶᬂᬢᬗᬶᬲ᭄᭛

᭝᭖᭖᭖᭝\᭝᭑᭐᭗᭝\᭝᭗᭝᭟ᬆᬚ᭄ᬜᬵᬰ᭄ᬭᬷᬦᬭᬦᬵŧᬗᬹᬦᬶᬟᬸᬫᬯᬸᬄᬭᬶᬧᬭᬧᬦᭂᬧᬶᬭᬶᬂᬧᬲᬶᬃᬯᬸᬓᬶᬭ᭄᭞
ᬅᬦ᭄ᬧᬸᬦ᭄ᬧᬢ᭄ᬬᬦᬢᬹᬢ᭄ᬢ᭄ᬮᬲᭂᬦ᭄ᬳᬟᬗᭂᬦᬶᬂᬳᬯᬦᬶᬳᬯᬦᬶᬧᬸᬦ᭄ᬫᬭᬾᬂᬫᬸᬲᬸᬄ᭞
ᬫᬗ᭄ᬓᬾᬦ᭄ᬢᬦ᭄ᬳᬦᬧᬢ᭄ᬬᬧᬢ᭄ᬬᬦᬲᬤᭀᬱᬦᬶᬧᬸᬦᬶᬲᭂᬟᭂᬗᬶᬂᬲ᭄ᬯᬬᬫ᭄ᬩᬭ᭞
ᬧᬸᬦ᭄‌ᬗ᭄ᬕᬵᬦ᭄ᬬᬾᬓᬤᬸᬫᬾᬄᬧᬸᬦᬳ᭄ᬬᬸᬦᬫᬸᬮᬢ᭄ᬫᬸᬮᬢᬚᬸᬕᬲᬯᬾᬢ᭄ᬦ᭄ᬬᬸᬦᭂᬂᬦᬶᬧᬸᬦ᭄᭛

᭝᭖᭖᭗᭝\᭝᭑᭐᭗᭝\᭝᭘᭝᭟ᬳᬵᬄᬭᬓ᭄ᬭ᭄ᬬᬦ᭄ᬲᬶᬳᬭᬓ᭄ᬭ᭄ᬬᬦᬶᬂᬫᬦᭂᬫᬦᭂᬄᬗ᭄ᬳᬸᬮᬸᬦᬶᬩᬸᬧᬶᬢᬸᬳᬸᬦ᭄‌ᬗ᭄ᬳᬸᬮᬸᬦ᭄ᬢᬸᬳᬦ᭄᭞
ᬦᬵᬳᬦ᭄ᬰ᭄ᬭᬷᬦᬭᬦᬵŧᬧᬸᬢ᭄ᬭᬧᬓᬶᬲᬧ᭄ᬯᬦᬶᬩᬸᬭᬶᬲᬶᬭᬳᬬ᭄ᬯᬢᬵᬯᬶᬳᬂ᭞
ᬆᬧᬦ᭄ᬬᬦ᭄ᬢᬸᬦᬓᬹᬗᬶᬫᬵᬲ᭄ᬓᬸᬭᬶᬲᬶᬭᬵᬧᬢᬳᬫᭂᬗᬦᬦᬶᬗ᭄ᬳᬸᬮᬸᬦ᭄ᬫᭂᬦᬾ᭞
ᬢᬦ᭄ᬯᬦ᭄ᬥ᭄ᬬᬵᬫᬢᬶᬓᬃᬯ᭄ᬯᬧᬸᬦ᭄ᬫᬥᬸᬫᬦᭂᬳ᭄ᬢᬢᬸᬳᬦᬶᬳᬸᬯᬸᬲᬶᬂᬲ᭄ᬯᬬᬫ᭄ᬩᬭ᭛

᭝᭖᭖᭘᭝\᭝᭑᭐᭗᭝\᭝᭙᭝᭟ᬫᬃᬫ᭄ᬫᬵᬤᬾᬚᬬᬯᬲ᭄ᬧᬫᭀᬚᬭᬢᬗᬶᬲ᭄ᬢᭂᬓᬳᬶᬋᬗᬶᬦᬭᬾᬦ᭄ᬤ᭄ᬭᬓᬦ᭄ᬬᬓᬵ᭞
ᬧᬦ᭄ᬢᭂᬲ᭄ᬧᬦ᭄ᬢᭂᬲᬧᭀᬮᬳᬦ᭄ᬫᬋᬓᬢᬓ᭄ᬯᬦᬶᬫᬦᬳᬶᬭᬭᬶᬂᬦᬺᬧᬵᬢ᭄ᬫᬚᬵ᭞
ᬲᬶᬂᬲᭀᬮᬳ᭄ᬦ᭄ᬬᬯᬕᭂᬤ᭄ᬳᬦᬦ᭄ᬧᬫᬶᬲᬸᬲᬮ᭄ᬫᬶᬲᬸᬲᬮᬧᬶᬘᬮᬵᬗᬺᬗᬶᬄᬋᬗᬶᬄ᭞
ᬓᭂᬤ᭄ᬯᬵᬓᭀᬦ᭄ᬫᬋᬓᬵᬓᬶᬲᬧ᭄ᬯᬦᬦᭂᬳᭂᬃᬫᬸᬮᬢᬋᬗᬸᬯᬰᬵᬗ᭄ᬤᭂᬎᬫᬢ᭛

᭛᭜᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭜᭛–––|⏑⏑–|⏑–⏑|⏑⏑–|––⏑|––⏑|⏓

᭝᭖᭖᭙᭝\᭝᭑᭐᭘᭝\᭝᭑᭝᭟ᬲᬵᬫ᭄ᬧᬸᬦ᭄ᬤ᭄ᬬᬄᬚᬬᬯᬲ᭄ᬧᬫᭀᬚᬭᬶᬭᬶᬓᬵᬢᬤ᭄ᬬᬄᬲᬸᬦᬦ᭄ᬤᬵᬗᬸᬘᬧ᭄᭞
ᬭᬓ᭄ᬭ᭄ᬬᬦ᭄ᬢᬶᬗ᭄ᬳᬮᬦᬦ᭄ᬢᬫᬵᬲ᭄ᬓᬸᬲᬂᬅᬚᬵᬢ᭄ᬬᬦ᭄ᬢᬾᬂᬳᬍᬧ᭄ᬭᬶᬂᬲᬪᬵ᭞
ᬧᬸᬢ᭄ᬭᬰ᭄ᬭᬷᬭᬖᬸᬧᭀᬢ᭄ᬭᬓᬾᬳᬚᬶᬤᬶᬮᬷᬧᬵᬗ᭄ᬳᬶᬂᬓᬤᬗ᭄ᬢᬵᬧᬋᬓ᭄᭞
ᬰᬸᬤ᭄ᬥᬓ᭄ᬱᬢ᭄ᬭᬶᬬᬲᬹᬃᬬ᭄ᬬᬯᬗ᭄ᬰᬢᬭᬸᬡᬵᬗ᭄ᬳᬶᬂᬰᬓ᭄ᬢᬶᬫᬗ᭄ᬓᬾᬦ᭄ᬭᬭᬬ᭄᭛

᭝᭖᭗᭐᭝\᭝᭑᭐᭘᭝\᭝᭒᭝᭟ᬯᬲ᭄ᬯᬵᬲᭂᬦ᭄ᬢᬳᬍᬧ᭄ᬦᬶᬭᬵᬗ᭄ᬤᬰᬕᬸᬡᬾᬭᬹᬫ᭄ᬦᬶᬂᬢᬸᬮᬶᬲ᭄ᬫᬵᬲ᭄ᬢᬢᬸᬭ᭄᭞
ᬯᬃᬡ᭄ᬦᬵᬓᬵᬭᬦᬶᬭᬵᬫᬭᬵᬚᬬᬭᬶᬯᬃᬡ᭄ᬦᬵᬓᬵᬭᬦᬶᬂᬘᬫ᭄ᬧᬓ᭞
ᬫᬸᬗ᭄ᬕ᭄ᬯᬷᬧᬵᬤᬦᬶᬭᬵᬮᬯᬦ᭄ᬫᬶᬭᬳᬶᬓᭂᬫ᭄ᬩᬂᬦᬶᬂᬢᬯᬵᬓᬾᬤᭂᬓᬦ᭄᭞
ᬅᬗ᭄ᬳᬶᬂᬓᬾᬢᬓᬮᭀᬢ᭄ᬧᬶᬦᬗ᭄ᬓ᭄ᬯᬓᭂᬦᬶᬭᬦ᭄ᬮ᭄ᬯᬶᬃᬡ᭄ᬦ᭄ᬬᬦ᭄ᬯᭂᬢᬶᬲ᭄ᬢᬵᬮᬭᬶᬲ᭄᭛

᭝᭖᭗᭑᭝\᭝᭑᭐᭘᭝\᭝᭓᭝᭟ᬢᬦ᭄ᬲᬵᬳᬾᬂᬰᬭᬧᬸᬱ᭄ᬧᬓᬾᬦᬓᬦᬶᬭᬵᬧᬦ᭄ᬮ᭄ᬯᬶᬃᬲ᭄ᬫᬭᬵᬗᬶᬡ᭄ᬟᬭᬢ᭄᭞
ᬫ᭄ᬯᬂᬫᬗ᭄ᬕᭂᬕ᭄ᬯᬦᬧᬸᬱ᭄ᬧᬘᬵᬧᬭᬶᬓᬶᬯᬦ᭄ᬧᬗ᭄ᬤᬾᬭᬭᬲ᭄ᬦᬶᬂᬫᬸᬮᬢ᭄᭞
ᬧᬦ᭄ᬢᭂᬲ᭄ᬫᬸᬗ᭄ᬕ᭄ᬯᬭᬶᬘᬶᬢ᭄ᬢᬦᬶᬂᬭᬭᬲᬸᬚᬦ᭄ᬫᬦ᭄ᬲᬹᬓ᭄ᬱ᭄ᬫᬢᬦ᭄ᬧᬵᬯᬓ᭞
ᬬᭀᬕ᭄ᬬᬵᬫᬗ᭄ᬓ᭄ᬯᬭᬶᬫᬵᬲ᭄ᬓ᭄ᬯᬧᬦ᭄ᬧᬟᬮᬯᬦ᭄ᬤᬾᬯᬷᬭᬢᬶᬄᬭᬶᬂᬳᬬᬸ᭛

᭝᭖᭗᭒᭝\᭝᭑᭐᭘᭝\᭝᭔᭝᭟ᬦᬵᬳᬦ᭄ᬭᬰ᭄ᬫᬶᬦᬶᬓᬵᬗᬸᬚᬃᬢᭂᬓᬋᬲᭂᬧ᭄ᬭᬶᬢ᭄ᬯᬲ᭄ᬦᬭᬾᬦ᭄ᬤ᭄ᬭᬵᬢ᭄ᬫᬚᬵ᭞
ᬲᬵᬫ᭄ᬧᬸᬦ᭄ᬯᬲ᭄ᬧᬤᬓᬸᬂᬦᬶᬭᬾᬲᬂᬅᬚᬫᬃᬫ᭄ᬫᬤ᭄ᬬᬄᬲᬸᬦᬦ᭄ᬤᬵᬲᬸᬔ᭞
ᬦ᭄ᬤᬦ᭄ᬫᭀᬕᬵᬗ᭄ᬚ᭄ᬭᬸᬫᬧᬾᬢ᭄ᬧ᭄ᬭᬳᬾᬮᬶᬓᬮᬗᭃᬲᬶᬗ᭄ᬕᬶᬄᬚᬸᬕᬦ᭄‌ᬲ᭄ᬢ᭄ᬭᬷᬓᬯᬶ᭞
ᬤᬾᬦ᭄ᬬᬵᬗ᭄ᬚ᭄ᬭᬸᬫ᭄ᬭᬱᬕᬸᬬ᭄ᬯᬕᬸᬬ᭄ᬯᬦᬭᬭᬲ᭄‌ᬦ᭄ᬤᬵᬢᬦ᭄ᬢᭂᬓᬾᬚ᭄ᬭᭀᬳᬢᬶ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭖᭗᭓᭝\᭝᭑᭐᭙᭝\᭝᭑᭝᭟ᬭᬓ᭄ᬭ᭄ᬬᬦ᭄ᬢᬦ᭄ᬲᬲᬶᬯᬶᬦ᭄ᬢᬫᬵᬲ᭄ᬓᬸᬲᬶᬭᬤᬾᬦᬶᬓᬭᬓᭂᬢᬦᬶᬭᬵᬗᬸᬋᬦ᭄ᬮᬗᭃ᭞
ᬭᬶᬂᬢᬵᬫᬦ᭄ᬲᬶᬭᬫᬾᬦ᭄ᬤᬸᬗᬾᬦ᭄ᬤᬸᬗᬦᬰᭀᬓᬫᭂᬓᬭᬶᬦᬋᬓᬦ᭄ᬧᬶᬦᬗ᭄ᬓ᭄ᬯᬓᭂᬦ᭄᭞
ᬅᬗ᭄ᬓᭂᬦ᭄ᬫᬵᬲᬓᬧᬢ᭄ᬫᬳᬵᬲ᭄ᬫᬳᬵᬲᬤᭀᬄᬲᬳᬚᬫᬚᬫᬳᬵᬦ᭄ᬓᬭᬲ᭄ᬢᬦᬄ᭞
ᬧ᭄ᬭᬂᬧ᭄ᬭᬂᬘᬶᬡ᭄ᬟᬕᬓᬾᬢᬓᬷᬧ᭄ᬭᬘᬘᬳᬓ᭄ᬱᬭᬲᬮᬯᬲᬶᬭᬵᬱᬶᬳᬶᬂᬝᬶᬓᬵ᭛

᭝᭖᭗᭔᭝\᭝᭑᭐᭙᭝\᭝᭒᭝᭟ᬭᬓ᭄ᬭ᭄ᬬᬦ᭄ᬫᬗ᭄ᬱᬸᬮᬫᬵᬲ᭄ᬓᬸᬲᬂᬭᬢᬸᬓᬩᬾᬄᬫᬸᬯᬳᬶᬩᬸᬧᬭᬦᬦ᭄ᬢᬯᬲ᭄ᬯᬲᭂᬦ᭄᭞
ᬧᬶᬂᬧᬢ᭄ᬧᬶᬂᬮᬶᬫᬯᬲ᭄ᬧᬤᬵᬓᭂᬦᬭᬭᬲ᭄ᬦᬶᬭᬯᬮᬸᬬᬦᬳᬬ᭄ᬯᬲᬗ᭄ᬰᬬ᭞
ᬬᬤ᭄ᬬᬲ᭄ᬢᬸᬦ᭄ᬲᬶᬭᬦᭀᬭᬓᬵᬧ᭄ᬢ᭄ᬬᬦᬶᬫᬦᬳ᭄ᬢᬫᬸᬯᬳᬸᬯᬳᬦᬂᬲ᭄ᬯᬬᬫ᭄ᬩᬭ᭞
ᬗ᭄ᬓᬵᬢᬤ᭄ᬬᬄᬢᬤᬸᬮᬸᬃᬧᬳᬸᬃᬳᬸᬭᬓᭂᬦᬦ᭄ᬢᬲᬶᬭᬮᬫᬓᬦᬦ᭄ᬢᬫᬦ᭄ᬢᬸᬓ᭛

᭝᭖᭗᭕᭝\᭝᭑᭐᭙᭝\᭝᭓᭝᭟ᬦᬵᬳᬦ᭄ᬤᬾᬦ᭄ᬬᬦᬫᬾᬢ᭄ᬧ᭄ᬭᬳᬾᬮᬶᬓᬮᬗᭃᬭᬱᬓᬓᬯᬶᬦᬦᬫ᭄ᬩ᭄ᬬᬓᭂᬦ᭄ᬫᬦᬶᬲ᭄᭞
ᬦ᭄ᬤᬦ᭄ᬲᬶᬫ᭄ᬩᬦ᭄ᬢᭂᬦᬤᭀᬳᬩᬸᬤ᭄ᬥᬶᬦᬶᬭᬫᬗ᭄ᬓᬶᬦᬭᬸᬫᬳᬧᬸᬮᬂᬮᬯᬦ᭄‌ᬲ᭄ᬫᬭ᭞
ᬢᬦ᭄‌ᬯ᭄ᬭᬸᬄᬭ᭄ᬬᬫ᭄ᬩᭂᬓᬶᬭᬾᬦᬭᬾᬦ᭄ᬤ᭄ᬭᬱᬸᬢᬬᬦ᭄ᬲᬶᬭᬯᬶᬦᬭᬳᬓᭂᬦ᭄ᬫᬭᬾᬂᬮᬗᭃ᭞
ᬢᬦ᭄ᬧᬾᬦ᭄ᬤᬄᬮᬭᬓᭀᬮᬸᬭᬦ᭄ᬢᬸᬭᬶᬤᬭᬵᬕᬦᬶᬭᬭᬶᬲᬂᬅᬚᬵᬯᬸᬯᬸᬄᬮᬗᭃ᭛

᭝᭖᭗᭖᭝\᭝᭑᭐᭙᭝\᭝᭔᭝᭟ᬦ᭄ᬤᬵᬦᬫ᭄ᬩᭂᬓ᭄ᬲᬂᬅᬚᬵᬦᬳᬵᬲᬶᬭᬭᬶᬩᬸᬤ᭄ᬥ᭄ᬬᬦᬭᬧᬢᬶᬲᬸᬢᬵᬦ᭄ᬢᬦᬳ᭄ᬬᬸᬦ᭞
ᬆᬧᬦ᭄ᬢᬦ᭄ᬳᬸᬦᬶᬗᬾᬳᬍᬧ᭄ᬦᬶᬗᬲᭂᬓᬃᬢᬚᬶᬯᭂᬤᬶᬫᬸᬮᬢᬾᬗᬚᭀᬂᬓᬸᬦᬶᬂ᭞
ᬢᬦ᭄ᬳᬾᬧ᭄ᬳᬾᬧᭂᬦᬦᬶᬯ᭄ᬬᬭᬶᬂᬓᬤᬶᬲᬶᬭᬵᬧᬶᬧᬸᬚᬶᬲᬶᬦᬳᬸᬭᬦ᭄ᬧᬢᬶᬓ᭄ᬳᬚᬶ᭞
ᬭᬶᬂᬲᬶᬗ᭄ᬳᬵᬲᬦᬲᬂᬓᬢᬶᬗ᭄ᬕᬮᬗᬭᬂᬧᬟᬍᬗᭂᬗᬗᬶᬓᭂᬢ᭄ᬧ᭄ᬭᬮᬵᬧᬶᬢ᭛

᭝᭖᭗᭗᭝\᭝᭑᭐᭙᭝\᭝᭕᭝᭟ᬅᬗ᭄ᬮᬫ᭄ᬧᬹᬲᬂᬅᬚᬵᬦᬳᭂᬦ᭄ᬢᬸᬭᬶᬤᬫᬵᬃᬬ᭄ᬬᬫᬮᬭᬶᬳᬋᬧᬵᬲᬸᬧᬸᬢ᭄ᬭᬶᬓᬵ᭞
ᬆᬧᬦ᭄ᬢᬦ᭄ᬭᬢᬸᬮᬶᬂᬦᬶᬭᬾᬃᬬ᭄ᬬᬯᬓᬶᬭᬧ᭄ᬭᬪᬸᬢᬸᬯᬶᬲᬶᬭᬢᬦ᭄ᬓᬶᬦᬳ᭄ᬬᬸᬦᬦ᭄᭞
ᬏᬦᬓ᭄ᬭᬶᬂᬯᭂᬓᬲᬦ᭄ᬫᬦᬄᬦᬶᬭᬳᬋᬧ᭄ᬳᬋᬧᭂᬦᬫᭂᬦᬗᬾᬂᬲ᭄ᬯᬬᬫ᭄ᬩᬭ᭞
ᬫᭀᬮᬄᬩᬵᬳᬸᬦᬶᬭᬾᬢᭂᬗᭂᬦ᭄ᬫᬭᬳᬓᭂᬦ᭄ᬭᬶᬧᬫᭂᬦᬗᬦᬶᬭᬾᬂᬲ᭄ᬯᬬᬫ᭄ᬩᬭ᭛

᭝᭖᭗᭘᭝\᭝᭑᭐᭙᭝\᭝᭖᭝᭟ᬗ᭄ᬓᬵᬦ᭄ᬚᬵᬢᬶᬲ᭄ᬫᬭᬧᬸᬢ᭄ᬭᬶᬓᬵᬢᬸᬢᬸᬭᬶᬭᬹᬧᬲᬂᬅᬚᬭᬶᬲᭂᬟᭂᬂᬦᬶᬭᬵᬧ᭄ᬲᬭ᭞
ᬭᬶᬂᬲ᭄ᬯᬃᬕ᭄ᬕᬦ᭄ᬧᬓᬸᬋᬦ᭄ᬮᬯᬦ᭄ᬲᬶᬭᬢᬸᬳᬸᬦ᭄ᬓᬧᬮᬗᬮᬗᬶᬢᬦ᭄ᬲᬶᬳᬶᬂᬯᬶᬥᬶ᭞
ᬫᬗ᭄ᬓᬾᬧ᭄ᬯᬦ᭄ᬧᬟᬚᬦ᭄ᬫᬫᬵᬦᬸᬱᬲᬶᬭᬵᬢᬸᬢᬸᬭᬶᬲᬶᬮᬶᬳᬲᬶᬄᬦᬶᬭᬵᬮᬯᬲ᭄᭞
‌ᬯ᭄ᬭᬸᬄᬫᬾᬭᬂᬓᬤᬶᬢᬦ᭄ᬧ᭄ᬭᬶᬬᬵᬧ᭄ᬭᬶᬬᬭᬶᬓᬵᬮᬦᬶᬭᬦᬢᭂᬫᬸᬭᬶᬂᬲᬸᬭᬵᬮᬬ᭛

᭝᭖᭗᭙᭝\᭝᭑᭐᭙᭝\᭝᭗᭝᭟ᬓᬵᬮᬰ᭄ᬭᬷᬦ᭄ᬤᬸᬫᬢᬷᬓᬧᬵᬰᬢᭂᬓᬧᬶᬂᬮᬭᬢᬸᬭᬶᬤᬟᬶᬦᬡ᭄ᬟᬦᬶᬂ‌ᬲ᭄ᬫᬭ᭞
ᬭᬵᬕᬵᬗᬡ᭄ᬟᭂᬳᬶᬲᬵᬳᬲᬵᬫᬋᬧᭂᬓᬶᬢ᭄ᬯᬲᬶᬭᬭᬱᬓᬧᬢ᭄ᬬᬭᬶᬂᬲᬪᬵ᭞
ᬬᬾᬓᬵᬳᬾᬢᬸᬦᬶᬭᬦ᭄ᬳᬋᬧ᭄ᬫᬋᬓᬭᬶᬂᬦᬺᬧᬢᬦᬬᬧᬮᬃᬲᬶᬭᬵᬱᬶᬳ᭞
ᬆᬧᬦ᭄ᬬᭀᬕ᭄ᬬᬧᬓᬵᬰ᭄ᬭ᭄ᬬᬦ᭄ᬲᬨᬮᬧᬗ᭄ᬕᬚᬳᬫᬟᭂᬫᬦᬂ‌ᬲ᭄ᬫᬭᬵᬦᬮ᭛

᭝᭖᭘᭐᭝\᭝᭑᭐᭙᭝\᭝᭘᭝᭟ᬭᬢ᭄ᬦᬵᬦᭀᬧᬫᬘᬦ᭄ᬤ᭄ᬭᬱᬹᬃᬬ᭄ᬬᬚᬓᬮᬸᬂᬓᬮᬸᬗᬶᬭᬦᬭᬦᬵŧᬧᬸᬢ᭄ᬭᬶᬓᬵ᭞
ᬬᬾᬓᬦ᭄ᬧᬯ᭄ᬯᬢᬶᬭᬾᬦᬭᬾᬦ᭄ᬤ᭄ᬭᬱᬸᬢᬭᬵᬕᬧᬳᬸᬮᬲᬸᬫᭂᬦᭃᬫᬭᬾᬫᬸᬔ᭞
ᬏᬫ᭄ᬩᬸᬄᬢᬾᬚᬦᬶᬓᬵᬲᭂᬟᭂᬗ᭄ᬦ᭄ᬬᬓᬶᬦᬮᬸᬂᬓᬮᬸᬗᬓᭂᬦᬶᬭᬭᬶᬂᬦᬺᬧᬵᬢ᭄ᬫᬚ᭞
ᬮ᭄ᬯᬶᬃᬤᬾᬯᬷᬭᬢᬶᬳᬗ᭄ᬳ᭄ᬬᬲᬶᬲ᭄ᬫᬭᬲᬶᬭᬦ᭄ᬧᬗᬫᭂᬭᬗᭂᬦᬓᭂᬦ᭄ᬓᬮᬸᬂᬓᬮᬸᬂ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭖᭘᭑᭝\᭝᭑᭑᭐᭝\᭝᭑᭝᭟ᬦᬺᬧᬵᬢ᭄ᬫᬚᬫᬸᬮᬢ᭄ᬭ᭄ᬬᬯᬓ᭄ᬦᬶᬭᬲᬸᬔᬵᬫ᭄ᬩᭂᬓᬶᬭᬦᬫᭂᬦᬗᬶᬂᬲ᭄ᬯᬬᬫ᭄ᬩᬭ᭞
ᬧᬟᬵᬗ᭄ᬭᬳᬢᬶᬘᬓ᭄ᬱᬸᬭᬵᬤᬶᬦᬶᬭᬫᭀᬮᬶᬳᬶᬢᬸᬭᬶᬤᬦᬭᬾᬦ᭄ᬤ᭄ᬭᬧᬸᬢ᭄ᬭᬶᬓᬵ᭞
ᬢᭂᬓᬾᬫᬸᬔᬦᬶᬭᬵᬧ᭄ᬭᬶᬳᭀᬮᬶᬳᬶᬦᬸᬲᬧ᭄ᬳᬭᬶᬗᭂᬢᬶᬭᬢᬸᬫᬸᬲ᭄ᬢᭂᬓᬾᬚᬚ᭞
ᬕᬶᬦᬜ᭄ᬚᬭᬶᬭᬭᬶᬂᬲᭂᬋᬄᬯᬚᬦᬶᬭᬵᬱᭂᬫᬸᬲᭂᬫᬸᬕᬸᬬᬸᬲᬪ᭄ᬬᬭᬶᬂᬲᬪᬵ᭛

᭝᭖᭘᭒᭝\᭝᭑᭑᭐᭝\᭝᭒᭝᭟ᬧᬭᬧ᭄ᬭᬪᬸᬲᬶᬭᬵᬮᬭᬵᬮᬳᬋᬩᬸᬢ᭄ᬭᬶᬢᬸᬭᬶᬤᬦᬭᬦᬵŧᬧᬸᬢ᭄ᬭᬶᬓᬵ᭞
ᬧᬟᬵᬦᭂᬲᭂᬮᬯᬓ᭄ᬦᬶᬭᬵᬮᬭᬗᬦᬡ᭄ᬟᬗᬶᬦᬸᬘᬧᬶᬭᬤᬸᬃᬬ᭄ᬬᬰᬧ᭄ᬭᬪᬸ᭞
ᬕᭂᬮᬸᬂᬦᬶᬭᬭᬸᬱᬓ᭄ᬫᬸᬭᬾᬦᬶᬦᬮᬧᬦ᭄ᬫᬓᬸᬝᬦᬶᬭᬓᬢᭀᬦ᭄ᬧᬟᬵᬓᬸᬘᭂᬫ᭄᭞
ᬢᬶᬟᭂᬫ᭄ᬯᬚᬦᬶᬭᬵᬱᬫᬸᬦ᭄ᬫᬭᬶᬮᬸᬫᭃᬂᬳᬶᬦᬶᬮᬦᬶᬭᬲᭂᬋᬄᬫᭂᬗᭂᬲ᭄ᬫᭂᬗᭂᬲ᭄᭛

᭛᭜᭛ᬕᬶᬭᬶᬱ᭛᭜᭛⏑⏑⏑|⏑⏑⏑|–––|––⏑|⏑⏑⏑|⏓

᭝᭖᭘᭓᭝\᭝᭑᭑᭑᭝\᭝᭑᭝᭟ᬳᭂᬦᭂᬗᬓᭂᬦᬦᬭᬾᬦ᭄ᬤ᭄ᬭᬰ᭄ᬭᬷᬧᬸᬢ᭄ᬭᬷᬲᬶᬭᬘᬭᬶᬢᬦ᭄᭞
ᬫᬸᬮᬶᬳᬗᬮᬶᬳᬶᬟᬫ᭄ᬧᬵᬯᬵᬲ᭄ᬤᬾᬦᬶᬂᬫᬸᬮᬢᬶᬲᬶᬭ᭞
ᬧᬟᬲᬸᬔᬧᬟᬳᬃᬱᬵᬦᭂᬫ᭄ᬯᬵᬓᭂᬦ᭄ᬓᬳᬋᬧᬶᬭ᭞
ᬧᬢᭂᬫᬸᬦᬶᬭᬯᬶᬦᬲ᭄ᬯᬵᬲ᭄ᬤᬾᬯᬷᬤᬾᬯᬧᬶᬦᬶᬢᬸᬭᬸᬦ᭄᭛

᭝᭖᭘᭔᭝\᭝᭑᭑᭑᭝\᭝᭒᭝᭟ᬓᬓᬓᬓᬦᬶᬭᬫᬦ᭄ᬢᭂᬦ᭄ᬤᬾᬦ᭄ᬬᬵᬧᬾᬢ᭄ᬯᬸᬮᬢᬫᬦᬶᬲ᭄᭞
ᬅᬓᬸᬲᬶᬓᬦᬧᭂᬕᬵᬧ᭄ᬭᬶᬄᬬᬦ᭄ᬮᬫ᭄ᬧᬄᬧᬟᬩᬮᬶᬲᬄ᭞
ᬲᬶᬮᬶᬳᬸᬲᬧᬶᬫᬸᬔᬵᬧᬦ᭄ᬭᬹᬓ᭄ᬱᬕ᭄ᬮᬵᬦᬳᬭᬶᬗᭂᬢᭂᬦ᭄᭞
ᬯᬸᬯᬸᬳᬶᬳᬬᬸᬦᬶᬓᬵᬗ᭄ᬳᬶᬂᬢᬶᬗ᭄ᬳᬮ᭄ᬦ᭄ᬬᬵᬋᬗᬸᬦᬳᬸᬬᬂ᭛

᭝᭖᭘᭕᭝\᭝᭑᭑᭑᭝\᭝᭓᭝᭟ᬧᬟᬳᬶᬧᬟᬕᬸᬫᭂᬦ᭄ᬢᭂᬃᬫᬸᬦ᭄ᬬᬰ᭄ᬭᬂᬰ᭄ᬭᬗᬦᬶᬳᬋᬧ᭄᭞
ᬕᬺᬩᭂᬕᬶᬮᬓᬸᬦᬶᬓᬂᬯ᭄ᬯᬂᬲᬵᬫᬵᬦ᭄ᬬᬵᬗᬶᬭᬶᬗᬤᬸᬮᬸᬭ᭄᭞
ᬭᬶᬳᬋᬧᬶᬯᬸᬭᬶᬮᬸᬫ᭄ᬭᬵᬲᬓ᭄ᬯᬾᬄᬦᬶᬂᬧᬭᬧᬚᬸᬭᬶᬢ᭄᭞
ᬲᬳᬘᬸᬭᬶᬕᬓᬋᬲᬺᬲ᭄ᬫᬗ᭄ᬭᬓ᭄ᬱᬾᬦᬺᬧᬢᬦᬬ᭛

᭝᭖᭘᭖᭝\᭝᭑᭑᭑᭝\᭝᭔᭝᭟ᬭᬶᬢᭂᬓᬦᬶᬭᬫᬮᬸᬗ᭄ᬕᬸᬄᬭᬶᬂᬧᬃᬬ᭄ᬬᬗ᭄ᬓᬫᬡᬶᬫᬬ᭞
ᬓᬓᬓᬓᬧᬭᬕᬸᬡ᭄ᬟᬶᬓ᭄ᬫᬸᬗ᭄ᬕ᭄ᬯᬷᬲᭀᬃᬧᬟᬳᬸᬫᬋᬧ᭄᭞
ᬓᬤᬶᬢᬮᬕᬧᬢᬷᬃŧᬦ᭄ᬲᬓ᭄ᬯᬾᬄᬦᬶᬂᬫᬋᬓᬧᬸᬧᬸᬮ᭄᭞
ᬦᬺᬧᬲᬸᬢᬦᬺᬧᬧᬸᬢ᭄ᬭᬷᬢᬦ᭄ᬧᬾᬦ᭄ᬤᬄᬓᬸᬫᬸᬤᬫᭂᬓᬭ᭄᭛

᭝᭖᭘᭗᭝\᭝᭑᭑᭑᭝\᭝᭕᭝᭟ᬢᬸᬘᬧᬢᬧᬭᬢᬡ᭄ᬟᬦ᭄ᬢᬦ᭄‌ᬲ᭄ŧᬶᬢ᭄ᬬᬵᬓᬸᬝᬓᬝᬶᬓᬦ᭄᭞
ᬧᬶᬚᭂᬭᬗᬭᬳᬓᭂᬦ᭄ᬯ᭄ᬯᬂᬲᬶᬂᬬᭀᬕ᭄ᬬᬵᬗᬢᭂᬭᬢᭂᬭ᭞
ᬳᬦᬲᬶᬭᬯᬶᬓᬸᬯᬺᬤ᭄ᬥᬵᬘᬵᬭᬷᬫᭀᬢᬸᬲᬢᬯᬸᬭ᭞
ᬅᬫᬶᬮᬶᬳᬶᬰᬸᬪᬲᬗ᭄ᬚ᭄ᬜᬵᬫ᭄ᬯᬂᬲᬂ‌ᬯ᭄ᬭᬸᬄ‌ᬯ᭄ᬭᬸᬳᬢᬯᬸᬭ᭛

᭝᭖᭘᭘᭝\᭝᭑᭑᭑᭝\᭝᭖᭝᭟ᬲᭂᬟᭂᬗᬢᬯᬸᬭᬳᭀᬲᬦ᭄ᬕᬶᬦ᭄ᬬᬵᬓᭂᬦ᭄ᬲᬶᬭᬳᬸᬯᬸᬲ᭞
ᬘᬸᬭᬶᬗᬫᬋᬗᬶᬖᬡ᭄ᬝᬵᬭᬹᬫ᭄ᬮᬵᬮᬶᬢ᭄ᬬᬢᬦᬲᬭᬕ᭄᭞
ᬧᬟᬳᬶᬦᬶᬗᬢᬯᬸᬃᬰᬩ᭄ᬤᬦ᭄ᬬᬵᬭᬰ᭄ᬫᬶᬧᬹᬚᬵᬧᬸᬚᬵᬦ᭄᭞
ᬫᬳᬸᬯᬸᬲᬦᬶᬳᬸᬯᬸᬲ᭄ᬦᬶᬂᬧᬜ᭄ᬘᬩ᭄ᬭᬵᬳ᭄ᬫᬓᬶᬦᭂᬦᬓᭂᬦ᭄᭛

᭝᭖᭘᭙᭝\᭝᭑᭑᭑᭝\᭝᭗᭝᭟ᬢᭂᬮᬲᬶᬓᬕᬶᬦᬸᬯᬦ᭄ᬢᭂᬦ᭄ᬰᬸᬤ᭄ᬥᬂᬫᬹᬮᬧᬢᬯᬸᬭᬦ᭄᭞
ᬰᬭᬯᬓᬮᬰᬮᬵᬯᬦ᭄ᬰ᭄ᬭᬵᬦ᭄ᬢᬶᬫᬺᬢ᭄ᬧᬟᬲᬸᬫᬚᬶ᭞
ᬖᬝᬓᬦᬓᬯᬯᬦ᭄ᬢᬷᬃŧᬵᬢᬶᬗ᭄ᬓᬄᬫᬋᬓᬢᬢᬵ᭞
ᬧᬟᬳᬦᬧᬶᬦᬮᬗ᭄ᬓᬦ᭄ᬲᬮ᭄ᬯᬶᬃᬦᬶᬂᬲᬚᬶᬳᬸᬫᬟᬂ᭛

᭝᭖᭙᭐᭝\᭝᭑᭑᭑᭝\᭝᭘᭝᭟ᬳᬸᬯᬸᬲᬲᬚᬶᬧᬭᬶᬭ᭄ᬯᬂᬲᬗ᭄ᬖᬵᬃᬧ᭄ᬧᬢ᭄ᬲᬳᬧᬶᬧᬶᬲᬦ᭄᭞
ᬧᬲᬶᬓᭂᬧᬦᬶᬓᬢᬦ᭄ᬲᬄᬲᭀᬗ᭄ᬕ᭄ᬯᬦ᭄ᬫ᭄ᬯᬂᬳᬧᬶᬢᬚᬚᬭ᭄᭞
ᬲᬂᬅᬚᬲᬶᬭᬫᬮᬸᬗ᭄ᬕᬸᬄᬗ᭄ᬓᬵᬦᬫ᭄ᬯᬂᬦᬺᬧᬤᬸᬳᬶᬢᬵ᭞
ᬲᭂᬫᬸᬦᬶᬫᬦᬳᬶᬭᬾᬭᬂᬬᬦ᭄ᬢᬸᬗ᭄ᬓᬸᬮ᭄ᬩᬗᬸᬦᬗᬸᬭᬶᬢ᭄᭛

᭝᭖᭙᭑᭝\᭝᭑᭑᭑᭝\᭝᭙᭝᭟ᬯᬶᬥᬶᬦᬺᬧᬢᬶᬧᬗᬚ᭄ᬬᬦ᭄ᬤᬾᬯᬷᬫᬗ᭄ᬤ᭄ᬬᬸᬲᬭᬶᬲᬶᬭ᭞
ᬦᬺᬧᬢᬦᬬᬮᬯᬦ᭄ᬰ᭄ᬭᬷᬤᬾᬯᬷᬰᬸᬤ᭄ᬥᬫᬦᬳᬶᬭ᭞
ᬦ᭄ᬤᬦᬶᬳᬸᬯᬸᬲᬶᬭᬤᬶᬦ᭄ᬬᬸᬲ᭄ᬤ᭄ᬬᬸᬲ᭄ᬧᬳ᭄ᬬᬲ᭄ᬦᬶᬭᬓᬸᬫᭂᬜᬭ᭄᭞
ᬓᬤᬶᬲᬮᬕᬓᬮᬳᬃᬯ᭄ᬯᬦ᭄ᬫᭂᬫ᭄ᬩᬂᬯᬵᬳᬸᬓᬚᬯᬸᬳᬦ᭄᭛

᭝᭖᭙᭒᭝\᭝᭑᭑᭑᭝\᭝᭑᭐᭝᭟ᬦᬺᬧᬯᬭᬤᬸᬳᬶᬢᬵᬤᬦ᭄ᬲᬶᬜ᭄ᬚᬂᬯᬵᬳᬸᬲᬶᬦᬮᬶᬦᬦ᭄᭞
ᬢᬧᬶᬳᬶᬭᬓᬢᬸᬢᬸᬗ᭄ᬓᬸᬮ᭄ᬫᬗ᭄ᬤᬾᬢᬸᬗ᭄ᬓᬸᬮᬲᬂᬅᬚ᭞
ᬤᬸᬫᬤᬓᬫᬸᬳᬭᬵᬰ᭄ᬭᬷᬲᬶᬂᬤᭀᬤᭀᬢ᭄ᬦᬺᬧᬢᬦᬬ᭞
ᬲᬶᬮᬶᬳᬲᬶᬳᬦᬶᬭᬵᬗ᭄ᬳᬶᬂᬤᭀᬦᬶᬂᬯᬲ᭄ᬢ᭄ᬭᬲᬶᬮᬶᬳᬲᬶᬄ᭛

᭝᭖᭙᭓᭝\᭝᭑᭑᭑᭝\᭝᭑᭑᭝᭟ᬅŧᬭᬶᬳᬸᬯᬸᬲᬶᬭᬵᬳ᭄ᬬᬲ᭄ᬧ᭄ᬭᬵᬧ᭄ᬢᬫ᭄ᬧᬸᬗ᭄ᬓ᭄ᬯᬗᬭᬳᬓᭂᬦ᭄᭞
ᬲᬶᬭᬢᬸᬫᬸᬮᬸᬬᬤᬦ᭄ᬤᬦ᭄ᬲᬓ᭄ᬯᬾᬄᬦᬶᬂᬫᬋᬓᬗᬶᬭᬶᬂ᭞
ᬇᬮᬭᬶᬦᬶᬭᬘᬸᬫᬸᬡ᭄ᬟᬸᬓ᭄ᬭᬶᬂᬤᬾᬯᬕᬺᬳᬫᬤᬸᬮᬸᬭ᭄᭞
ᬤ᭄ᬯᬶᬚᬯᬭᬲᬶᬭᬫᬲ᭄ᬬᬂᬢᬦ᭄ᬲᬵᬳᬾᬳᬶᬭᬶᬗᬦᬶᬭ᭛

᭝᭖᭙᭔᭝\᭝᭑᭑᭑᭝\᭝᭑᭒᭝᭟ᬳᬸᬯᬸᬲᬚᬚᬭᬮᬸᬗ᭄ᬕᬸᬄᬢᬧ᭄ᬯᬦ᭄ᬯᬦ᭄ᬯᬲᬶᬮᬶᬳᬲᬶᬄ᭞
ᬲᬶᬦᬶᬯᬶᬓᬭᬡᬤᬾᬲᬂᬧᬡ᭄ᬟ᭄ᬬᬩ᭄ᬭᬵᬳ᭄ᬫᬡᬫᬢᬸᬳ᭞
ᬲᬗᬫᬯᬓᬸᬰᬧᬵᬰᬵᬗ᭄ᬕ᭄ᬬᬵᬓᭂᬦ᭄ᬫᬵᬤᭂᬕᬭᬶᬲᬶᬭ᭞
ᬓᬤᬶᬫᭂᬩᭂᬤᬲᬶᬭᬦ᭄ᬢᬦ᭄ᬲᬵᬳᬵᬢᭂᬫ᭄ᬯᬲᬶᬮᬶᬳᬲᬶᬄ᭛

᭝᭖᭙᭕᭝\᭝᭑᭑᭑᭝\᭝᭑᭓᭝᭟ᬭᬶᬲᭂᬟᭂᬗᬶᬭᬢᬶᬦᬸᬦ᭄ᬢᬸᬦ᭄ᬤᬾᬲᬂᬩ᭄ᬭᬵᬳ᭄ᬫᬡᬭᬶᬳᬋᬧ᭄᭞
ᬓᬸᬫᬸᬮᬶᬮᬶᬗᬶᬪᬝᬵᬭᬵᬕ᭄ᬦᬶᬫ᭄ᬯᬂᬓᬵᬲᬶᬳᬶᬭᬢᬸᬫᬹᬢ᭄᭞
ᬤ᭄ᬯᬶᬚᬯᬭᬧᬟᬲᬰ᭄ᬭᬷᬫᬰ᭄ᬭᬂᬯᬾᬤᬦᬶᬭᬳᬸᬫᬸᬂ᭞
ᬅᬪᬶᬦᬯᬓᬤᬶᬓᬸᬫ᭄ᬩᬂᬫᭀᬮᬶᬄᬓᭂᬫ᭄ᬩᬗᬶᬗᬲᬦ᭛

᭝᭖᭙᭖᭝\᭝᭑᭑᭑᭝\᭝᭑᭔᭝᭟ᬳ᭄ᬬᬂᬅᬦᬮᬲᬸᬔᬳᬃᬱᬦ᭄ᬢᭀᬦ᭄ᬲᬂᬭ᭄ᬯᬵᬗᬶᬤᭂᬭᬶᬲᬶᬭ᭞
ᬤᬶᬮᬳᬶᬭᬧᬗᬤᬾᬰᬦ᭄ᬢᬦ᭄ᬲᬸᬡ᭄ᬟᬾᬫᬮᬤᬗᬤᭂᬕ᭄᭞
ᬦᬺᬧᬯᬭᬤᬸᬳᬶᬢᬵᬕ᭄ᬬᬂᬫᭀᬕᬵᬦᭀᬮᬶᬳᬶᬲᬂᬅᬚ᭞
ᬲᭂᬫᬸᬦᬶᬯᬸᬮᬢᬶᬭᬵᬚᬃᬬᬦ᭄ᬧᬶᬂᬲᬧ᭄ᬢᬲᬶᬭᬫᬶᬤᭂᬭ᭄᭛

᭝᭖᭙᭗᭝\᭝᭑᭑᭑᭝\᭝᭑᭕᭝᭟ᬫᬸᬯᬳᬚᬚᬭᬮᬸᬗ᭄ᬕᬸᬄᬓᬵᬮᬶᬄᬓᬵᬮᬶᬳᬶᬭᬫᬋᬓ᭄᭞
ᬓᭂᬢᭂᬭᬶᬢᬗᬦᬶᬭᬦ᭄ᬯᬳ᭄ᬯᬵᬧᬵᬡᬶᬕ᭄ᬭᬳᬭᬸᬫᬭᬲ᭄᭞
ᬧᬟᬧᬋᬗᬦᬶᬩᬵᬓᭂᬦ᭄ᬧᬹᬃᬡ᭄ᬦᬵᬳᬹᬢᬶᬲᬳᬲᬫᬶᬢ᭄᭞
ᬰᬶᬯᬲᬓᬮᬪᬝᬵᬭᬵᬕ᭄ᬦᬶᬦ᭄ᬲᬵᬓ᭄ᬱᬷᬦᬶᬗᬯᬶᬯᬳ᭛

᭛᭜᭛ᬯᬗ᭄ᬰᬲ᭄ŧ᭛᭜᭛⏑–⏑|––⏑|⏑–⏑|–⏑⏓

᭝᭖᭙᭘᭝\᭝᭑᭑᭒᭝\᭝᭑᭝᭟ᬳᬸᬯᬸᬲ᭄ᬫᬫᬹᬚᬵᬭᬶᬪᬝᬵᬭᬧᬵᬯᬓ᭞
ᬧᬋᬂᬲᬶᬭᬵᬦᭂᬫ᭄ᬩᬳᬶᬦᬲ᭄ᬢ᭄ᬯᬓᭂᬦ᭄ᬚᬬ᭞
ᬮᬯᬦ᭄ᬲᬯᬷᬚᬦ᭄ᬲᬶᬦᬶᬯᬶᬦ᭄ᬚᬬᬾᬂᬭᬡ᭞
ᬫᬸᬯᬄᬧ᭄ᬭᬢᬶᬱ᭄ᬞᬾᬦᬪᬶᬯᬵᬤᬰᬵᬰ᭄ᬯᬢ᭛

᭝᭖᭙᭙᭝\᭝᭑᭑᭒᭝\᭝᭒᭝᭟ᬰᬶᬦᬗ᭄ᬔᬧᬵᬡ᭄ᬬᬦ᭄ᬲᬶᬭᬤᬾᬫᬳᬵᬤ᭄ᬯᬶᬚ᭞
ᬫᬸᬯᬄᬫᬳᬵᬧᬡ᭄ᬟᬶᬢᬰᬶᬯᬲᭀᬕᬢ᭞
ᬫᬰᬗ᭄ᬔᬧᬵᬡᬷᬲᬶᬭᬮᬾᬦ᭄ᬫᬳᬵᬕᬸᬭᬸ᭞
ᬳᬸᬯᬸᬲ᭄ᬯᬶᬦᬾᬳᬸᬢ᭄ᬢᬫᬤᬵᬦᬤᬾᬳᬚᬶ᭛

᭝᭗᭐᭐᭝\᭝᭑᭑᭒᭝\᭝᭓᭝᭟ᬫᬶᬚᬶᬮ᭄ᬲᬸᬧᬸᬢ᭄ᬭᬷᬓᬮᬯᬦ᭄ᬦᬺᬧᬵᬢ᭄ᬫᬚ᭞
ᬧᬟᬵᬧᬢᭂᬫ᭄ᬯᬦ᭄ᬯᬸᬮᬢᬾᬲᬶᬫᬦ᭄ᬫŧ᭞
ᬳᬋᬧ᭄ᬕᬸᬫᬸᬬ᭄ᬯᬦᬺᬧᬧᬸᬢ᭄ᬭᬶᬓᬵᬯᬶᬭᬂ᭞
ᬢᬸᬫᬸᬗ᭄ᬓᬸᬢᬸᬗ᭄ᬓᬸᬮ᭄ᬫᬢᬸᬓᬸᬧ᭄ᬢᬸᬓᬸᬧ᭄ᬢᬸᬢᬸᬓ᭄᭛

᭝᭗᭐᭑᭝\᭝᭑᭑᭒᭝\᭝᭔᭝᭟ᬫᬋᬓ᭄‌ᬯ᭄ᬭᬸᬳᬷᬢᬶᬗ᭄ᬓᬳᬶᬓᬂᬧᬲᬗ᭄ᬕ᭄ᬭᬳᬦ᭄᭞
ᬳᬢᭂᬧ᭄ᬦᬶᬓᬂᬟᬫ᭄ᬧᬯᬶᬦᬾᬄᬲᬸᬫᬶᬗ᭄ᬳᬶᬢ᭞
ᬦᬭᬾᬦ᭄ᬤ᭄ᬭᬧᬸᬢ᭄ᬭᬵᬗ᭄ᬕᭂᬦᭂᬗᬷᬲᬸᬧᬸᬢ᭄ᬭᬶᬓᬵ᭞
ᬧᬋᬂᬫᬦᬸᬗ᭄ᬕᬂᬯᭂᬓᬲᬦ᭄ᬧᬟᬵᬭᬭᬲ᭄᭛

᭝᭗᭐᭒᭝\᭝᭑᭑᭒᭝\᭝᭕᭝᭟ᬲᭂᬓᬃᬢᬚᬶᬰ᭄ᬭᬷᬦᬭᬦᬵŧᬧᬸᬢ᭄ᬭᬶᬓᬵ᭞
ᬢᬶᬮᬶᬂᬓᬕᬶᬗ᭄ᬕᬂᬓᬮᬯᬦ᭄ᬢᬸᬢᬸᬧ᭄ᬕᭂᬮᬸᬂ᭞
ᬦᬭᬾᬦ᭄ᬤ᭄ᬭᬧᬸᬢ᭄ᬭᬵᬫᬳᬵᬚᭂᬂᬲᬓᬾᬯᬸᬭᬶ᭞
ᬅᬦᭂᬫ᭄ᬯᬓᭂᬦ᭄ᬮᬾᬰ᭄ᬬᬲᬸᬔᬵᬗ᭄ᬳᬭᬲ᭄ᬧᬶᬧᬶ᭛

᭝᭗᭐᭓᭝\᭝᭑᭑᭒᭝\᭝᭖᭝᭟ᬅᬮᬓ᭄ᬯᬮᬓ᭄ᬯᬦ᭄ᬧᬭᬶᬧᬹᬃᬡ᭄ᬦᬭᬶᬂᬳᬍᬧ᭄᭞
ᬢᬩᬂᬢᬩᬂᬭᬫ᭄ᬬᬓᬋᬗ᭄ᬯᬯᬗ᭄ᬱᬸᬮᬦ᭄᭞
ᬓᬶᬤᬸᬂᬓᬶᬦᬗ᭄ᬱ᭄ᬬᬦ᭄ᬫᬸᬭᬯᬦ᭄ᬬᬢᬦ᭄ᬳᬸᬫᬸᬂ᭞
ᬮᬮᬶᬢ᭄ᬬᬢᬦ᭄ᬓᬃᬓᬰᬲᬗ᭄ᬱᬬᬵᬭᬭᬲ᭄᭛

᭝᭗᭐᭔᭝\᭝᭑᭑᭒᭝\᭝᭗᭝᭟ᬫᬺᬤᬗ᭄ᬕᬲᬵᬫ᭄ᬧᬸᬦ᭄ᬲᬸᬫᭂᬦᬾᬳᬧᬗ᭄ᬭᬸᬳᬸᬦ᭄᭞
ᬳᬦᬵᬢᭂᬓᬧ᭄ᬮᬾᬦ᭄ᬲᬶᬦᬫᬾᬦᬶᬭᬶᬂᬓᬶᬤᬸᬂ᭞
ᬡ᭄ᬟᭂᬓᭂᬡ᭄ᬟᭂᬓᬦ᭄ᬧ᭄ᬭᬵᬬᬦᬶᬤᬾᬦᬶᬓᬵᬫᬸᬦᬶ᭞
ᬍᬗᭂᬂᬓᬋᬗ᭄ᬯᬵᬲᭂᬫᬸᬧᬗ᭄ᬕ᭄ᬬᬢᬶᬂᬚᬯᬸᬄ᭛

᭝᭗᭐᭕᭝\᭝᭑᭑᭒᭝\᭝᭘᭝᭟ᬧᬬᬸᬂᬧᬸᬢᬶᬄᬭ᭄ᬯᬃᬯ᭄ᬯᬫᬦᬶᬫ᭄ᬩᬗᬷᬲᬶᬭ᭞
ᬧᬋᬂᬮᬸᬫᬫ᭄ᬧᬄᬢᬦᬤᭀᬄᬧᬟᬵᬗᬤᭂᬕ᭄᭞
ᬧᬸᬚᬸᬢ᭄ᬮᬯᬦ᭄ᬚᭂᬗ᭄ᬕᬶᬭᬭᬵᬫᬯᬵᬳᬶᬋᬂ᭞
ᬩᬗᬸᬦ᭄ᬕ᭄ᬭᬳᬭ᭄ᬯᬭ᭄ᬯᬧᬟᬵᬗ᭄ᬕᬬᬃᬯᬸᬮᬦ᭄᭛

᭛᭜᭛ᬕᬶᬭᬶᬱ᭛᭜᭛⏑⏑⏑|⏑⏑⏑|–––|––⏑|⏑⏑⏑|⏓

᭝᭗᭐᭖᭝\᭝᭑᭑᭓᭝\᭝᭑᭝᭟ᬭᬶᬳᬸᬯᬸᬲᬶᬭᬢᭂᬓᬾᬂᬧᬧ᭄ᬭᬵᬱᬦ᭄ᬩ᭄ᬯᬢ᭄ᬲᬸᬭᬦᬕᬭ᭞
ᬲᬳᬦᬳᬦᬦᬶᬓᬂᬯ᭄ᬯᬂᬪᬓ᭄ᬢ᭄ᬬᬵᬗᬜ᭄ᬚᬮᬶᬭᬶᬲᬶᬭ᭞
ᬧᬲᬚᬶᬭᬶᬲᬶᬭᬳᬫ᭄ᬧ᭄ᬬᬮ᭄ᬤᬦ᭄ᬢᬵᬰ᭄ᬭᬷᬲᬶᬭᬦᬧᬸᬧᬸᬮ᭄᭞
ᬓᬤᬶᬲᬸᬭᬧᬢᬶᬲᬗ᭄ᬓᬾᬂᬲ᭄ᬯᬃᬕ᭄ᬕᬫ᭄ᬯᬂᬲᬸᬭᬫᬳᬶᬱᬷ᭛

᭝᭗᭐᭗᭝\᭝᭑᭑᭓᭝\᭝᭒᭝᭟ᬢᬸᬘᬧᬳᬍᬧᬶᬓᬂᬧᬧ᭄ᬭᬵᬱᬦ᭄ᬤᬸᬕ᭄ᬲᬶᬭᬯᬶᬦᬭᬂ᭞
ᬓᬤᬶᬳᬸᬫᬭᬱᬯᬶᬫ᭄ᬩᬳ᭄ᬬᬂᬘᬦ᭄ᬤ᭄ᬭᬵᬃᬓᬯᬶᬦᬸᬮᬢᬦ᭄᭞
ᬢᭂᬓᬭᬶᬗᬮᬸᬦᬮᬸᬦ᭄ᬲᭃᬄᬮᬸᬗ᭄ᬱᬶᬃᬩᬂᬳᬶᬦᬢᭂᬧᬓᭂᬦ᭄᭞
ᬧᬟᬓᬤᬶᬕᬸᬦᬸᬗᬵᬧᬸᬬ᭄ᬫᬸᬦ᭄ᬢᬩ᭄ᬤᬾᬦᬶᬗᬗᬶᬦᬤᬺᬲ᭄᭛

᭝᭗᭐᭘᭝\᭝᭑᭑᭓᭝\᭝᭓᭝᭟ᬭᬱᬩᬸᬩᬸᬮᬢᭂᬗᬄᬦᬶᬂᬭᬵᬚ᭄ᬬᬵᬧᬦ᭄ᬧᬟᬕᬸᬫᭂᬋᬄ᭞
ᬧᬭᬭᬢᬸᬲᬳᬕᭂᬡ᭄ᬟᬶᬂᬕᭀᬂᬭᭀᬚᬾᬄᬢᬩᭂᬢᬩᭂᬳᬦ᭄᭞
ᬅᬧᬶᬢᬸᬯᬶᬧᬭᬢᬡ᭄ᬟᬵᬰ᭄ᬭᬗ᭄ᬱᬵᬗᬦ᭄ᬫᬶᬤᭂᬭᬭᬶᬢᬦ᭄᭞
ᬲᬳᬧᬟᬳᬶᬕᬸᬫᭂᬦ᭄ᬢᭂᬃᬮᬕ᭄ᬬᬢᬃᬬ᭄ᬬᬵᬲᬸᬭᬓᬗᬯᬢ᭄᭛

᭝᭗᭐᭙᭝\᭝᭑᭑᭓᭝\᭝᭔᭝᭟ᬧᬭᬯᬶᬤᬸᬲᭂᬟᭂᬗᬬ᭄ᬯᬦ᭄ᬲᬂᬢᬗ᭄ᬓᬶᬮ᭄ᬳ᭄ᬬᬗᬘᬭᬶᬢ᭞
ᬧᬟᬕᬸᬫᬸᬬᬸᬓᬧᬹᬳᬦ᭄ᬲᬓ᭄ᬯᬾᬄᬦᬶᬂᬯᬶᬤᬸᬩᬶᬦᬶᬲ᭞
ᬳᬦᬓᬯᬢᭂᬓᬸᬚᬃᬡ᭄ᬦ᭄ᬬᬦ᭄ᬕᬸᬬ᭄ᬯᬵᬯᬃᬡ᭄ᬦᬫᬘᬭᬶᬢ᭞
ᬉᬟᬸᬳᬸᬟᬸᬳᬸᬟᬸᬳᬵᬳᬵᬄᬳᬵᬳᬵᬳᬵᬄᬩᬶᬲᬤᬳᬢᭂᬦ᭄᭛

᭝᭗᭑᭐᭝\᭝᭑᭑᭓᭝\᭝᭕᭝᭟ᬲᬳᬦᬦᬶᬗᬩᬜᭀᬮ᭄ᬤᬾᬦ᭄ᬬᬵᬗ᭄ᬕᬸᬬ᭄ᬯᬵᬓᭂᬦᬧᬸᬭᬘᬶ᭞
ᬅᬗᬶᬕᭂᬮᬶᬕᭂᬮᬕᭂᬂᬕᭃᬗᬦ᭄ᬓᭀᬡ᭄ᬝᭀᬮ᭄ᬧᬟᬫᭂᬢᭂᬢᭂᬂ᭞
ᬯᭂᬮᬸᬲᬓᭂᬩᭂᬳᬕᬲ᭄ᬬᬓ᭄‌ᬦ᭄ᬤᬦ᭄ᬫᭀᬕᬵᬯᭂᬤᬶᬯᭂᬓᬲᬦ᭄᭞
ᬓᬕᬸᬬᬸᬕᬸᬬᬸᬓᬕᭃᬫᬦ᭄ᬬᬦ᭄ᬧ᭄ᬭᬵᬧ᭄ᬢᬂᬯᭂᬮᬸᬲᬩᬝᬂ᭛

᭝᭗᭑᭑᭝\᭝᭑᭑᭓᭝\᭝᭖᭝᭟ᬧᬶᬭᬸᬲᬫᬶᬭᬸᬱᬶᬫᬾᬦ᭄ᬫᬾᬦ᭄ᬤᬾᬦ᭄ᬬᬵᬫᬾᬢ᭄ᬧᬘᭂᬳᬘᭂᬫᭂᬄ᭞
ᬭᬩᬶᬦᬶᬓᬩᬶᬲᬧᬦ᭄ᬢᭂᬲ᭄ᬤᬾᬦ᭄ᬬᬵᬪᬵᬯᬓᬫᬗᭂᬬᭂᬄ᭞
ᬮᬓᬶᬦᬶᬓᬫᬸᬮᬢᬗ᭄ᬤᬺᬂᬓᬳ᭄ᬬᬸᬦ᭄ᬳ᭄ᬬᬹᬦᬗᬸᬗᬲᬸᬗᬲ᭄᭞
ᬓᬤᬶᬯᭂᬟᬸᬲᬦᬸᬢᬜ᭄ᬚ᭄ᬬᬦ᭄ᬬᬦ᭄ᬢᭂᬗ᭄ᬳᬵᬢᭂᬓᬫᬸᬭᬶᬗᬶᬲ᭄᭛

᭝᭗᭑᭒᭝\᭝᭑᭑᭓᭝\᭝᭗᭝᭟ᬇᬓᬗᬫᬘᬗᬳᭀᬮᬶᬄᬕᬸᬬ᭄ᬯᬧ᭄ᬭᬶᬄᬧᬟᬲᬶᬦᬸᬭᬓ᭄᭞
ᬢᭂᬓᬧᬶᬓᬦᬶᬦᬶᬦᬶᬦ᭄ᬬᬾᬮᬶᬓ᭄ᬫᬲ᭄ᬯᬵᬫᬶᬯᭂᬋᬯᭂᬋᬄ᭞
ᬧᬟᬩᬶᬲᬗᬯᬬᬂᬯ᭄ᬯᬂᬤᬾᬦ᭄ᬬᬵᬗ᭄ᬕᬸᬬ᭄ᬯᬓᭂᬦᬢᬭᬶᬓ᭄᭞
ᬧᬘᭂᬳᬶᬓᬓᬓᬶᬓᬓ᭄ᬬᬓ᭄ᬭᬓ᭄ᬕᬶᬦ᭄ᬬᬢ᭄ᬫᬸᬮᬶᬳᬓᬸᬲ᭛

᭝᭗᭑᭓᭝\᭝᭑᭑᭓᭝\᭝᭘᭝᭟ᬲᬳᬦᬦᬶᬓᬧᬶᬦᬗ᭄ᬕᬸᬂᬢᬹᬢ᭄ᬧᬤ᭄ᬯᬵᬪᬶᬦᬯᬓᬢᭀᬦ᭄᭞
ᬧᬟᬕᬸᬫᬸᬭᬸᬳᬯᬦ᭄ᬢᬸᬲ᭄ᬲᬓ᭄ᬯᬾᬄᬦᬶᬂᬕᬸᬬᬸᬕᬸᬫᭂᬢᭂᬭ᭄᭞
ᬩᬭᬶᬩᬭᬶᬓᬧᬘᭂᬄᬦᬶᬂᬯ᭄ᬯᬂŧᬵᬦᬶᬦ᭄ᬕᬸᬫᬸᬬᬸᬓᭂᬓᭂᬮ᭄᭞
ᬧᬢᭂᬫᬸᬦᬶᬧᬲᬸᬭᬓ᭄ᬦᬶᬂᬯ᭄ᬯᬂᬓᬤ᭄ᬬᬫ᭄ᬧᬸᬳᬦᬧᬕᬸᬢ᭄᭛

᭝᭗᭑᭔᭝\᭝᭑᭑᭓᭝\᭝᭙᭝᭟ᬅᬢᬮᬶᬢᬮᬶᬓᬓᬸᬮ᭄ᬯᬦ᭄ᬮᭀᬃᬡ᭄ᬦ᭄ᬬᬵᬋᬗ᭄ᬕᬶᬗᬦᬚᬚᬭ᭄᭞
ᬭᬱᬟᬯᬸᬳᬢᭂᬓᬧ᭄ᬦ᭄ᬬᬦ᭄ᬮᬸᬫ᭄ᬧᬢ᭄ᬮᬸᬫ᭄ᬧᬢᬧᬶᬢᬶᬩᬵ᭞
ᬫᬶᬮᬸᬫᬶᬮᬸᬧᬭᬭᬡ᭄ᬟᬵᬦᭀᬦ᭄ᬢᭀᬦ᭄ᬤᬦ᭄ᬧᬟᬕᬶᬕᬶᬋᬦ᭄᭞
ᬧᬟᬲᬶᬦᬸᬭᬓᬶᬮᬸᬫ᭄ᬧᬢ᭄ᬦ᭄ᬬᬦ᭄ᬓᬵᬮᬄᬧᬟᬓᬯᬮᬶᬓ᭄᭛

᭝᭗᭑᭕᭝\᭝᭑᭑᭓᭝\᭝᭑᭐᭝᭟ᬅᬫᭂᬦᬸᬳᬶᬦᬕᬭᬂᬯ᭄ᬯᬂŧᬵᬦ᭄ᬬᬓ᭄ᬯᬾᬄᬫᬤᬸᬮᬸᬤᬸᬮᬸᬭ᭄᭞
ᬯᬶᬦᬶᬚᬶᬮᬓᭂᬦᬶᬓᬵᬲᬶᬂᬲᬡ᭄ᬟᬂᬲᬡ᭄ᬟᬗᬦᬶᬓᬫᬵᬲ᭄᭞
ᬯᬶᬚᬳᬫᭂᬮᬶᬟᬟᬂᬲᬗ᭄ᬕᬶᬂᬘᬮ᭄ᬯᬦ᭄ᬲᬳᬓᬸᬭᬸᬧᬸᬓ᭄᭞
ᬅᬦᬓᬶᬓᬲᬸᬔᬤᬾᬦᬶᬂᬢᬸᬫ᭄ᬧᬶᬫ᭄ᬯᬂᬕᬚᬕᬚᬳᬦ᭄᭛

᭝᭗᭑᭖᭝\᭝᭑᭑᭓᭝\᭝᭑᭑᭝᭟ᬳᬦᬲᬶᬭᬯᬶᬓᬸᬲᬗ᭄ᬓᬾᬂᬳᬃᬬ᭄ᬬᬵᬳᬵᬍᬧᬶᬭᬘᭂᬧᬸᬄ᭞
ᬓᬲᬸᬢᬧᬦᬶᬭᬫᬗ᭄ᬤᬾᬓ᭄ᬯᬾᬄᬦᬶᬂᬰᬶᬱ᭄ᬬᬧᬟᬫᬋᬓ᭄᭞
ᬢᬸᬳᬸᬦᬸᬮᬳᬶᬭᬧᭂᬜ᭄ᬘᬸᬮ᭄ᬲᬶᬂᬲᬶᬂᬪᬵᬯᬦᬶᬭᬓᬶᬝᬸᬂ᭞
ᬲᬶᬗᬸᬘᬧᬦᬶᬭᬩᬗ᭄ᬱᬶᬢ᭄ᬬᬾᬓᬷᬰᬩ᭄ᬤᬦᬶᬭᬋᬗᭃᬦ᭄᭛

᭝᭗᭑᭗᭝\᭝᭑᭑᭓᭝\᭝᭑᭒᭝᭟ᬭᬢᬧᬮᬓᬶᬓᬧᬹᬳᬦ᭄ᬯᬳ᭄ᬯᬵᬦᭀᬦ᭄ᬦᬕᬭᬱᬪᬵ᭞
ᬅᬪᬶᬦᬯᬫᬸᬮᬢᬶᬂᬪᭀᬕᬵᬢ᭄ᬬᬦ᭄ᬢᬵᬫᬸᬳᬭᬲᬸᬔ᭞
ᬓᬍᬯᬶᬍᬯᬶᬳᬶᬓᬂᬓᭀᬃᬬ᭄ᬬᬮ᭄ᬯᬵᬕᭃᬂᬕᬸᬧᬸᬭᬦᬶᬓᬵ᭞
ᬦᬺᬧᬢᬶᬢᭂᬓᬲᬮᬸᬫ᭄ᬩᬸᬂᬭᬶᬗ᭄ᬕᬶᬗ᭄ᬕᬵᬦ᭄ᬬᬢᬶᬦᬶᬯᬶᬓᬦ᭄᭛

᭝᭗᭑᭘᭝\᭝᭑᭑᭓᭝\᭝᭑᭓᭝᭟ᬦᬳᬦᬸᬘᬧᬦᬶᬭᬯ᭄ᬯᬦ᭄ᬢᭂᬦ᭄ᬢᬾᬓᬵᬢᬶᬢᬶᬭᬢᬜ᭞
ᬧᬟᬓᬭᬶᬓᬗᬸᬚᬃᬓᭂᬢᭀᬫ᭄ᬯᬂᬓᭀᬭᬶᬳᬬᬸᬦᬶᬧᬸᬦ᭄᭞
ᬓᬮᬯᬦᬸᬚᬭᬦᭂᬗ᭄ᬕᬄᬓᬵᬭᬶᬫ᭄ᬯᬂᬓᬭᬶᬮᬶᬗᬶᬓᬵ᭞
ᬲᬶᬭᬲᬸᬫᬳᬸᬭᬕᬫ᭄ᬧᬶᬮ᭄ᬫ᭄ᬭᬸᬄᬫ᭄ᬭᬸᬄᬫᬗ᭄ᬳᬯᬕᬗᬸᬘᬧ᭄᭛

᭝᭗᭑᭙᭝\᭝᭑᭑᭓᭝\᭝᭑᭔᭝᭟ᬓ᭄ᬱᬫᬓᭂᬦᬩᬧᬤᬾᬦ᭄ᬢᬵᬢᬓ᭄ᬯᬦ᭄ᬬᭀᬕ᭄ᬬᬢᬦᬳᬮ᭞
ᬢᬸᬫᬜᬓᭂᬦᬶᬓᬦᬂᬓᭀᬭᬶᬫ᭄ᬯᬂᬓᭀᬭᬶᬧᬭᬶᬪᬱ᭞
ᬧᬟᬩᬧᬯᭂᬦᬗᬗ᭄ᬕᭀᬦ᭄ᬬᬦ᭄ᬢᬸᬗ᭄ᬕᬮ᭄ᬢᬮᬶᬗᬕᬚᬄ᭞
ᬓᬮᬯᬦᬸᬚᬭᬤᬶᬕ᭄ᬭᬫ᭄ᬯᬂᬢᬦ᭄ᬧᬤ᭄ᬭᬶᬕᬭᬳᬬᬸ᭛

᭝᭗᭒᭐᭝\᭝᭑᭑᭓᭝\᭝᭑᭕᭝᭟ᬦᬳᬦᬸᬚᬭᬶᬭᬩᬗ᭄ᬱᬶᬢ᭄ᬩᬗ᭄ᬱᬶᬢ᭄ᬢᬦ᭄ᬬᬘᬮᬦᬶᬭ᭞
ᬲᬳᬦᬳᬦᬦᬶᬓᬂᬯ᭄ᬯᬂŧᬵᬦ᭄ᬬᬢ᭄ᬯᬂᬫᬸᬮᬢᬶᬲᬶᬭ᭞
ᬢᬧᬢᬧᬦᬶᬭᬧᭂᬜ᭄ᬘᬸᬮ᭄ᬯ᭄ᬯᬂᬯ᭄ᬯᬂᬲᬵᬓ᭄ᬱᬭᬫᬗᬸᬘᬧ᭄᭞
ᬫᬶᬮᬸᬫᬶᬮᬸᬢᬬᬩᬗ᭄ᬱᬶᬢ᭄‌ᬦ᭄ᬤᬦ᭄ᬢ᭄ᬯᬗ᭄ᬦ᭄ᬬᬾᬲᬶᬭᬮᬶᬗᬶᬓᬵ᭛

᭝᭗᭒᭑᭝\᭝᭑᭑᭓᭝\᭝᭑᭖᭝᭟ᬳᭂᬦᭂᬗᬓᭂᬦᬲᬗᬗ᭄ᬤᭀᬦ᭄ᬢᭀᬦ᭄ᬢᭀᬦᬦ᭄ᬲᭂᬟᭂᬗᬫᭂᬧᭂᬕ᭄᭞
ᬯᬮᬸᬬᬦᬘᬭᬶᬢᬦ᭄ᬰ᭄ᬭᬷᬧᬸᬢ᭄ᬭᬷᬫ᭄ᬯᬂᬦᬺᬧᬢᬦᬬ᭞
ᬦ᭄ᬤᬦᬶᬳᬸᬯᬸᬲᬶᬭᬧᬶᬦ᭄ᬭᬱ᭄ᬧ᭄ᬭᬵᬲ᭄ᬫᬦ᭄ᬢᬸᬓ᭄ᬫᬭᬭᬶᬤᬍᬫ᭄᭞
ᬕᭂᬋᬳᬶᬓᬗᬋᬩᬸᬢ᭄ᬧ᭄ᬭᬱ᭄ᬧ᭄ᬭᬵᬱᬦ᭄ᬫᬗ᭄ᬕ᭄ᬬᬢᬤᬤᬓᬦ᭄᭛

᭝᭗᭒᭒᭝\᭝᭑᭑᭓᭝\᭝᭑᭗᭝᭟ᬓᬸᬦᬗᬶᬓᬗᬋᬩᬸᬢ᭄ᬧᬾᬦᬷᬧᬾᬦᬷᬳᬦᬭᬶᬭᬸᬳᬸᬭ᭄᭞
ᬉᬮᬶᬳᬶᬓᬧᬟᬫᬹᬮ᭄ᬬᬵᬧᬦ᭄ᬯᬲ᭄ᬢ᭄ᬭᬵᬳᬬᬸᬲᬨᬮ᭞
ᬩᬶᬦᭂᬩᭂᬤᬓᭂᬦᬶᬓᬵᬓ᭄ᬯᬾᬄᬮᬾᬦ᭄ᬫᬸᬗ᭄ᬕ᭄ᬯᬶᬂᬘᭂᬗᭂᬮᬶᬕᬸᬮᬹ᭞
ᬳᬶᬮᬗᬶᬘᭂᬗᭂᬮᬶᬓᬾᬲᭀᬃᬫ᭄ᬯᬂᬤᭀᬤᭀᬢ᭄ᬦᬶᬓᬓᬋᬩᬸᬢ᭄᭛

᭝᭗᭒᭓᭝\᭝᭑᭑᭓᭝\᭝᭑᭘᭝᭟ᬦ᭄ᬤᬢᬸᬘᬧᬧᬭᬦᬵŧᬵᬦ᭄ᬲᬵᬫ᭄ᬧᬸᬦ᭄ᬓᬾᬯ᭄ᬯᬦᬶᬭᬓᬩᬾᬄ᭞
ᬧᬟᬫᬫᬮᬸᬬᬓᭂᬦ᭄ᬫᬵᬲ᭄ᬮᬵᬯᬦ᭄ᬯᬲ᭄ᬢ᭄ᬭᬧᬫᬶᬲᬮᬶᬦ᭄᭞
ᬲᬳᬫᬦᬶᬲᬶᬗᬸᬚᬃᬦ᭄ᬤᬦ᭄ᬮᬶᬰ᭄ᬬᬦ᭄ᬧᬯ᭄ᬯᬢᬧᬳᬸᬮ᭞
ᬫᬸᬮᬶᬳᬶᬳᬸᬯᬸᬲᬶᬭᬵᬫ᭄ᬯᬶᬢ᭄ᬤᬸᬳ᭄ᬔᬵᬲᭂᬗ᭄ᬳᬶᬢᬶᬲᬂᬅᬚ᭛

᭝᭗᭒᭔᭝\᭝᭑᭑᭓᭝\᭝᭑᭙᭝᭟ᬫᬸᬯᬳᬸᬘᬧᬓᭂᬦᬰ᭄ᬭᬷᬧᬸᬢ᭄ᬭᬷᬫ᭄ᬯᬂᬦᬺᬧᬢᬦᬬ᭞
ᬲᬗᬫᬭᬗᬶᬲᬶᬭᬲ᭄ᬢ᭄ᬭᬷᬲ᭄ᬢ᭄ᬭᬷᬯᬺᬤ᭄ᬥᬵᬧᬶᬢᬸᬗᬩᬸᬬᬸᬢ᭄᭞
ᬢᬸᬯᬶᬓᬤᬗᬶᬭᬢᬦ᭄ᬮᬾᬦ᭄ᬭᬶᬂᬲᬚ᭄ᬜᬵᬳᬬᬸᬫᬦᬸᬮᬸᬲ᭄᭞
ᬅᬢᬸᬳᬢᬸᬳᬢᬶᬦᬸᬗ᭄ᬕᬮ᭄ᬲᬓ᭄ᬯᬾᬄᬦᬶᬂᬫᬋᬓᬶᬲᬶᬭ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭗᭒᭕᭝\᭝᭑᭑᭔᭝\᭝᭑᭝᭟ᬩ᭄ᬯᬢ᭄ᬓᬵᬫᬾᬰ᭄ᬯᬭᬭᬢ᭄ᬦᬦᬷᬮᬯᬶᬦᬗᬸᬦ᭄ᬕᬺᬳᬮᬶᬦᬭᬗᬦᬶᬂᬳᬸᬯᬸᬲ᭄ᬧ᭄ᬭᬪᬸ᭞
ᬮ᭄ᬯᬶᬃᬧᬤ᭄ᬫᬵᬲᬦᬲᬶᬗ᭄ᬳᬭᬹᬧᬦᬶᬲᬓᬦ᭄ᬬᬓᬸᬫᭂᬜᬭᬩᬶᬭᬹᬧᬟᬵᬓᬶᬭᬶᬲ᭄᭞
ᬓᬰ᭄ᬭᬂᬤᬾᬦᬶᬲᭂᬦᭃᬦᬶᬓᬂᬓᬦᬓᬧᬗ᭄ᬳᬢᭂᬧᬧᬶᬢᬸᬯᬶᬲᭃᬄᬫᬥᬸᬩ᭄ᬭᬢ᭞
ᬲᬵᬓ᭄ᬱᬵᬢ᭄ᬭᬵᬢ᭄ᬭᬶᬯᬶᬦᭂᬢ᭄ᬯᬦᬶᬂᬯᬸᬮᬦᬯᬵᬮᬶᬦᭂᬗᭂᬗᬓᭂᬦᬶᬰᬩ᭄ᬤᬦᬶᬂᬘᬸᬘᬸᬭ᭄᭛

᭝᭗᭒᭖᭝\᭝᭑᭑᭔᭝\᭝᭒᭝᭟ᬗ᭄ᬓᬵᬤᬾᬯᬷᬯᬶᬦᬭᬂᬮᬯᬦ᭄ᬲᬂᬅᬚᬫᬵᬃᬳᬢᬶᬦᬶᬭᬭᬸᬫᬭᬲ᭄ᬧᬟᬵᬯᭂᬦᭂᬲ᭄᭞
ᬭ᭄ᬬᬦ᭄ᬢᬸᬓ᭄ᬲᬂᬫᬫᬭᬂᬫᬭᬂᬭᬶᬲᬶᬭᬓᬵᬭᬶᬲᬶᬭᬓᬤᬶᬫᬥᬸᬩ᭄ᬭᬢᬵᬲᬦ᭞
ᬫᬗ᭄ᬓᬾᬧ᭄ᬯᬦ᭄ᬢᬸᬫᭂᬫᬸᬂᬧ᭄ᬭ᭄ᬬᭀᬚᬦᬦᬶᬭᬵᬕᬦᬶᬭᬫᬮᬯᬲᬗ᭄ᬳᬶᬟᭂᬧ᭄‌ᬲ᭄ᬫᬭ᭞
ᬓᬤ᭄ᬬᬵᬗᬶᬧ᭄ᬬᬗᬶᬲᬧ᭄ᬯᬓᭂᬦ᭄ᬯᬸᬮᬦᬯᬵᬫ᭄ᬩᭂᬓᬶᬭᬦᬗᬶᬲᬧᬸᬦᬺᬧᬵᬢ᭄ᬫᬚᬵ᭛

᭝᭗᭒᭗᭝\᭝᭑᭑᭔᭝\᭝᭓᭝᭟ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬫᬶᬗᬾᬢᬦᬦᬸᬫᭀᬤᬭᬶᬧᬮᬓᬸᬗᬲᬶᬄᬦᬺᬧᬵᬢ᭄ᬫᬚ᭞
ᬳᬾᬫᬦ᭄ᬮᬸᬄᬦᬶᬭᬫᬗ᭄ᬍᬢᬸᬄᬍᬢᬸᬳᬶᬲᭀᬘᬦᬶᬭᬓᬤᬶᬲᬭᭀᬚᬓᬵᬩᬸᬦᬦ᭄᭞
ᬫᭀᬖᬦ᭄ᬬᬧ᭄ᬯᬫᬬᬢ᭄ᬫᬬᬢ᭄ᬳᬮᬶᬲᬶᬭᬵᬋᬗᬸᬋᬗᬸᬓᬳᬭᬲ᭄ᬯᬯᬂᬢᬶᬓᭂᬮ᭄᭞
ᬢᬦ᭄ᬧᬵᬢ᭄ᬫᬵᬓᬶᬦᬶᬲᬧ᭄ᬯᬓᭂᬦ᭄ᬢ᭄ᬯᬲᬶᬭᬢᬦ᭄ᬧᬚᬚᬫᬸᬕᬋᬫᭂᬓ᭄ᬲᬓᬾᬢᬗᬦ᭄᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭗᭒᭘᭝\᭝᭑᭑᭕᭝\᭝᭑᭝᭟ᬍᬗ᭄ᬍᬂᬦᬶᬂᬮᭀᬤ᭄ᬍᬬᭂᬧ᭄ᬦᬶᬂᬯᬸᬓᬶᬭᬶᬦᬬᬸᬧᬧᬗ᭄ᬕᬶᬄᬦᬶᬭᬵᬭᭀᬓ᭄ᬧᬶᬦᬶᬡ᭄ᬟ᭞
ᬓᬵᬮᬗ᭄ᬓ᭄ᬬᬂᬫ᭄ᬯᬂᬋᬋᬩ᭄ᬯᬃᬡ᭄ᬦᬦᬶᬭᬓᬤᬶᬮᬶᬭᬂᬓᬵᬫᬸᬓᬦ᭄ᬲᬗ᭄ᬳᬸᬩᬯ᭄ᬭᬵ᭞
ᬳᬶᬫ᭄ᬧᭂᬃᬲᬂᬳ᭄ᬬᬂᬰᬰᬷᬓᭂᬫ᭄ᬩᬭᬧᬸᬧᬸᬮᬓᭂᬫᬸᬮ᭄ᬢ᭄ᬭᬸᬄᬢ᭄ᬭᬸᬳᬶᬂᬓᬵᬮᬲᬦ᭄ᬥ᭄ᬬᬵ᭞
ᬤᬾᬯᬷᬤᬾᬯᬵᬃᬤ᭄ᬥᬦᬵᬭᬷᬰ᭄ᬯᬭᬧᬢᭂᬫᬸᬦᬶᬭᬮ᭄ᬯᬶᬃᬝᬶᬓᬵᬓᬃᬯ᭄ᬯᬓᬃᬯ᭄ᬯᬦ᭄᭛

᭝᭗᭒᭙᭝\᭝᭑᭑᭕᭝\᭝᭒᭝᭟ᬲᬂᬓᬤ᭄ᬬᬵᬦᬗ᭄ᬕᬫᬵᬃᬬ᭄ᬬᬵᬢᬦᬸᬫᬶᬚᬶᬮᬢᭂᬫᬄᬭᬵᬚᬧᬸᬢ᭄ᬭᬵᬤ᭄ᬯᬶᬢᬷᬬ᭞
ᬫᬃᬫ᭄ᬫᬵᬧᬾᬢ᭄ᬲᬶᬄᬢᬦᬶᬫ᭄ᬩᬵᬫᭂᬓᬸᬮᬗᬫᭂᬭᬫᭂᬃᬘᬸᬫ᭄ᬩᬸᬘᬸᬫ᭄ᬩ᭄ᬯᬵᬗᬮᬧ᭄ᬲᭀᬭ᭄᭞
ᬲᭀᬢᬦ᭄ᬢᬂᬯ᭄ᬯᬂᬭᬶᬭᬶᬲ᭄ᬓᬵᬗᬶᬦᬦᬧᭂᬦᭂᬤᬭᬹᬫ᭄ᬧᬗ᭄ᬳᬶᬮᬂᬭᬵᬕᬩᬳ᭄ᬦᬶ᭞
ᬧᭃᬫ᭄ᬧᭃᬫᬦ᭄ᬭᬵᬱᬶᬓᬮ᭄ᬯᬶᬃᬦᬶᬭᬧᬮᬶᬟᬳᬶᬗᬾᬮᬶᬓ᭄ᬫᬶᬗᬾᬭᬶᬂᬓᬶᬲᬧ᭄ᬯᬦ᭄᭛

᭝᭗᭓᭐᭝\᭝᭑᭑᭕᭝\᭝᭓᭝᭟ᬫᬫ᭄ᬩᭃᬲᬸᬩ᭄ᬦᬶᬂ‌ᬲ᭄ᬫᬭᬵᬗ᭄ᬤᬾᬳᬸᬬᬗᬶᬳᬢᬶᬦᬶᬭᬵᬯᬃᬱᬶᬳᬧ᭄ᬭᬶᬄᬭᬱᬦ᭄ᬬ᭞
ᬲᬸᬫ᭄ᬬᬸᬓ᭄ᬢᬂᬭᬵᬕᬯᬃᬱᬵᬗᬧᬶᬢᬸᬫᬓᭂᬘᭂᬳᬦ᭄ᬮᬕ᭄ᬬᬯᬦ᭄ᬢᭃᬭᬭᬲ᭄ᬢ᭄ᬯᬲ᭄᭞
ᬅᬢ᭄ᬭᬸᬄᬢ᭄ᬭᬸᬄᬳᬃᬱᬘᬶᬢ᭄ᬢᬵᬫᬭᬸᬧᬸᬳᬶᬢᬸᬭᬶᬤᬵᬯᬄᬯᬳᬦ᭄ᬲᬦ᭄ᬫᬢᬵᬕᭃᬂ᭞
ᬢᬺᬱ᭄ᬡᬵᬗᬸᬫ᭄ᬩᬂᬮᬯᬦ᭄ᬲᬶᬄᬫᬦᬶᬲᬶᬗᬸᬚᬭᬭᬹᬫ᭄ᬲᬗ᭄ᬱᬬᬵᬤᬺᬲ᭄ᬳᬶᬮᬷᬦ᭄ᬬ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭗᭓᭑᭝\᭝᭑᭑᭖᭝\᭝᭑᭝᭟ᬲᬂᬳ᭄ᬬᬂᬳ᭄ᬬᬂᬦᬶᬮᬗᭃᬓᬸᬫᬵᬯᬓᬰᬭᬷᬭᬫᭂᬢᬸᬭᬶᬧᬗᬯᬾᬰᬦᬶᬂ‌ᬲ᭄ᬫᬭ᭞
ᬮ᭄ᬯᬶᬃᬤᬾᬯᬷᬲᬓᬮᬵᬦᬸᬭᬸᬦ᭄ᬩᭂᬲᬸᬭᬶᬭᬫ᭄ᬬᬦᬶᬗᬫᭂᬗᬫᭂᬗᬶᬂᬲᬸᬭᬵᬮᬬ᭞
ᬮᬓ᭄ᬱ᭄ᬫᬷᬦᬶᬂᬦᬕᬭᬷᬢᬸᬭᬸᬂᬫᬢᭂᬫᬳᬵᬦ᭄ᬓᬭᬶᬓᬓᬶᬢᬯᬶᬰᬵᬢᬮᬵᬮᬦ᭞
ᬲᬂᬲᬵᬓ᭄ᬱᬵᬢ᭄ᬧ᭄ᬭᬢᬶᬫᬵᬗᬭᬂᬳᬸᬮᬸᬦᬦᬸᬕ᭄ᬭᬳᬦᬢᬭᬶᬫᬦᬗ᭄ᬳᬭᬲ᭄ᬧᬶᬧᬶ᭛

᭝᭗᭓᭒᭝\᭝᭑᭑᭖᭝\᭝᭒᭝᭟ᬗᬹᬦᬷᬓᬵᬮᬦᬶᬓᬂᬲ᭄ᬯᬬᬫ᭄ᬩᬭᬫᬶᬚᬶᬮ᭄ᬓᬶᬢᬓᬤᬶᬯᬶᬚᬶᬮᬶᬂᬦᬶᬰᬵᬓᬭ᭞
ᬲᬓ᭄ᬯᬾᬄᬲᬂᬧᬶᬦᬶᬦᬂᬧ᭄ᬭᬪᬵᬯᬦᬶᬭᬲᭃᬄᬫᬸᬭᬸᬩᬗᬩᬭᬩᬃᬢᭂᬓᬾᬂᬮᬗᬶᬢ᭄᭞
ᬭᬵᬓᬦ᭄ᬢᬵᬦ᭄ᬯᬫᬍᬓ᭄ᬢŧᬵᬧᬶᬓᬶᬢᬳᬃᬱᬢᬦᬳᬋᬧᬶᬯᬷᬃᬬ᭄ᬬᬲᬂᬧ᭄ᬭᬪᬸ᭞
ᬕᭃᬂᬦᬶᬂᬧ᭄ᬭᬶᬳ᭄ᬓᬸᬮᬯᬦ᭄ᬲᬶᬳᬶᬂᬳ᭄ᬬᬗᬗᬶᬭᬶᬂᬭᬶᬟᬯᬸᬳᬶᬢᬸᬭᬶᬤᬦ᭄ᬢᬭᬶᬗ᭄ᬳᬸᬮᬸᬦ᭄᭛

᭝᭗᭓᭓᭝\᭝᭑᭑᭖᭝\᭝᭓᭝᭟ᬫᬗ᭄ᬓᬾᬫᬸᬗ᭄ᬕᬳᬧᭃᬫ᭄ᬯᬮᬶᬗ᭄ᬓᬸᬢᬓᬢᬗ᭄ᬕᬫᬗᬓᭂᬦᬧᬫᬗ᭄ᬓᬸᬦᬶᬗ᭄ᬳᬸᬮᬸᬦ᭄᭞
ᬲᬾᬗᭂᬃᬓᬸᬦ᭄ᬤᬶᬦᭂᬎᬦ᭄ᬤᬢᬦ᭄ᬢᬶᬦᬭᬶᬫᬵᬗᬸᬲᬧᬶᬳᬭᬶᬗᭂᬢᬶᬯ᭄ᬯᬶᬢᬶᬂᬲᬸᬲᬸ᭞
ᬤᬾᬦ᭄ᬢᬵᬳ᭄ᬬᬸᬦ᭄ᬓᬤᬶᬕᬸᬬ᭄ᬯᬕᬸᬬ᭄ᬯᬦᬶᬗᬧᬦ᭄ᬋᬲᭂᬧᬧᬶᬲᬦᬶᬗᬹᬢᭂᬓᬾᬳᬢᬶ᭞
ᬲᬶᬂᬲᭀᬮᬳ᭄ᬓᬸᬲᬶᬦᬶᬓ᭄ᬯᬓᭂᬦ᭄ᬢᬢᬶᬦᭂᬧᬓ᭄ᬳᬦᬢᬶᬦᬫᬭᬭᬾᬧᬶᬦᬷᬟᬦ᭛

᭝᭗᭓᭔᭝\᭝᭑᭑᭖᭝\᭝᭔᭝᭟ᬦᬵᬳᬦ᭄ᬤᬾᬦᬺᬧᬧᬸᬢ᭄ᬭᬳᬃᬱᬫᬗᭂᬦᬵᬓᭂᬦᬸᬘᬧᬦᬫᬦᬶᬲ᭄ᬧ᭄ᬭᬶᬬᬫ᭄ᬩᬤ᭞
ᬅᬗ᭄ᬮᬸᬗ᭄ᬮᬹᬗᬶᬮᬗᭃᬳᬦᬦ᭄ᬧᬓᬓᬯᬶᬦ᭄ᬓᬓᬯᬶᬦᬗᬋᬓᬶᬦᬺᬧᬵᬢ᭄ᬫᬚᬵ᭞
ᬫᭀᬕᬵᬢᭃᬦᬗᬸᬲᬧ᭄ᬚᬚᬵᬗᭂᬮᬸᬓᭂᬮᬸᬓ᭄ᬍᬗᭂᬦᬭᬭᬲᬫᬝ᭄ᬬᬫᬝ᭄ᬬᬦᬶ᭞
ᬧᬾᬢ᭄ᬧᬾᬢ᭄ᬭᬵᬕᬫᬫᬦ᭄ᬯᬫᬦ᭄ᬯᬫᬫᭂᬧᭂᬃᬫᭂᬧᭂᬭᬢᬜᬭᬶᬫᬹᬮ᭄ᬬᬦᬶᬂᬢᬧᬶᬄ᭛

᭛᭜᭛ᬯᬶᬲᬃᬚ᭄ᬚᬶᬢ᭛᭜᭛–⏑⏑|–⏑⏑|–⏑⏑|⏑⏑⏑|⏑–⏑|⏑–⏑|⏑⏓

᭝᭗᭓᭕᭝\᭝᭑᭑᭗᭝\᭝᭑᭝᭟ᬰ᭄ᬭᬷᬦ᭄ᬤᬸᬫᬢᬷᬓᬓᭂᬦᬦ᭄ᬯᬶᬱᬦᬶᬗᬸᬚᬭᬭᬹᬫ᭄ᬲᬸᬫᬸᬲᬸᬓ᭄ᬭᬶᬳᬢᬶ᭞
ᬦ᭄ᬤᬦ᭄ᬓᬤᬶᬢᬦ᭄ᬳᬸᬦᬶᬗᬵᬧᬯᬸᬮᬢᬦᬶᬭᬫᭀᬖᬫᬳᬵᬧᬶᬳᬤᬾ᭞
ᬭ᭄ᬯᬵᬂᬓᬢᬳᬵᬦᬸᬤᬸᬳᭂᬦ᭄ᬩ᭄ᬭᬶᬢᬸᬳᬯᬶᬮᬚᬳᬾᬢᬸᬦᬶᬭᬵᬧᬶᬢᬸᬮᬓ᭄᭞
ᬭᬵᬕᬦᬶᬭᬵᬗᬸᬮᬦᭂᬄᬢᬸᬳᬸᬦᬯᭂᬤᬶᬓᬯᭂᬲ᭄ᬭᬶᬗᬸᬮᬄᬓᬯᬯ᭛

᭝᭗᭓᭖᭝\᭝᭑᭑᭗᭝\᭝᭒᭝᭟ᬫᬃᬫ᭄ᬫᬦᬶᬭᬵᬯ᭄ᬭᬶᬮᬦᬵᬓᬶᬧᬸᬢᬯᭂᬤᬶᬓᬲᬶᬗ᭄ᬓᬩᬲᬶᬜ᭄ᬚᬗᬶᬭ᭞
ᬢᬦ᭄ᬳᬸᬦᬶᬗᬦ᭄ᬢᬶᬦᬜᬦ᭄ᬮᬭᬦᬶᬯᭂᬢᬸᬦᬶᬮᬸᬄᬦᬶᬭᬦᬶᬱ᭄ᬓᬭᬡ᭞
ᬦᭀᬭᬯᬦᬾᬄᬧᬭᬦᬶᬂᬫᬦᬳᬧᭂᬕᬓᬸᬫᭃᬮ᭄ᬯᬶᬦᬶᬲᬶᬓ᭄ᬯᬶᬲᬶᬓᬦ᭄᭞
ᬗ᭄ᬳᬶᬂᬧᬦᬫᬦ᭄ᬢᬭᬭᬶᬰ᭄ᬭᬸᬲᬂᬅᬚᬯᬶᬦᬶᬯᬾᬓᬦᬶᬭᬾᬢ᭄ᬯᬲᬶᬭ᭛

᭝᭗᭓᭗᭝\᭝᭑᭑᭗᭝\᭝᭓᭝᭟ᬲᬵᬫᬧᬭᬦ᭄ᬯᭂᬦᬗᬵᬦᬸᬮᬓᬭᬶᬧᬫᭂᬓᬸᬮ᭄ᬦ᭄ᬬᬢᬦᬾᬭᬗᬫᭂᬮ᭄᭞
ᬤᬵᬦᬧᬭᬦ᭄ᬢᬓᬸᬦᬂᬯᭂᬦᬗᬦᬸᬘᬸᬮᬦᬾᬧᬗᬕᭂᬫ᭄ᬦ᭄ᬬᬢᬧᬶᬄ᭞
ᬪᬾᬤᬧᬭᬦ᭄ᬯᭂᬦᬗᬦ᭄ᬬᬓᬸᬫᬯᬰᬓᭂᬦᬩ᭄ᬯᬢᬶᬭᬵᬕᬦᬶᬭ᭞
ᬤᬡ᭄ᬟᬚᬸᬕᬾᬦᬓᬮᬶᬂᬦᬶᬭᬦᭂᬳᭂᬭᬦᭂᬧᬓ᭄ᬚᬚᬲᬵᬳᬲᬶᬓ᭛

᭝᭗᭓᭘᭝\᭝᭑᭑᭗᭝\᭝᭔᭝᭟ᬓᬵᬮᬦᬶᬭᬦ᭄ᬧᬦᭂᬧᬓ᭄ᬢᬗᬦᬶᬭᬓᬤᬶᬧᬵᬤᬧᬫᭀᬮᬳᬮᭀᬦ᭄᭞
ᬫᬫ᭄ᬩᭂᬢᬶᬓᬂᬮᬸᬗᬬᬦ᭄ᬓᬤᬶᬮᬸᬭᬸᬲᬶᬗᬰᭀᬓᬢᬶᬦᬹᬩ᭄ᬦᬶᬗᬗᬶᬦ᭄᭞
ᬢᬶᬗ᭄ᬳᬮᬶᬭᬵᬋᬗᬸᬫᭀᬖᬓᬤᬶᬲᬭᬱᬶᬚᬾᬢᭂᬓᬦᬶᬂᬪ᭄ᬭᬫᬭ᭞
ᬲᬸᬗ᭄ᬱᬸᬢᬶᬭᬾᬦᬺᬧᬧᬸᬢ᭄ᬭᬳᬦᬓᬤᬶᬕᬸᬮᬤ᭄ᬭᬯᬤᬾᬦᬶᬗᭂᬩᬸᬦ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭗᭓᭙᭝\᭝᭑᭑᭘᭝\᭝᭑᭝᭟ᬐᬓᭀᬂᬪ᭄ᬭᬵᬦ᭄ᬢᬓᬲᭀᬧᬶᬮᬸᬄᬦᬶᬗᬗᬭᬂᬓᬲᬭᬶᬓᬶᬮᬝᬶᬦᬶᬂᬯᬶᬦᬾᬄᬲᭂᬧᬄ᭞
ᬍᬗ᭄ᬍᬂᬤᬾᬦ᭄ᬢᬫᬸᬮᬢ᭄ᬧᬶᬮᬶᬄᬯᬶᬦᬯᬦᬶᬂᬢᬸᬭᬶᬤᬲᬶᬦᬧᬸᬢᬶᬂᬳ᭄ᬬᬗᬶᬂᬝᬶᬓᬵ᭞
ᬭᬹᬫ᭄ᬦᬶᬂᬰᬩ᭄ᬤᬫᬫᬾᬓᬲᬫ᭄ᬩᭂᬢᬶᬕᭂᬮᬸᬂᬓᬭᬶᬓᬶᬢᬧᬢᬶᬚᬸᬫ᭄ᬧᬸᬢ᭄ᬚᬸᬫ᭄ᬧᬸᬢᬶ᭞
ᬤᬾᬦ᭄ᬢᬵᬗᭀᬮ᭄ᬫᬶᬤᭂᬭᬶᬂᬢᭂᬗᬄᬓᬧᬦᬬᬦ᭄ᬯᬭᬱᬓᬤᬶᬧᬦᬸᬫ᭄ᬧᬮᬶᬂ‌ᬲ᭄ᬫᬭ᭛

᭝᭗᭔᭐᭝\᭝᭑᭑᭘᭝\᭝᭒᭝᭟ᬲᬶᬗ᭄ᬕᬶᬄᬪ᭄ᬭᬵᬦ᭄ᬢᬓᬓᬦ᭄ᬢᬫᬵᬲ᭄ᬓᬸᬫᬧᬤᭀᬦᬶᬗᬗᬲᬕᬶᬦᬯᬾᬦ᭄ᬢᬍᬗ᭄ᬍᬗ᭞
ᬢ᭄ᬯᬲ᭄ᬓ᭄ᬯᬧ᭄ᬭᬶᬄᬩᬶᬦᭂᬩᭂᬤ᭄ᬢᬭᬶᬂᬢᬮᬶᬕᭂᬮᬸᬂᬘᬶᬦᬸᬘᬸᬓᬶᬮᬸᬗᬶᬤᬶᬂᬫᬢᬵᬮᬸᬭᬸ᭞
ᬫᭀᬕᬵᬗ᭄ᬤᬾᬯᬸᬮᬗᬸᬦ᭄ᬫᬦᬶᬲ᭄ᬢᬭᬶᬦᬲᬦ᭄ᬢᬸᬳᬸᬢᬸᬳᬸᬦᬕᭂᬮᬂᬕᭂᬮᬂᬓᬸᬦᬶᬂ᭞
ᬗ᭄ᬳᬶᬂᬬᬦ᭄ᬭᬓ᭄ᬭ᭄ᬬᬦᬗᬲ᭄ᬢ᭄ᬯᬭᬶᬂᬮᬸᬳᬸᬯᬢᬦ᭄ᬬᬫᬭᬱᬦᬭᬶᬭᬵᬕᬦᬶᬗ᭄ᬳᬸᬮᬸᬦ᭄᭛

᭝᭗᭔᭑᭝\᭝᭑᭑᭘᭝\᭝᭓᭝᭟ᬧᬶᬦ᭄ᬢᭂᬦ᭄ᬫᬵᬲ᭄ᬓᬸᬯᬸᬬᬸᬗ᭄ᬢᬢᬦ᭄ᬳᬦᬯᬦᬾᬄᬧᬶᬦᬮᬭᬲᬶᬳᬲᬦ᭄ᬫᬢᬾᬗᬓᬸᬂ᭞
ᬘᭂᬧ᭄ᬢᬾᬦ᭄ᬤᬸᬂᬢᬳᬢᬦ᭄ᬢᬗᬶᬲ᭄ᬓᬳᬋᬧᬶᬗ᭄ᬳᬸᬮᬸᬦᬗᬶᬲᬧᬸᬚᭃᬗ᭄ᬢᬲᬾᬯᬓ᭞
ᬮᬸᬳ᭄ᬢᬵᬤᬺᬲ᭄ᬳᬸᬫᬶᬮᬷᬧᬲᬸᬗ᭄ᬢᬓᬭᬶᬓᬵᬢᬳᬫᬶᬩᬸᬢᬦᬶᬓᬵᬧ᭄ᬭ᭄ᬬᭀᬚᬦ᭞
ᬅᬗ᭄ᬳᬶᬂᬧ᭄ᬭᬵᬃŧᬦᬫᭀᬖᬲᬶᬤ᭄ᬥᬓᬢᭂᬓᬦᬲᬶᬮᬶᬳᬸᬲᬧᬮᬸᬄᬮᬯᬦ᭄ᬓᬶᬢ᭛

᭝᭗᭔᭒᭝\᭝᭑᭑᭘᭝\᭝᭔᭝᭟ᬇᬦ᭄ᬢᬃᬳᬬ᭄ᬯᬫᬋᬓ᭄ᬧᬭᬦ᭄ᬓᬭᬶᬓᬤᭀᬦ᭄ᬢᬧᬭᬦᬶᬓᬸᬓᬶᬦᬵᬃᬬ᭄ᬬᬦᬶᬂᬫᬋᬓ᭄᭞
ᬢᬦ᭄ᬲᬶᬄᬭᬵᬕᬦᬶᬫᬶᬢ᭄ᬢᬦᬶᬂᬢᬗᬶᬲᬤᭀᬄᬢᬶᬓᬶᬓᬓᭂᬦᬦᬓᬧ᭄ᬭᬶᬬᬫ᭄ᬩᬤᬦ᭄᭞
ᬮᬵᬯᬦ᭄ᬢᬦ᭄ᬲᬸᬔᬳᬾᬢᬸᬦᬶᬂᬮᬸᬳᬗᬲᬧ᭄ᬢᬭᬶᬫᬢᬢᬸᬯᬶᬢᬦ᭄ᬕᬯᬾᬕᬯᬾ᭞
ᬮᬸᬄᬮᬸᬄᬤᬸᬳ᭄ᬔᬮᬸᬳᬶᬗ᭄ᬳᬸᬮᬸᬦ᭄ᬢᬗᬶᬢᬗᬶᬲ᭄ᬧ᭄ᬭᬶᬳᬢᬶᬓᬭᬡᬦᬶᬂᬮᬦᬵᬦᬗᬶᬲ᭄᭛

᭝᭗᭔᭓᭝\᭝᭑᭑᭘᭝\᭝᭕᭝᭟ᬦᬵᬳᬦ᭄ᬤᬾᬦᬺᬧᬧᬸᬢ᭄ᬭᬶᬓᬵᬦᬸᬮᬓᬶᬲᬵᬳᬲᬲᬂᬅᬚᬲᬭᬦ᭄ᬢᬭᬶᬂᬧᬺᬫᬦ᭄᭞
ᬢᬦ᭄ᬧᬗ᭄ᬤᬾᬯᭂᬤᬶᬭᬶᬂᬓᭂᬤᭃᬫᬋᬓᬗᭀᬮ᭄ᬦᭂᬳᭂᬭᬗᬋᬓᬶᬤᬾᬦᬶᬭᬵᬗᬸᬘᬧ᭄᭞
ᬫᬗ᭄ᬓᬶᬦ᭄ᬳᬃᬱᬭᬶᬦᭂᬗ᭄ᬯᬦᬗ᭄ᬮᬮᬸᬓᬲᬸᬗ᭄ᬱᬸᬢᬦᬲᬂᬅᬚᬲᬗ᭄ᬱᬬᬵᬯᬯᬸᬄ᭞
ᬰ᭄ᬭᬷᬧᬸᬢ᭄ᬭᬷᬲᬶᬭᬓᬵᬧᭂᬲᬦ᭄ᬭᬶᬧᬦᬸᬮᬓ᭄ᬦᬶᬭᬚᬚᬯᭂᬓᬲᬦ᭄ᬲᬶᬭᬵᬦᬗᬶᬲ᭄᭛

᭛᭜᭛ᬦᬯᬳᬃᬱ᭛᭜᭛⏑⏑–|⏑⏑–|⏑⏑⏑|⏑⏑⏑|–⏑⏑|–⏑⏑|⏓

᭝᭗᭔᭔᭝\᭝᭑᭑᭙᭝\᭝᭑᭝᭟ᬅᬤᬯᬦ᭄ᬧᬦᬸᬓᭂᬃᬲᬗᬳᬬᬸᬓᬤᬶᬢᬸᬳ᭄ᬯᬦᭂᬳᭂᬃᬫᬶᬗᬬ᭞
ᬅᬦᬗᬶᬲ᭄ᬓᬤᬶᬢᬦ᭄ᬧᬢᭂᬫᬳᬵᬦᬮᬸᬮᬸᬢ᭄ᬧ᭄ᬯᬭᬶᬲᬸᬗ᭄ᬱᬸᬢᬶᬭ᭞
ᬅᬗᭂᬲᬄᬓᬤᬶᬢᬦ᭄ᬲᬶᬮᬶᬳᬲᬶᬳᬫᭂᬦᬾᬭᬶᬳᬸᬯᬸᬲ᭄ᬦᬶᬗᬸᬮᬄ᭞
ᬅᬦᬸᬮᬓ᭄ᬭᬶᬲᭂᬧᬄᬦᬺᬧᬲᬸᬢᬓᬤᬶᬢᬦ᭄ᬧᬫᬮᬓ᭄ᬯᬳᭂᬍᬫ᭄᭛

᭝᭗᭔᭕᭝\᭝᭑᭑᭙᭝\᭝᭒᭝᭟ᬅᬢᬸᬓᬸᬧ᭄ᬢᬮᬶᬗᬵᬯᭂᬤᬶᬓᬢᭂᬓᬦᬭᬹᬫ᭄ᬦᬶᬗᬸᬚᬃᬓᬶᬦᬶᬭᬾ᭞
ᬲᬸᬲᬸᬢᬦ᭄ᬯᬶᬦᭂᬟᬃᬯᭂᬟᬭᬯᭂᬤᬶᬓᬓᬸᬓ᭄ᬯᬭᬕᭂᬢ᭄ᬭᬕᭂᬢ᭞
ᬅᬓᭂᬫᬸᬮ᭄ᬓᭂᬫᬸᬮᬾᬧᬸᬭᬶᬧᭂᬧᭂᬲᬦᬶᬫᬥ᭄ᬬᬦᬶᬭᬦ᭄ᬧᬶᬦᭂᬓᬸᬮ᭄᭞
ᬅᬲᬧᬸᬢ᭄ᬫᬸᬔᬓᬤ᭄ᬬᬯᭂᬤᬶᬳᬶᬮᬗᬭᬹᬫ᭄ᬦᬶᬭᬓᬵᬋᬓᬦ᭛

᭝᭗᭔᭖᭝\᭝᭑᭑᭙᭝\᭝᭓᭝᭟ᬦᬺᬧᬧᬸᬢ᭄ᬭᬫᬫᬝ᭄ᬬᬓᭂᬦᬶᬫᬦᬶᬲᬶᬭᬦ᭄ᬕᬸᬮᬭᬵᬕᬭᬶᬦᭀᬓ᭄᭞
ᬭᬢᬸᬲᬶᬂᬫᬥᬸᬧᬃᬓᬲᬶᬭᬕᬸᬮᬶᬕᬦᬶᬂᬮᬭᬳᬃᬱᬧᬶᬦᭃᬫ᭄᭞
ᬭᬶᬦᭂᬩᬸᬢ᭄ᬧᬶᬦᬓᬾᬲᬶᬦᬶᬫᬢᬦᬶᬗᬓᬸᬂᬭᬶᬤᬍᬫ᭄ᬦᬕᬭ᭞
ᬧᬧᬤᬾᬦᬶᬭᬢᬦ᭄ᬧᬗᬭᬗᬓᭂᬦᬢᬦ᭄ᬧᬦᬶᬩᬵᬓᭂᬦᬮᬸᬄ᭛

᭝᭗᭔᭗᭝\᭝᭑᭑᭙᭝\᭝᭔᭝᭟ᬍᬗᭂᬗᬶᬂᬫᬥᬸᬫᬵᬲᬓᬸᬲᬸᬫᬧᬶᬦᬓᬲ᭄ᬯᬰᬭᬷᬭᬦᬶᬭ᭞
ᬧᬟᬗᬶᬂᬯᬸᬮᬦᬗ᭄ᬭᬳᬶᬦᬓᭂᬦᬮᬗᭃᬧᬶᬦᬓᬵᬫ᭄ᬩᭂᬓᬶᬭ᭞
ᬮᬸᬫᭂᬓᬲ᭄ᬧ᭄ᬯᬲᬶᬭᬵᬗ᭄ᬳᬭᬶᬳᬭᬶᬓᬤᬶᬓᬵᬃᬢ᭄ᬢ᭄ᬢᬶᬓᬭᬰ᭄ᬫᬶᬦᬶᬭ᭞
ᬫᭂᬢᬸᬓᬤ᭄ᬬᬲᬶᬭᬢ᭄ᬲᬶᬭᬢᬫᬡᬶᬓᬸᬚᬃᬦᬶᬭᬫᬃᬫ᭄ᬫᬤᬳᬢ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭗᭔᭘᭝\᭝᭑᭒᭐᭝\᭝᭑᭝᭟ᬫᬵᬲ᭄ᬓ᭄ᬯᬷᬦ᭄ᬤᬸᬂᬫᬧᬭᬫ᭄ᬬᬦᬶᬂᬯᬸᬮᬢᬦᬾᬂᬫᬢᬫᬫᬦᬶᬲ᭄ᬢᬦ᭄ᬧᬯᭀᬭᬮᬸᬄ᭞
ᬢᬦ᭄ᬧᬗᬺᬗ᭄ᬯᬋᬗᬶᬄᬮᬯᬦ᭄ᬧᬗᭂᬲᬳᬶᬂᬓᬶᬦᬶᬲᬧᬸᬫᬦᬸᬓᭂᬃᬢᭂᬓᬾᬳᬢᬶ᭞
ᬫ᭄ᬯᬂᬢᬦ᭄ᬧᬗ᭄ᬕᬶᬮᬦᬦ᭄ᬧᬗᭀᬮ᭄ᬲᬳᬸᬭᬦᬦ᭄ᬧᬗᬸᬘᬧᬸᬪᬬᬦᬵᬗ᭄ᬳᬭᬲ᭄ᬧᬶᬧᬶ᭞
ᬩ᭄ᬬᬓ᭄ᬢᬦ᭄ᬫᬹᬭᬮᬯᬦ᭄ᬰᬯᬗ᭄ᬓ᭄ᬯᬷᬩᬸᬬᬤᬶᬦ᭄ᬓᬶᬢᬫᬸᬮᬢᬫᬦᬸᬗ᭄ᬱᬸᬗᬾᬂᬕᬸᬬᬸ᭛

᭝᭗᭔᭙᭝\᭝᭑᭒᭐᭝\᭝᭒᭝᭟ᬦ᭄ᬤᬶᬦ᭄ᬯᬦ᭄ᬬᬵᬓᬸᬢᭂᬓᬵᬗᬶᬲᬧ᭄ᬯᬓᭂᬦᬫᬵᬲ᭄ᬓᬸᬧᬶᬦᬗᭂᬫᬸᬮᬓᭂᬦ᭄ᬢᭂᬧᬓ᭄ᬚᬚ᭞
ᬏᬧᬸᬗ᭄ᬯᬂᬫᬧᬢᬾᬓᬶᬗᬾᬦᬓᬩᬰᬵᬗᬋᬓᬦᬧᬶᬦᬫᭃᬫᬓᭂᬦ᭄ᬯᬚ᭞
ᬋᬲ᭄ᬓ᭄ᬯᬷᬦ᭄ᬤᬸᬂᬢᬸᬫᭂᬓᬵᬓᭂᬦᬵᬫ᭄ᬩᭂᬓᬶᬳᬬᬸᬦ᭄ᬢᬧᬶᬦᬗᬕᭂᬫᬓᭂᬦ᭄ᬦᬔᬵᬮᬸᬗᬶᬤ᭄᭞
ᬗᭂᬲ᭄ᬗᭃᬲᭂᬦ᭄ᬫᬸᬮᬢᬾᬂᬫᬢᬵᬫᬢᬶᬫᬢᬷᬭᬶᬧᬗᬬᬢᬶᬳᬮᬶᬲ᭄ᬢᬫᬫ᭄ᬭᬗ᭛

᭛᭜᭛ᬓᬶᬮᬬᬸ᭛᭜᭛ᬅᬦᭂᬟᭂᬂ––⏑|⏑⏑⏑|⏑⏑–|⏑–⏑|⏑⏑–|⏑⏑⏑|⏑⏑⏑|⏓

᭝᭗᭕᭐᭝\᭝᭑᭒᭑᭝\᭝᭑᭝᭟ᬦᬵᬳᬦ᭄ᬯᭂᬢᬸᬦᬶᬢᬸᬭᬶᬤᬭᬵᬕᬭᬓ᭄ᬭ᭄ᬬᬦ᭄‌ᬅᬚᬫᬵᬯᬓᬸᬘᬧᬦᬫᬦᬶᬲ᭄᭞
ᬅᬦ᭄ᬲᬵᬳᬲᬲᬶᬭᬓᬳᬦᬦ᭄ᬯᭂᬮᬲ᭄ᬭᬶᬧᬦᬗᬶᬲ᭄ᬦᬺᬧᬯᬭᬤᬸᬳᬶᬢᬵ᭞
ᬑᬫ᭄ᬬᬦ᭄ᬳᬸᬫᭂᬦᭂᬗᬲᬓᬋᬂᬫᬗᬦ᭄ᬢ᭄ᬬᬓᭂᬦᬭᬵᬕᬦᬶᬭᬲᬗᬦᬸᬓᭂᬭ᭄᭞
ᬲᬂᬳ᭄ᬬᬂ‌ᬲ᭄ᬫᬭᬭᬶᬫᬦᬳᬶᬭᬵᬗᬮᬄᬧᬶᬲᬦᬶᬗᬹᬦ᭄ᬯᭂᬦᬗᬧᬶᬳᭂᬭᬦ᭛

᭝᭗᭕᭑᭝\᭝᭑᭒᭑᭝\᭝᭒᭝᭟ᬲᬂᬰ᭄ᬭᬷᬦᬶᬗᬳᬬᬸᬲᬓᬟᬢ᭄ᬯᬦᭀᬲᬳᬗᭂᬮᬶᬄᬓᬯᬋᬕᬦᬦᬸᬓᭂᬭ᭄᭞
ᬯᬳ᭄ᬯᬵᬮᬸᬧᬢᬗᬦᬶᬭᬭᬶᬂᬢᬧᬶᬄᬢᬸᬭᬶᬭᬓᬃᬯ᭄ᬯᬮᬸᬫᬬᬓᬶᬮᬸᬲᬹ᭞
ᬫ᭄ᬯᬂᬧᬸᬡ᭄ᬟᬸᬢᬦᬶᬭᬢᬸᬫᬶᬩᬵᬮᬸᬓᬃᬢᬮᬶᬢᬮᬶᬦ᭄ᬬᬧᬟᬢᬦᬶᬦᬶᬯᭃ᭞
ᬅᬗ᭄ᬮᬫ᭄ᬧ᭄ᬯᬦᬗᬶᬲᬗᭂᬲᭂᬲᬦ᭄ᬧᬗᬾᬯᬮᬦᬭᬾᬦ᭄ᬤ᭄ᬭᬱᬸᬢᬢᬶᬦᬭᬶᬫ᭛

᭝᭗᭕᭒᭝\᭝᭑᭒᭑᭝\᭝᭓᭝᭟ᬅᬫ᭄ᬩᭂᬓ᭄ᬲᬂᬅᬚᬲᬸᬔᬕᬶᬭᬳ᭄ᬬᬲᭂᬦ᭄ᬫᬋᬓᬜᬗ᭄ᬓᬶᬭᬗᬶᬢᬦᬶᬦᬧ᭞
ᬭᬶᬂᬲ᭄ᬯᬧ᭄ᬦᬳᬶᬟᭂᬧᬶᬭᬭᬶᬢᬦ᭄ᬓᬯᬵᬥᬦᬶᬧᬗᭀᬮ᭄ᬦᬶᬭᬦᬶᬦᭂᬦᭂᬗᬓᭂᬦ᭄᭞
ᬑᬗ᭄ᬱᬶᬮ᭄ᬢᬗᬦᬶᬭᬢᬸᬫᬫᬾᬭᬶᬓᬂᬓᬤᬶᬫᬦᬸᬓ᭄ᬯᬳᬸᬓᬸᬫᬧᬸᬓᬧᬸ᭞
ᬫᬹᬃᬘ᭄ᬙᬵᬢ᭄ᬯᬲᬶᬭᬓᬯᬓᬯᬵᬦᬦᭀᬦ᭄ᬓᬤᬶᬢᬦᬄᬲᬸᬫᭂᬮᬧᬶᬢᬮᬶᬗ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭗᭕᭓᭝\᭝᭑᭒᭒᭝\᭝᭑᭝᭟ᬉᬢ᭄ᬧᬵᬢᬦᬺᬧᬧᬸᬢ᭄ᬭᬭᬶᬂᬰᬬᬦᬫᭀᬖᬢᭂᬓᬭᬶᬧᬧᬸᬧᬸᬮ᭄ᬦᬶᬭᬾᬂᬚᬶᬦᭂᬫ᭄᭞
ᬮᬶᬡ᭄ᬟᬹᬕᬸᬫ᭄ᬭᬶᬢᬶᬓᬂᬧᬮᬗ᭄ᬓᬓᬸᬫᭂᬢᬸᬕ᭄ᬧᬓᭂᬢᭂᬩᬶᬗᬗᭂᬲᬄᬧᬶᬦᬗ᭄ᬓ᭄ᬯᬓᭂᬦ᭄᭞
ᬑᬮᬄᬮ᭄ᬯᬶᬃᬩᬸᬩᬸᬮᬂᬢᬶᬮᬫ᭄ᬧᬓᭂᬤᬮᬶᬂᬯᭂᬢᬶᬲᬫᬶᬚᬶᬮᬓᭂᬦ᭄ᬮᬭᬧ᭄ᬮᬭᬧ᭄᭞
ᬯᬶᬦ᭄ᬢᬂᬲᬹᬃᬬ᭄ᬬᬰᬰᬗ᭄ᬓᬦᬵᬕᬓᬕᬶᬯᬂᬕᬶᬯᬗᬶᬓᭂᬮᬩᬶᬓᬂᬮᬗᬶᬢ᭄ᬮᬗᬶᬢ᭄᭛

᭝᭗᭕᭔᭝\᭝᭑᭒᭒᭝\᭝᭒᭝᭟ᬕᬸᬦ᭄ᬢᬸᬃᬮᬸᬄᬫᬳᬵᬯᬦ᭄ᬭᬶᬮᬫ᭄ᬩᬸᬗᬶᬗᬶᬭᬸᬂᬢᬸᬫᭂᬟᬸᬦᬫᬮᬧᬃᬫᬭᬾᬓᬧᭃ᭞
ᬓᬲᬺᬕ᭄ᬓᬢ᭄ᬭᬕᬶᬓᬂᬧᬬᭀᬥᬭᬮᬦᬵᬧᬶᬧᬶᬢᬮᬭᬓᬯᬦ᭄ᬢᬸᬲᬶᬂᬚᬚ᭞
ᬮᬫ᭄ᬩᬾᬰᬷᬃᬡ᭄ᬦᬩᬩᬓ᭄ᬮᬝᬶᬦ᭄ᬬᬳᬦᬫᬵᬢ᭄ᬭᬫᬶᬭᬳᬶᬢᬧᬓᬶᬂᬯᬚᬵᬦᭂᬲᭂᬧ᭄᭞
ᬫᬶᬗ᭄ᬕᬸᬢ᭄ᬰᬺᬗ᭄ᬕᬦᬶᬓᬂᬳᬮᬶᬲ᭄ᬳᬸᬯᬸᬲᬧᬃᬯ᭄ᬯᬲᬦᬲᬶᬦᬶᬢᬶᬓᭂᬮ᭄ᬫᬬᬢ᭄ᬫᬬᬢ᭄᭛

᭛᭜᭛ᬯᬷᬭᬮᬮᬶᬢ᭛᭜᭛–⏑⏑|–⏑–|⏑⏑⏑|–⏑–|⏑⏑⏑|⏓

᭝᭗᭕᭕᭝\᭝᭑᭒᭓᭝\᭝᭑᭝᭟ᬰ᭄ᬭᬷᬦ᭄ᬤᬸᬫᬢᬷᬳᬸᬯᬸᬲ᭄ᬓᬯᬯᬫᬵᬃᬕᬸᬧᬾᬓᬯᭂᬦᭂᬲᬦ᭄᭞
ᬫᭂᬗ᭄ᬕᬳᬯᬸᬗ᭄ᬯᬦᭀᬮᬶᬳᬧᬭᬦ᭄ᬢᬶᬓᬵᬗᬶᬦᬸᬲᬧᬦ᭄᭞
ᬲᬶᬜ᭄ᬚᬗᬶᬭᬵᬫᬶᬭᬄᬓᬭᬸᬥᬶᬭᬦ᭄ᬢᬶᬦᬸᬗ᭄ᬓᬸᬮᬦᬶᬭ᭞
ᬓᬧ᭄ᬬᬸᬳᬦᬗ᭄ᬮᬶᬕᬵᬲᬶᬤᭂᬳᬳᬾᬯᬭᬶᬂᬦᬺᬧᬲᬸᬢ᭛

᭝᭗᭕᭖᭝\᭝᭑᭒᭓᭝\᭝᭒᭝᭟ᬫᬃᬫ᭄ᬫᬦᬭᬾᬦ᭄ᬤ᭄ᬭᬧᬸᬢ᭄ᬭᬫᬯᭂᬮᬲ᭄ᬮᬦᬵᬗ᭄ᬳᬭᬶᬳᬭᬶᬄ᭞
ᬮᬶᬰ᭄ᬬᬦᬶᬭᬵᬗ᭄ᬕᬫᭂᬮ᭄ᬲᬸᬲᬸᬫᬳᬵᬗᬸᬲᬧ᭄ᬮᬸᬳᬶᬚᬚ᭞
ᬓᬾᬦ᭄ᬯᬶᬦᬶᬭᬹᬯᬶᬭᬹᬮᬫᬓᬦᬶᬂᬧᬗᭀᬮ᭄ᬳᬶᬟᭂᬧᬶᬭ᭞
ᬘᬸᬫ᭄ᬩᬸᬯᬶᬘᬓ᭄ᬱᬡᬵᬫᬶᬲᬶᬓᬶᬮᬾᬰ᭄ᬬᬦᬶᬂᬫᬗᬋᬓᬶ᭛

᭝᭗᭕᭗᭝\᭝᭑᭒᭓᭝\᭝᭓᭝᭟ᬰ᭄ᬭᬷᬦ᭄ᬤᬸᬫᬢᬷᬫᬗᭃᬓᬤᬶᬢᬸᬮᬶᬲ᭄ᬯᬶᬦᬾᬳᬗᬭᬗ᭞
ᬯᬃᬡ᭄ᬦᬦᬶᬭᬵᬓᬸᬘᭂᬫ᭄ᬓᬲᬶᬋᬫᬦ᭄ᬤᬫᬃᬫᬭᬶᬮᬸᬫᭃᬂ᭞
ᬓ᭄ᬭᬫ᭄ᬓ᭄ᬭᬫᬶᬧᬵᬫ᭄ᬩᭂᬓᬦ᭄ᬲᬂᬅᬚᬯᬳ᭄ᬯᬖᬵᬱᬢᬸᬫᬶᬢᬶᬄ᭞
ᬳᬾᬢᬸᬦᬶᬭᬦ᭄ᬯᬶᬚᬶᬮ᭄ᬓᬤᬶᬢᬧᭂᬮ᭄ᬢᬸᬭᬸᬂᬢᬶᬦᬧᬶᬳᬦ᭄᭛

᭛᭜᭛ᬉᬤ᭄ᬕᬢᬯᬶᬲᬫ᭛᭜᭛᭞
⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓
–⏑⏑|⏑⏑⏑|⏑–⏑|⏑⏓
⏑⏑–|⏑–⏑|⏑⏑–|⏑–⏑|⏓

᭝᭗᭕᭘᭝\᭝᭑᭒᭔᭝\᭝᭑᭝᭟ᬤᬸᬫᬸᬦᬸᬂᬲᬶᬭᬾᬜᬦᬶᬭᬓᬵᬮᬶᬳᬸᬯᬦᬶᬭᬓᬧᬗ᭄ᬕᬶᬳᬶᬂᬦᬢᬭ᭄᭞
ᬫᬸᬗ᭄ᬕ᭄ᬯᬶᬧᬢᬶᬕᬦᬶᬗᬰᭀᬓᬮᬶᬫᬦ᭄᭞
ᬅᬓᭂᬫᬶᬢ᭄ᬮᬯᬦ᭄ᬓᬓᬓᬓᬵᬫᬚᬂᬯᬸᬮᬦ᭄᭛

᭝᭗᭕᭙᭝\᭝᭑᭒᭔᭝\᭝᭒᭝᭟ᬢᬸᬫᬸᬮᬸᬬ᭄ᬓᬢᬗ᭄ᬕᬫᬗᬦᬸᬗ᭄ᬱᬸᬗᬶᬜᬦᬶᬭᬯᬯᬂᬫᬫᬗ᭄ᬓ᭄ᬯᬓᭂᬦ᭄᭞
ᬫᭀᬚᬭᬸᬯᬦᬶᬭᬫᬋᬓ᭄ᬫᬦᬸᬮᬸᬂ᭞
ᬇᬩᬸᬓᭃᬮᬓᭂᬦ᭄‌ᬗ᭄ᬳᬶᬗᬶᬓᬤᬾᬦᬶᬓᬵᬗ᭄ᬮᬭᬾ᭛

᭝᭗᭖᭐᭝\᭝᭑᭒᭔᭝\᭝᭓᭝᭟ᬯᬶᬳᬶᬓᬦ᭄‌ᬗ᭄ᬳᬸᬮᬸᬦ᭄ᬭᬶᬮᬭᬦᬶᬂᬕᬢᬶᬓᬯᬯᬢᬶᬦᬫ᭄ᬩᬬᬶᬂᬧ᭄ᬭᬶᬬ᭞
ᬲᭀᬭᬶᬩᬸᬮᬭᬮᬭᬦᬶᬂᬓᬯᭂᬮᬤ᭄᭞
ᬓᬲᬳᬰ᭄ᬭᬪᬵᬕᬮᬭᬦᬶᬂᬫᬢᬵᬧᭂᬧᭂᬄ᭛

᭝᭗᭖᭑᭝\᭝᭑᭒᭔᭝\᭝᭔᭝᭟ᬅᬦᬸᬮᬶᬲ᭄ᬝᬶᬓᬵᬤᬶᬦᬸᬤᬸᬢᬦ᭄ᬧᬸᬟᬓᬶᬩᬸᬮᬭᬦᬶᬂᬫᬶᬦᬗ᭄ᬓᬦ᭞
ᬮ᭄ᬯᬶᬃᬳᬺᬩᬸᬓᬗᬮᬶᬮᬶᬧᬶᬗᬺᬲᬶᬓᬵ᭞
ᬅᬗᬶᬦᬂᬲᭂᬋᬄᬍᬕᭂᬧᬟᬦ᭄ᬬᬭᬶᬂᬧᭂᬟᭂᬲ᭄᭛

᭝᭗᭖᭒᭝\᭝᭑᭒᭔᭝\᭝᭕᭝᭟ᬇᬓᬧᬶᬂᬭ᭄ᬯᬦᬶᬂᬕᬢᬶᬯᭂᬦᬂᬭᬶᬦᭂᬗᬶᬳᬓᭂᬦᬶᬓᬂᬮᬭᬵᬳᬗᬦ᭄᭞
ᬬᬦ᭄ᬳᬸᬯᬸᬲᬮᬯᬲᬧᭃᬫᬓᬸᬮᬾ᭞
ᬅᬮᬶᬮᬂᬮᬭᬦ᭄ᬬᬓᬤᬶᬫᬸᬓ᭄ᬱᬭᬶᬂᬢᬧᬶᬄ᭛

᭝᭗᭖᭓᭝\᭝᭑᭒᭔᭝\᭝᭖᭝᭟ᬢᬸᬳᬦᬶᬗ᭄ᬳᬸᬮᬸᬦ᭄ᬫᬸᬮᬶᬳᬭᬓ᭄ᬭ᭄ᬬᬦᬮᬳᬶᬩᬸᬯᬮᬸᬬ᭄ᬧᬭᬾᬂᬚᬶᬦᭂᬫ᭄᭞
ᬢᭀᬮᬶᬳᭂᬦᬮᬮᬶᬭᬲᬂᬓᬯᭂᬓᬲ᭄᭞
ᬫᬸᬮᬢᬶᬂᬮᬯᬂᬫᬧᬕᬭᬹᬫ᭄ᬢᬭᬶᬂᬕᬸᬬᬸ᭛

᭝᭗᭖᭔᭝\᭝᭑᭒᭔᭝\᭝᭗᭝᭟ᬅᬭᬭᬲ᭄ᬯᬸᬯᬸᬲ᭄ᬦ᭄ᬬᬸᬯᬦᬶᬭᬵᬗ᭄ᬮᬶᬧᬸᬮᬶᬧᬸᬭᬶᬫᬦᬄᬦᬺᬧᬵᬢ᭄ᬫᬚᬵ᭞
ᬫᭀᬖᬯᬶᬦᬯᬦᬶᬭᬭᬶᬂᬓᬮᬗᭃᬦ᭄᭞
ᬮᬭᬦᬶᬂᬳᬜᬃᬓᬯᬯᬭᬶᬂᬧᬲᬗ᭄ᬕᬫᬦ᭄᭛

᭝᭗᭖᭕᭝\᭝᭑᭒᭔᭝\᭝᭘᭝᭟ᬲᬶᬭᬲᬂᬓᬶᬦᭀᬦ᭄ᬫᬮᬸᬬᬢᬦ᭄ᬧᬗᬸᬘᬧᬋᬗᬸᬳᬾᬯᬲᬸᬗ᭄ᬓᬯ᭞
ᬓᬵᬗᭂᬦᬗᭂᬦᬸᬮᬳᬸᬮᬄᬲᬂᬅᬚ᭞
ᬓᬫᬢᭀᬮᬶᬳᭂᬦ᭄ᬢᬸᬳᬸᬦᬋᬲ᭄ᬓᬧᬶᬗᬃᬯ᭄ᬯᬦ᭛

᭝᭗᭖᭖᭝\᭝᭑᭒᭔᭝\᭝᭙᭝᭟ᬯᭂᬓᬲᬦ᭄ᬳᬶᬦᭂᬫ᭄ᬩᬦᬓᭂᬦᬶᬂᬓᬓᬓᬓᬫᬭᬭᬶᬂᬧᬲᬗ᭄ᬕᬫᬦ᭄᭞
ᬕᬃᬚ᭄ᬚᬶᬢᬲᬂᬅᬚᬲᬯᬾᬢ᭄ᬦᬶᬗᬮᬮ᭄᭞
ᬫᭂᬢᬸᬓᬧ᭄ᬭᬶᬬᬫ᭄ᬩᬤᬦᬶᬤᬾᬦᬶᬭᬵᬗᬸᬘᬧ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭗᭖᭗᭝\᭝᭑᭒᭕᭝\᭝᭑᭝᭟ᬬᬓ᭄ᬫᬢ᭄ᬬᬵᬓᬸᬤᭂᬎᬦ᭄ᬢᬫᬵᬲ᭄ᬓᬸᬧᬮᬮᬸᬦ᭄ᬫᬓᬳᬯᬦᬳᬬᬸᬦ᭄ᬢᬕᭂᬕ᭄ᬯᬦ᭞
ᬊᬃᬡ᭄ᬦᬵᬦᬹᬧᬸᬭᬪᬹᬱᬡᬦ᭄ᬢᬓᬢᭂᬓᬵᬦᬢᭂᬫᬳᬵᬦᬦᬶᬚᬦ᭄ᬫᬦᬶᬗ᭄ᬳᬸᬮᬸᬦ᭄᭞
ᬫ᭄ᬯᬂᬭᬸᬧ᭄ᬙᬢ᭄ᬢ᭄ᬭᬓᬮᬸᬂᬓᬮᬸᬂᬲᬳᬲᭂᬓᬃᬢᬚᬶᬫᬶᬚᬶᬮᬮᬯᬦ᭄ᬢᬸᬢᬸᬧ᭄ᬕᭂᬮᬸᬂ᭞
ᬅᬗ᭄ᬕᭀᬦ᭄ᬤᬾᬦ᭄ᬢᬭᬶᬓᬵᬮᬦᬶᬂᬧᬶᬦᬶᬟᬸᬟᬸᬓ᭄ᬫᬧᬭᬱᬭᬱᬦᬶᬂᬲᬶᬦᬦ᭄ᬫᬢ᭛

᭝᭗᭖᭘᭝\᭝᭑᭒᭕᭝\᭝᭒᭝᭟ᬢᬦ᭄ᬳᬾᬨᬾᬧᭂᬦᬪᬹᬱᬡᬵᬧᬦᬦᬸᬓᭂᬃᬦᬸᬓᭂᬭᬶᬮᬓᬸᬧᬢᬗ᭄ᬓᬶᬲᬶᬂᬓᬮᬾ᭞
ᬧ᭄ᬭᬵᬬᬵᬗ᭄ᬭᬸᬧ᭄ᬢᭂᬓᬓᬃᬡ᭄ᬦᬰᬹᬮᬦᬶᬬᬢᬵᬫᬸᬳᬭᬢᬸᬦᬦᬶᬤᬾᬦᬶᬗᬗᬺᬗᭃ᭞
ᬓᬡ᭄ᬞᬵᬗᬺᬲ᭄ᬢᭂᬓᬧᬶᬂᬓᬮᬸᬂᬓᬮᬸᬗᬶᬓᬂᬧᬬᬸᬗᬗᬤᭂᬕᬤᭂᬕ᭄ᬳᬦᬾᬗᬤᭀᬄ᭞
ᬊᬃᬡ᭄ᬦᬵᬯ᭄ᬬᬃŧᬮᬯᬦ᭄ᬲᭂᬓᬃᬢᬚᬶᬢᬸᬢᬸᬧ᭄ᬕᭂᬮᬸᬗᬦᭂᬯᬲᬓᭂᬦ᭄ᬩ᭄ᬯᬢᬶᬂᬫᬸᬮᬢ᭄᭛

᭛᭜᭛ᬕᬶᬭᬶᬱ᭛᭜᭛⏑⏑⏑|⏑⏑⏑|–––|––⏑|⏑⏑⏑|⏓

᭝᭗᭖᭙᭝\᭝᭑᭒᭖᭝\᭝᭑᭝᭟ᬦᬳᬦᬸᬚᬭᬶᬭᬫᬫ᭄ᬩᭃᬭᬵᬕᬵᬦᬹᬢᬭᬶᬲᬂᬅᬚ᭞
ᬮᬸᬓᬭᬶᬢᬧᬶᬳᬶᬭᬵᬱᭀᬯᬾᬓᬾᬗ᭄ᬓᬩ᭄ᬳᬶᬦᭂᬦᭂᬗᬓᭂᬦ᭄᭞
ᬯᬳᬸᬲᬸᬫᬳᬸᬭᬦᬹᬤᬾᬫᬗ᭄ᬓᬾᬬᬦ᭄ᬢᬶᬦᬜᬢᬜᬦ᭄᭞
ᬫᬭᬶᬮᬸᬳᬶᬭᬓᬸᬫᭂᬫ᭄ᬩᭂᬂᬯᬳ᭄ᬯᬵᬯᬾᬄᬫᬗᬋᬓᬦ᭛

᭝᭗᭗᭐᭝\᭝᭑᭒᭖᭝\᭝᭒᭝᭟ᬦᬺᬧᬢᬦᬬᬓᬲᭂᬗ᭄ᬓ᭄ᬯᬦ᭄ᬭᬵᬕᬵᬫᬃᬧ᭄ᬧᭂᬓᬶᬲᬸᬫᬧᬸᬢ᭄᭞
ᬅᬫᬳᬵᬯᬲᬶᬲᬶᬦᬶᬂᬓᬾᬦ᭄ᬲᬵᬫ᭄ᬧᬸᬦ᭄ᬯᬲ᭄ᬧᬤᬓᬳᬭᬲ᭄᭞
ᬅᬗᬫᭂᬭᬫᭂᬭᬫᬓ᭄ᬧᬓ᭄‌ᬯ᭄ᬭᬸᬄᬭ᭄ᬬᬫ᭄ᬩᭂᬓ᭄ᬦᬶᬗᬗᭂᬲᬳ᭞
ᬮ᭄ᬯᬶᬭᬦᬤᬓᬶᬓᭂᬦᬾᬂᬳ᭄ᬭᬹᬫᬃᬫ᭄ᬫᬵᬗ᭄ᬭᬾᬳᬶᬢᬦᬲᬭᬕ᭄᭛

᭝᭗᭗᭑᭝\᭝᭑᭒᭖᭝\᭝᭓᭝᭟ᬭᬶᬳᬸᬯᬸᬲᬶᬭᬓᬧᬶᬗᬃᬯ᭄ᬯᬦ᭄ᬲᬂᬰ᭄ᬭᬷᬦᬶᬂᬢᬸᬮᬶᬲᬗᬭᬂ᭞
ᬮᬭᬦᬶᬭᬫᬳᭂᬮᬶᬧ᭄ᬭᬷᬢ᭄ᬬᬵᬮᬸᬗ᭄ᬮᬸᬂᬳ᭄ᬬᬸᬦᬗᬮᬬ᭞
ᬫᬦᬳᬶᬭᬯᬳᬸᬢᬹᬢᬹᬢ᭄ᬓᬵᬮᬧ᭄ᬤᬾᬦᬺᬧᬢᬦᬬ᭞
ᬢᬸᬭᬶᬤᬦᬶᬭᬓᬳᭂᬦ᭄ᬢᬶᬫ᭄ᬯᬂᬲᬶᬄᬦᬶᬂᬳᬢᬶᬓᬧᬸᬮᬸᬢ᭄᭛

᭝᭗᭗᭒᭝\᭝᭑᭒᭖᭝\᭝᭔᭝᭟ᬧᬗᬸᬲᭂᬗᬶᬭᬭᬶᬮᬫ᭄ᬩᬾᬮᬫ᭄ᬩᬾᬢᬦ᭄ᬢᭂᬓᬭᬶᬳᬢᬶ᭞
ᬧᬦᭂᬧᬓᬶᬭᬳᬸᬯᬸᬲ᭄ᬫᬹᬃᬫᬸᬓ᭄ᬱᬵᬗ᭄ᬤᭀᬳᬶᬢᬗᬦᬶᬭ᭞
ᬫᬭᬶᬫᬋᬗᬸᬢᬸᬫᬶᬗ᭄ᬳᬮ᭄ᬢᬸᬗ᭄ᬢᬸᬂᬦᬶᬂᬳᬮᬶᬲᬮᬭᬶᬲ᭄᭞
ᬫᬦᬶᬲᬶᬕᬸᬬᬸᬦᬶᬭᬵᬗ᭄ᬤ᭄ᬬᬸᬦ᭄‌ᬯ᭄ᬭᬸᬄᬕᬶᬗ᭄ᬕᬂᬯᬳᬸᬓᬲᬶᬗᬷ᭛

᭝᭗᭗᭓᭝\᭝᭑᭒᭖᭝\᭝᭕᭝᭟ᬧᬢᭂᬫᬸᬦᬶᬭᬯᬶᬦᬲ᭄ᬯᬵᬲ᭄ᬓᬤ᭄ᬬᬦ᭄ᬯᬫ᭄ᬬᬸᬫᬬᬶᬬᬬᬶ᭞
ᬲᬗᬳᬬᬸᬲᬶᬭᬫᭀᬮᬄᬫᬗ᭄ᬮᬄᬮᬄᬓᬸᬫᭂᬤᬓᭂᬤᬮ᭄᭞
ᬲᬂᬅᬚᬲᬶᬭᬲᬸᬫᬸᬗ᭄ᬓᭂᬫ᭄ᬢᬦ᭄ᬧᬗ᭄ᬮᬾᬓᬸᬫᬸᬭᬸᬓᬸᬭᬸᬩ᭄᭞
ᬧᬟᬓᬸᬫᭂᬲᭂᬓᬶᬗᬫ᭄ᬩᭂᬓ᭄ᬢᬦ᭄ᬓᬾᬯ᭄ᬭᬵᬦᬯᬸᬤᬯᬸᬤᬵ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭗᭗᭔᭝\᭝᭑᭒᭗᭝\᭝᭑᭝᭟ᬭᬶᬂᬓ᭄ᬭᬵᬩᬦ᭄ᬓᬮᬲᬵᬫᬶᬚᬶᬮ᭄ᬲᬶᬭᬲᬸᬫᬗ᭄ᬕ᭄ᬭᬳᬯᬮᬶᬦᬶᬭᬧᬹᬃᬡ᭄ᬦᬢᬦ᭄ᬓᬸᬭᬂ᭞
ᬲᬵᬫ᭄ᬧᬸᬦ᭄ᬓᬾᬯ᭄ᬯᬦᬶᬭᬵᬦᬟᬄᬲᬶᬭᬧᭂᬦᬸᬄᬲᬫᬫᬋᬓᬶᬲᬶᬭᬯ᭄ᬯᬗᬸᬢ᭄ᬢᬫ᭞
ᬭᬫ᭄ᬬᬵᬢᬶᬗ᭄ᬓᬳᬢᬹᬢ᭄ᬧᬮᬸᬗ᭄ᬕᬸᬳᬶᬭᬲᬂᬳᬸᬯᬸᬲᬕᬢᬶᬯᬶᬦᬾᬳᬓᬃᬯ᭄ᬯᬦ᭞
ᬆᬘᬵᬭᬷᬓᬮᬯᬦ᭄ᬓᬭᬡ᭄ᬟᬦᬶᬭᬫᬸᬔ᭄ᬬᬧᬶᬦᬶᬢᬸᬳᬸᬧᬟ‌ᬯ᭄ᬭᬸᬳᬶᬂᬓ᭄ᬭᬫ᭛

᭝᭗᭗᭕᭝\᭝᭑᭒᭗᭝\᭝᭒᭝᭟ᬗ᭄ᬓᬵᬦᬾᬲᭀᬭᬧᬸᬧᬸᬮ᭄ᬧᬟᬵᬭᬸᬳᬸᬭᬶᬗᬫ᭄ᬩᭂᬓᬭᬸᬳᬸᬭᬸᬳᬸᬭᬦ᭄ᬧᬟᬵᬗᬮᬶᬄ᭞
ᬏᬯᭂᬄᬢᬦ᭄ᬓᬯᭂᬦᬂᬢᬶᬦᬶᬗ᭄ᬓᬳᬧᬸᬢᭂᬓ᭄ᬲᬗᬫᬳᬵᬬᬸᬫᬓᭀᬦᬢᬶᬗ᭄ᬓᬳ᭞
ᬤᬾᬦᬶᬓ᭄ᬯᬾᬳ᭄ᬦ᭄ᬬᬯᬶᬯᬮ᭄ᬧᬟᬵᬯ᭄ᬬᬳᬢᬩᬸᬤ᭄ᬥᬶᬦᬶᬓᬧᬸᬚᬶᬧᬸᬚᬶᬦ᭄ᬧᬓᬯ᭄ᬯᬗᬦ᭄᭞
ᬲᬶᬂᬲᭀᬭᬸᬗ᭄ᬕ᭄ᬯᬦᬶᬓᬵᬦᭂᬲᭂᬮ᭄ᬭᬶᬲᬗᬦᬶᬗ᭄ᬓᬳᬶᬦᬸᬘᬧᬶᬓᬢᬦ᭄‌ᬯ᭄ᬭᬸᬳᬶᬂᬓ᭄ᬭᬫ᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭗᭗᭖᭝\᭝᭑᭒᭘᭝\᭝᭑᭝᭟ᬯᬾᬢ᭄ᬯᬾᬢ᭄ᬦᬶᬂᬩ᭄ᬭᬵᬳ᭄ᬫᬡᬵᬢ᭄ᬬᬦ᭄ᬢᬯᭂᬓᬲᬶᬗᬭᬸᬳᬸᬃᬓᬤ᭄ᬯᬶᬚᬵᬗ᭄ᬰᬦ᭄ᬕᬶᬦᭃᬗ᭄ᬦ᭄ᬬ᭞
ᬯᬾᬢ᭄ᬦᬶᬂᬰᬶᬯᬃᬱ᭄ᬬᬮᬸᬗ᭄ᬕ᭄ᬯᬷᬦᭂᬳᭂᬭᬧᬸᬚᬶᬓᬪᬲ᭄ᬫᬵᬗ᭄ᬓᬸᬭᬦ᭄ᬫᬹᬮ᭄ᬬᬤᬾᬦ᭄ᬬ᭞
ᬯᬾᬢ᭄ᬦᬶᬂᬩᭀᬤ᭄ᬥᬵᬤ᭄ᬯᬶᬢᬷᬬᬦ᭄ᬭᬸᬫᭂᬚᬋᬚᬓᬩᬸᬤ᭄ᬥᬵᬗ᭄ᬓᬸᬭᬦ᭄ᬓᬵᬭᬡᬦ᭄ᬬ᭞
ᬢᬦ᭄ᬢᬸᬗ᭄ᬕᬮ᭄ᬫᬵᬃᬕ᭄ᬕᬦᬶᬂᬓᬵᬤ᭄ᬬᬦᬲᭂᬫᬸᬳᬯᬦᬶᬂᬫᬸᬗ᭄ᬕᬳᬶᬂᬧᬃᬯ᭄ᬯᬢᬵᬕ᭄ᬭ᭛

᭝᭗᭗᭗᭝\᭝᭑᭒᭘᭝\᭝᭒᭝᭟ᬯ᭄ᬯᬂ‌ᬯ᭄ᬭᬸᬄᬭᬶᬂᬮᭀᬓᬶᬓᬵᬘᬵᬭᬲᭂᬟᭂᬗᬶᬗᬦᬟᬄᬢᬦ᭄ᬓᬯᭀᬃᬯᭀᬃᬫᬦᬳ᭄ᬦ᭄ᬬ᭞
ᬤᬾᬦ᭄ᬬᬵᬩᬸᬤ᭄ᬥ᭄ᬬᬵᬫᬦᬶᬲ᭄ᬫᭂᬗ᭄ᬕᭂᬧᬸᬧᬰᬫᬢᬶᬦᭀᬦ᭄ᬫᬾᬯᭂᬳᭀᬮᬄᬢᬶᬦᬶᬗ᭄ᬓᬄ᭞
ᬅᬗ᭄ᬤᭀᬄᬢᬦ᭄ᬲᬗ᭄ᬕ᭄ᬭᬳᬾᬗᬸᬗ᭄ᬕ᭄ᬯᬦᬭᬸᬳᬸᬭᬍᬫᭂᬄᬯᭀᬋᬦᬶᬂᬢᬦ᭄ᬓᬰᬸᬤ᭄ᬥᬶ᭞
ᬫᬗ᭄ᬕᬵᬫᬸᬗ᭄ᬕ᭄ᬯᬾᬗᬲᭀᬃᬦ᭄ᬤᬦ᭄ᬬᬦᬧᬸᬧᬸᬮᬢᬢᬵᬲᬩ᭄ᬭ᭄ᬬᬵᬭᭀᬓ᭄ᬲᬳᬵᬃᬬ᭄ᬬᬦ᭄᭛

᭝᭗᭗᭘᭝\᭝᭑᭒᭘᭝\᭝᭓᭝᭟ᬕᬸᬡ᭄ᬟᬶᬓ᭄ᬭᬯᬃᬯ᭄ᬯᬵᬧᬸᬧᬸᬮ᭄ᬢᬦ᭄ᬯᭂᬦᬗᬧᬲᬳᬤᭀᬄᬤᬾᬦᬶᬕᭃᬗᬶᬂᬧᬫᬶᬢ᭄ᬭᬦ᭄᭞
ᬓᬤ᭄ᬬᬵᬓᬃᬯ᭄ᬯᬦ᭄ᬲ᭄ᬯᬭᬹᬧᬦ᭄ᬬᬧᬟᬧᬟᬲᬶᬮᬶᬄᬫᬹᬮᬢᬸᬗ᭄ᬕᬮ᭄ᬧᬶᬦᬵᬮᬶᬄ᭞
ᬲᭀᬮᬄᬲᬾᬗᭂᬃᬡ᭄ᬦ᭄ᬬᬫᭀᬕᬵᬗᬶᬦᬓᬶᬭᬶᬧᬦᬸᬦᬲ᭄ᬦ᭄ᬬᬾᬂᬢᬸᬳᬦ᭄ᬲᬵᬭᬶᬲᬵᬭᬶ᭞
ᬤᬾᬦ᭄ᬬᬵᬦᬶᬗ᭄ᬓᬄᬭ᭄ᬬᬯᬓ᭄ᬦ᭄ᬬᬵᬗ᭄ᬭᬸᬳᬸᬭᬶᬭᬶᬦᬸᬳᬸᬭᬦ᭄ᬭᬫ᭄ᬬᬲᬯ᭄ᬬᬵᬧᬲᬯ᭄ᬬ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭗᭗᭙᭝\᭝᭑᭒᭙᭝\᭝᭑᭝᭟ᬧᬟᬵᬦᬟᬳᬓᬵᬮᬶᬳᬦ᭄ᬲᬫᬓᬶᬦᭀᬦ᭄ᬫᬋᬓᬲᬸᬔᬮᬶᬦᬯ᭄ᬯᬮᬯ᭄ᬯᬓᭂᬦ᭄᭞
ᬲᬯᬂᬳᬸᬤᬦᬢᭃᬩ᭄ᬢᬶᬩᬾᬂᬩᬜᬸᬓᭂᬘᬧ᭄ᬦᬶᬗᬧᬸᬧᬸᬮᬫᬗᬦ᭄ᬭᬶᬦᭂᬗ᭄ᬯᬓᭂᬦ᭄᭞
ᬫᬋᬓ᭄ᬲᬳᬦᬦᬶᬂᬫᬕᭀᬱ᭄ᬞᬶᬳᬸᬫᭂᬦᭂᬂᬭᬸᬫᬲᬭᬱᬦᬶᬧŧᬬᬦᬶᬂᬭᬱ᭞
ᬢᬸᬳᬸᬦ᭄ᬓᬲᭂᬋᬢᭂᬦ᭄ᬚᬸᬕᬵᬗᬸᬘᬧᬫᬶᬦ᭄ᬢᬧᬮᬸᬗᬦᬢᭂᬓᭂᬫ᭄ᬚᬚᬵᬲᭂᬕᬸ᭛

᭝᭗᭘᭐᭝\᭝᭑᭒᭙᭝\᭝᭒᭝᭟ᬮᬭᬶᬄᬮᬸᬫᬭᬶᬢᬦ᭄ᬧᬭᬃᬬ᭄ᬬᬦᬮᬭᬶᬲ᭄ᬭᬶᬓᬢᬳᬧᬦᬶᬓᬦ᭄ᬳᬦᬵᬢᬸᬮᬓ᭄᭞
ᬲᬸᬭᬵᬱᬶᬭᬲᬶᬭᬦ᭄ᬭᬱᬦ᭄ᬬᬲᬸᬭᬱᬵᬋᬩᬸᬋᬩᬸᬲᬸᬫᭂᬟᬄᬓᬶᬦᬳ᭄ᬬᬸᬦᬦ᭄᭞
ᬫᬡᬶᬓ᭄ᬧᬶᬦᬓᬚᬗ᭄ᬕᬢᬦ᭄ᬧᬧᭂᬕᬢᬦ᭄ᬓᬸᬘᬸᬭᬶᬓᬓᬤᬶᬧᬜ᭄ᬘᬸᬭᬦ᭄ᬚᬸᬭᬸᬄ᭞
ᬓᬶᬮᬂᬩᬺᬫᬶᬦᬮᬧ᭄ᬕᬶᬦᬦ᭄ᬢᬶᬓᬤᬶᬢᬷᬃŧᬫᬥᬸᬫᬫᬸᬮᬓᬦ᭄ᬲᬓᬾᬂᬕᭂᬟᬄ᭛

᭝᭗᭘᭑᭝\᭝᭑᭒᭙᭝\᭝᭓᭝᭟ᬧᬟᬵᬮᬧᬮᬧᬦ᭄ᬢᬳᬧ᭄ᬲᬫᬫᬋᬓ᭄ᬯᬶᬚᬯᬶᬚᬳᬯᭂᬌᬕᬶᬭᬳ᭄ᬬᬲᭂᬦ᭄᭞
ᬅᬧᬶᬦ᭄ᬢᬶᬕᬳᬦᬦ᭄ᬧᬧᬶᬗ᭄ᬧᬢᬗᬶᬕᭂᬮ᭄ᬓᬢᭂᬓᬦᬸᬭᬓᬕᬦ᭄ᬢᬶᬢᬦ᭄ᬩᭂᬲᬸᬭ᭄᭞
ᬇᬓᬂᬯ᭄ᬯᬗᬢᭂᬋᬄᬫᬦᬳ᭄ᬦ᭄ᬬᬓᭂᬦᬭᬶᬂᬲᬬᬸᬩᬳᬗᬦᬕᬲ᭄ᬬᬓᬶᬂᬲᬪᬵ᭞
ᬧᬸᬢᬸᬲ᭄ᬫᬭᬢᭂᬗᭃᬧᬭᬫ᭄ᬧᬸᬩᬶᬦᬶᬫᭀᬖᬲᬮᬳᭂᬮᬸᬓᬸᬮᬄᬦᬶᬭᬵᬟᬓᬾ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭗᭘᭒᭝\᭝᭑᭓᭐᭝\᭝᭑᭝᭟ᬲ᭄ᬢ᭄ᬭᬷᬦᬶᬂᬰᬶᬯᬢᬦᬾᬭᬗᬾᬭᬗᬗᬶᬕᭂᬮ᭄ᬓᬕᬸᬬᬸᬕᬸᬬᬸᬯᭂᬌᬯᭂᬌᬤᬯᬵ᭞
ᬢᬦ᭄ᬳᬃᬱᬾᬂᬲ᭄ᬯᬭᬦᬶᬂᬫᬺᬤᬗ᭄ᬕᬲᬮᬸᬓᬢ᭄ᬗᬸᬦᬶᬗᬸᬦᬶᬬᬦᬶᬕᬷᬢᬦᬶᬂᬯᬦᬾᬄ᭞
ᬳᬾᬢᬸᬦ᭄ᬬᬦ᭄ᬧᬗᬶᬤᬸᬂᬯᬶᬚᬶᬮ᭄ᬦᬶᬗᬚᬶᬬᬄᬲᬳᬸᬮᬶᬳᬸᬮᬶᬳᬶᬓᬵᬗᬺᬗᭃᬋᬗᭃ᭞
ᬲᬳ᭄ᬢᭀᬢᬾᬧ᭄ᬭŧᬫᬵᬓᬶᬤᬸᬗ᭄ᬦ᭄ᬬᬦᬗᬯᬢ᭄ᬫᬶᬤᭂᬫᬗᬸᬚᬶᬯᬢᬫ᭄ᬩᬳᬦ᭄ᬢᬬᭀᬄ᭛

᭝᭗᭘᭓᭝\᭝᭑᭓᭐᭝\᭝᭒᭝᭟ᬟᬂᬳᬤ᭄ᬬᬦ᭄ᬢᬸᬫᬸᬭᬸᬦ᭄ᬕᬸᬫᬦ᭄ᬢ᭄ᬬᬗᬶᬕᭂᬮᭀᬗ᭄ᬱᬶᬮᬗᬯᬓᬓᬶᬓᬢ᭄ᬭᬸᬫᬫ᭄ᬧᬬᬓ᭄᭞
ᬗ᭄ᬳᬶᬂᬓᬳ᭄ᬬᬸᬦ᭄ᬬᬓᬶᬤᬸᬂᬩᬸᬯᬸᬦ᭄ᬬᬓᬶᬦᬶᬤᬸᬗ᭄ᬦ᭄ᬬᬦᬗᬮᬶᬓᬮᬶᬓᬾᬦ᭄ᬤᬳᬶᬂᬲᬪᬵ᭞
ᬭᬫ᭄ᬬᬵᬭᬹᬫ᭄ᬲᬶᬦᭂᬮᬦ᭄ᬬᬕᭂᬡ᭄ᬟᬶᬗᬶᬢᬸᬢᬸᬓ᭄ᬓᬕᬸᬬᬸᬕᬸᬬᬸᬕᬶᬦᬜ᭄ᬚᬭᬶᬂᬮᬭᬶᬄ᭞
ᬕᬶᬄᬕᬶᬄᬧᬸᬂᬭᬶᬓᬶᬧᬄᬟᬸᬭᬂᬤᬶᬦᬶᬯᬬᬹᬳᬫᬫᬢᬶᬚᬸᬕᬤᬾᬦᬶᬓᬵᬫ᭄ᬩᬳᬦ᭄᭛

᭝᭗᭘᭔᭝\᭝᭑᭓᭐᭝\᭝᭓᭝᭟ᬏᬦ᭄ᬤᬄᬪᬵᬯᬦᬶᬓᬂᬯᬦᬾᬄᬲᬳᬓᬶᬤᬸᬂᬫᬶᬤᭂᬭᬗᬶᬮᬕᬓᭂᬦ᭄ᬯ᭄ᬯᬗᬶᬂᬲᬪᬵ᭞
ᬦ᭄ᬤᬦ᭄‌ᬲ᭄ᬢ᭄ᬭᬷᬦᬶᬂᬯᬶᬤᬸᬭᬓ᭄ᬯᬫᭀᬖᬓᬯᬢᭂᬓ᭄ᬲᬯᬗᬘᬭᬶᬢᬤᬾᬦᬶᬓᬵᬗᬶᬕᭂᬮ᭄᭞
ᬥᬶᬓ᭄ᬳᬄᬓᬰ᭄ᬫᬮᬦᬵᬳᬦᬫ᭄ᬩᬳᬦᬶᬓᬵᬗ᭄ᬕ᭄ᬬᬢᬦᬸᬤᬶᬗᬶᬫᬢᬵᬗ᭄ᬚᭂᬚᭂᬓ᭄ᬍᬫᬄ᭞
ᬅᬶᬕ᭄ᬍᬲ᭄ᬮᬶᬗ᭄ᬦ᭄ᬬᬦᭂᬳᭂᬃᬫᬸᬮᬶᬄᬫᬢᭂᬮᬲᬦ᭄ᬫᬗᬸᬫᬶᬓᬸᬫᬶᬓᬗᬜ᭄ᬚᬮᬷᬂᬢᬯᬂ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭗᭘᭕᭝\᭝᭑᭓᭑᭝\᭝᭑᭝᭟ᬲᬫᬦ᭄ᬢᬚᬶᬢᬶᬩᬵᬂᬟᬯᬸᬄᬧᬶᬢᬸᬫᬸᬮᬶᬄᬦᬺᬧᬲᬸᬢᬓᬮᬯᬦ᭄ᬲᬸᬧᬸᬢ᭄ᬭᬶᬓᬵ᭞
ᬧᬋᬂᬫᬗᬤᭂᬕᬶᬂᬦᬢᬃᬲᬶᬭᬓᬩᬾᬄᬢᬸᬫᬸᬢᬗᬶᬭᬶᬗᬓᭂᬦ᭄ᬫᬭᬾᬤᬍᬫ᭄᭞
ᬧᬟᬵᬫ᭄ᬯᬶᬢᬢᬢᬵᬯᬶᬦᬾᬄᬫᬗᬶᬦᬗᬵᬭᬋᬫᬸᬧᬰᬫᬲᬵᬤᬭᬵᬗᬸᬘᬧ᭄᭞
ᬤ᭄ᬯᬶᬚᬵᬗ᭄ᬰᬫᬤᬸᬮᬸᬃᬤᬸᬮᬸᬃᬫᬗᬪᬶᬯᬵᬤᬧᬭᬯᬶᬓᬸᬫᬋᬓ᭄ᬫᬗᬜ᭄ᬚᬮᬶ᭛

᭝᭗᭘᭖᭝\᭝᭑᭓᭑᭝\᭝᭒᭝᭟ᬕᬸᬫᬦ᭄ᬢᬶᬧᬭᬯᬵᬮᬓᬵᬫᬸᬳᬸᬦᬦᭂᬫ᭄ᬩᬳᬶᬦᬸᬪᬬᬲᬶᬦᬵᬦ᭄ᬢ᭄ᬯᬭᬶᬂᬕᬸᬬᬸ᭞
ᬇᬓᬂᬩᬡᬶᬚᬮᭀᬢᬫᬗ᭄ᬓᬭᬶᬧᬦᬫ᭄ᬩᬳᬶᬓᬓᬯᬕᭂᬤᬦ᭄ᬬᬢᬦ᭄ᬳᬶᬮᬂ᭞
ᬧᬟᬵᬗᬸᬘᬧᬓᭀᬦᬳᭀᬲᬦᬫᬭᬾᬂᬚᬶᬦᭂᬫᬕᬯᬬᬧᬗ᭄ᬳᬯᬶᬦ᭄ᬮᬭᬲ᭄᭞
ᬫᬸᬮᬢ᭄ᬲᬂᬅᬚᬭᬶᬧ᭄ᬭᬶᬬᬵᬦᬶᬭᬦᭂᬳᭂᬃᬕᬸᬫᬸᬬᬸᬕᬸᬬᬸᬫᬶᬤᭂᬫ᭄ᬲᬸᬧᬸᬢ᭄ᬭᬶᬓᬵ᭛

᭝᭗᭘᭗᭝\᭝᭑᭓᭑᭝\᭝᭓᭝᭟ᬅᬮᬶᬗ᭄ᬕᬶᬳᬢᬶᬢᬶᬄᬧᬸᬧᬹᬲᬶᬮᬶᬳᬸᬲᬧ᭄ᬫᬸᬔᬲᬶᬭᬭᬶᬳᬸᬯᬸᬲ᭄ᬦᬶᬭᬵᬤᬫᬸ᭞
ᬧ᭄ᬭᬳᬵᬲᬦᬦᬭᬾᬦ᭄ᬤ᭄ᬭᬧᬸᬢ᭄ᬭᬫᬦᭂᬘᭂᬓ᭄ᬦᭂᬘᭂᬓᬶᬭᬳᬶᬭᬶᬓᭂᬫ᭄ᬩᬗᬶᬂᬳᬯᬸ᭞
ᬩᬗᬸᬦ᭄ᬳᬋᬧᬫᬶᬦ᭄ᬢᬧᬗ᭄ᬓ᭄ᬯᬓᭂᬦᬲᭃᬂᬦᬶᬧᬗᬯᬰᬦᬶᬲᬶᬄᬲᬸᬧᬸᬢ᭄ᬭᬶᬓᬵ᭞
ᬧᬗ‌ᬯ᭄ᬭᬸᬳᬦᬓᬾᬦ᭄ᬮᬸᬓᬃᬓᬤᬶᬫᬳᬵᬗᬶᬗᬶᬦᬶᬗᬶᬦᬶᬫᬦᬄᬦᬺᬧᬵᬢ᭄ᬫᬚ᭛

᭛᭜᭛ᬰᬶᬔᬭᬶᬡᬷ᭛᭜᭛⏑––|–––|⏑⏑⏑|⏑⏑–|–⏑⏑|⏑⏓

᭝᭗᭘᭘᭝\᭝᭑᭓᭒᭝\᭝᭑᭝᭟ᬲᬸᬔᬵᬲᬡ᭄ᬟᬶᬂᬲᬡ᭄ᬟᬶᬂᬲᬫᬗᬶᬦᬓᬦᬾᬂᬘᬶᬢ᭄ᬢᬕᬶᬦᬯᬾ᭞
ᬲᭂᬮᬂᬫᬵᬶᬦ᭄ᬧᭀᬚᬃᬲᬂᬅᬚᬫᬯᬭᬄᬭ᭄ᬬᬦ᭄ᬢᬸᬓᬦᬶᬭ᭞
ᬫᬦᬄᬤᬾᬯᬷᬓᬕ᭄ᬬᬢ᭄ᬕ᭄ᬬᬢᬲᭂᬓᭂᬮᬶᬓᬂᬢ᭄ᬯᬲ᭄ᬓᬧᭂᬦᭂᬢᬦ᭄᭞
ᬓᬸᬫᭂᬫ᭄ᬩᭂᬂᬓᭂᬫ᭄ᬩᭂᬂᬮᬸᬄᬦᬶᬭᬫᬶᬚᬶᬮᬗᬾᬃᬢ᭄ᬢᬫ᭄ᬩᬗᬲᬬᬸᬢ᭄᭛

᭝᭗᭘᭙᭝\᭝᭑᭓᭒᭝\᭝᭒᭝᭟ᬲᭂᬦᭂᬂᬬᬦ᭄ᬬᭀᬕ᭄ᬬᬾᬚᭃᬗ᭄ᬢᬯᬯᬋᬗᭂᬳᭂᬦ᭄ᬮᬸᬳ᭄ᬓᬸᬓᬦᬗᬶᬲ᭄᭞
ᬯᬶᬭᬗᬃᬯ᭄ᬯᬂᬤᬾᬦᬶᬂᬢᬦ᭄ᬯᭂᬦᬗᬧᬲᬳᬶᬰ᭄ᬭᬷᬦᬭᬧᬢᬶ᭞
ᬫᬦᭂᬄᬭᬓ᭄ᬭ᭄ᬬᬦ᭄‌ᬦ᭄ᬤᬶᬦ᭄ᬬᭀᬕ᭄ᬬᬓᬯᭂᬓᬲᬢᬦ᭄ᬢᬹᬢᬭᬶᬓᬶᬢ᭞
ᬫᬢᬗ᭄ᬦ᭄ᬬᬦ᭄ᬧᬗ᭄ᬳᬾᬃᬗ᭄ᬓᬾᬓᬳᬸᬮᬸᬦᬓᭂᬦᬗ᭄ᬓ᭄ᬯᬾᬓᬶᬢᬲᬤᬵ᭛

᭝᭗᭙᭐᭝\᭝᭑᭓᭒᭝\᭝᭓᭝᭟ᬧᬭᬦ᭄ᬓᬳ᭄ᬬᬸᬦᬦ᭄ᬢᬾᬳᬚᬶᬧᬶᬲᬦᬶᬗᬹᬦ᭄ᬢᬦ᭄ᬓᬢᭂᬓᬦ᭞
ᬢᬸᬳᬸᬦ᭄ᬩᬸᬤ᭄ᬥ᭄ᬬᬦ᭄ᬢᬵᬗ᭄ᬳᬾᬭᬧᬓᬢᬸᬳᬦᭂᬦ᭄ᬫᬵᬲᬶᬳᬲᬶᬯᬶᬦ᭄᭞
ᬬᬤᬶᬦ᭄ᬫᬸᬗ᭄ᬕ᭄ᬯᬾᬂᬲᬶᬗ᭄ᬳᬵᬲᬦᬧᬓᬭᬢᬸᬦ᭄ᬬᬦ᭄ᬓᬶᬢᬳᬋᬧ᭄᭞
ᬓᬢᭀᬦ᭄ᬢᬦ᭄ᬢᬺᬱ᭄ᬡᬵᬰ᭄ᬭᬷᬦᬺᬧᬢᬶᬧᬮᬓᬸᬦ᭄ᬓᬧ᭄ᬭᬪᬸᬦᬶᬭ᭛

᭛᭜᭛ᬯᬶᬲᬃᬚ᭄ᬚᬶᬢ᭛᭜᭛–⏑⏑|–⏑⏑|–⏑⏑|⏑⏑⏑|⏑–⏑|⏑–⏑|⏑⏓

᭝᭗᭙᭑᭝\᭝᭑᭓᭓᭝\᭝᭑᭝᭟ᬬᭀᬕ᭄ᬬᬯᬸᬯᬸᬲ᭄ᬢᬢᬸᬳᬸᬦ᭄‌ᬗ᭄ᬳᬸᬮᬸᬦᬳᬋᬧᬗᬸᬗ᭄ᬱᬶᬭᬯᬷᬃᬬ᭄ᬬᬕᬸᬡ᭞
ᬦ᭄ᬤᬵᬢᬦᬤᭀᬳᬲᬓᬾᬗᬶᬩᬸᬧᬋᬓᭂᬦᬧᬦ᭄ᬲᬶᬭᬫᬵᬲᬶᬳᬦᬓ᭄᭞
ᬕᭃᬗᬶᬓᬪᬓ᭄ᬢᬶᬦᬶᬗᬧ᭄ᬭᬪᬸᬫᬗᬶᬧᬸᬮᬸᬭᬶᬢ᭄ᬯᬲᬓᭀᬦ᭄ᬫᬸᬮᬶᬳ᭞
ᬗ᭄ᬳᬶᬂᬓᬶᬢᬫᬵᬲ᭄ᬓᬸᬭᬸᬫᬗ᭄ᬓᭂᬧᬦᬓᬳᬸᬮᬸᬦᬦ᭄ᬓ᭄ᬯᬷᬦᬭᬵᬃᬬ᭄ᬬᬭᬖᬸ᭛

᭝᭗᭙᭒᭝\᭝᭑᭓᭓᭝\᭝᭒᭝᭟ᬬᬦ᭄ᬫᬸᬮᬶᬳᬧ᭄ᬭᬶᬳᬯᬓ᭄‌ᬗ᭄ᬳᬸᬮᬸᬦᬶᬩᬸᬓᬶᬢᬓᬵᬃᬬ᭄ᬬᬭᬶᬚᭃᬂᬦᬺᬧᬢᬶ᭞
ᬢᬶᬗ᭄ᬳᬮᬶᬓᬵᬲᬶᬳᬦᬶᬂᬳᬸᬯᬸᬲᬓᬸᬋᬦᬲᬶᬄᬫᬭᬢᬫ᭄ᬩᬗᬦ᭞
ᬬᬦ᭄ᬯᬮᬸᬬᬵᬓᬸᬫᬸᬯᬄᬭᬶᬓᬶᬢᬧᬶᬭᬧᬶᬭᬂᬢᬳᬸᬦᭂᬦ᭄ᬟᬢᭂᬗ᭞
ᬗ᭄ᬳᬶᬂᬧᬦᬗᬶᬲ᭄ᬓᬸᬮᬯᬦ᭄ᬓᬶᬢᬮᬶᬦᬮᬸᬭᬶᬤᬹᬭᬦᬶᬓᬂᬧᬮᬕᬦ᭄᭛

᭝᭗᭙᭓᭝\᭝᭑᭓᭓᭝\᭝᭓᭝᭟ᬫ᭄ᬯᬂᬬᬦᬦᬸᬗ᭄ᬕᬗᬭᬶᬂᬭŧᬍᬧᬲᬫᬤᭀᬳᬲᬓᬾᬂᬦᬕᬭ᭞
ᬩ᭄ᬭᬵᬳ᭄ᬫᬡᬲᭀᬕᬢᬰᬶᬯᬋᬱᬶᬲᬶᬭᬢᬫᬗ᭄ᬕᬮᬦᬶᬂᬮᬸᬫᬓᬸ᭞
ᬲᭃᬄᬩᬮᬰᬹᬭᬓᬸᬭᬂᬳᬯᬦᬗᬶᬭᬶᬗᬭᬫ᭄ᬧᬓᬗᬫ᭄ᬩᬳᬮᬲ᭄᭞
ᬰᬹᬦ᭄ᬬᬳᬶᬟᭂᬧ᭄ᬓᬸᬬᬢᬦ᭄ᬳᬦᬓᬶᬢᬫᬗᬶᬲᬧ᭄ᬯᬦᬫᬶᬦ᭄ᬢᬲᭂᬧᬄ᭛

᭛᭜᭛ᬕᬶᬭᬶᬱ᭛᭜᭛⏑⏑⏑|⏑⏑⏑|–––|––⏑|⏑⏑⏑|⏓

᭝᭗᭙᭔᭝\᭝᭑᭓᭔᭝\᭝᭑᭝᭟ᬧ᭄ᬭᬶᬬᬓᬳᬶᬟᭂᬧᬸᬚᬃᬢ᭄ᬢᬵᬭᬹᬫ᭄ᬓᬤ᭄ᬬᬵᬫᬺᬢᬓᬲᬶᬭᬢ᭄᭞
ᬓᬸᬦᭂᬗᬫᬸᬳᬭᬓᬾᬧ᭄ᬯᬦ᭄ᬭ᭄ᬬᬫ᭄ᬩᭂᬓ᭄ᬦᬶᬗ᭄ᬳᬸᬮᬸᬦᬮᬯᬲ᭄᭞
ᬬᬢᬦᬲᬶᬳᬓᬶᬢᬵᬦᬗ᭄ᬱᬵᬭᬵᬧᬸᬚ᭄ᬬᬢᬶᬦᬸᬢᬓᭂᬦ᭄᭞
ᬲ᭄ᬬᬧᬢᬢᬗᬶᬲᬦᬗ᭄ᬓ᭄ᬯᬗ᭄ᬳᬶᬂᬫᬢ᭄ᬬᬵᬦᬗᬶᬲᬶᬢᬯᬂ᭛

᭝᭗᭙᭕᭝\᭝᭑᭓᭔᭝\᭝᭒᭝᭟ᬬᬢᬓᬭᬡᬦᬶᬗᬲ᭄ᬯᬷᬬᬦ᭄ᬭᬓ᭄ᬭ᭄ᬬᬦ᭄ᬚᭂᬦᭂᬓᬲᬶᬯᬶᬦ᭄᭞
ᬇᬯᭂᬳᬶᬗᬦᬶᬯᬶᬫᬗ᭄ᬳᬾᬃᬲᬶᬄᬦᬶᬂᬳ᭄ᬬᬂᬬᬢᬢᬶᬦᬳᬵ᭞
ᬅᬢᬶᬮᬭᬓᬶᬢᬮᬸᬗ᭄ᬳᬵᬢᬶᬗ᭄ᬕᬮ᭄ᬯᬦ᭄ᬯᬦᬮᬮᬶᬲ᭞
ᬗ᭄ᬳᬶᬗᬦᬗᬶᬲᬦᬭᬶᬰ᭄ᬭᬷᬪᭀᬚᬫ᭄ᬯᬂᬦᬺᬧᬫᬳᬶᬱᬷ᭛

᭝᭗᭙᭖᭝\᭝᭑᭓᭔᭝\᭝᭓᭝᭟ᬢᬳᬫᬶᬩᬸᬢᬳᬭᬓ᭄ᬭ᭄ᬬᬦ᭄ᬫᬃᬫ᭄ᬫᬵᬲᬶᬄᬗ᭄ᬳᬸᬮᬸᬦᬢᬸᬳᬦ᭄᭞
ᬲᬨᬮᬧᬶᬦᬓᬤᬾᬯᬷᬢᬦ᭄ᬯ᭄ᬯᬂᬮᬾᬦ᭄ᬓᬤᬗᬧᬋᬓ᭄᭞
ᬲᬧᬢᬶᬲᬳᬸᬭᬶᬧᬗ᭄ᬯᬂᬲᬓ᭄ᬯᬦ᭄ᬲᬾᬮ᭄ᬯᬦᬤᬸᬮᬸᬭ᭞
ᬓᬶᬢᬧᬶᬦᬓᬳᬸᬭᬶᬧ᭄ᬓᬸᬦ᭄ᬲᬾᬓᬧ᭄ᬭᬵᬡᬲᬶᬮᬶᬳᬲᬶᬄ᭛

᭝᭗᭙᭗᭝\᭝᭑᭓᭔᭝\᭝᭔᭝᭟ᬫᬦᬶᬲᬶᬯᬘᬦᬭᬓ᭄ᬭ᭄ᬬᬦ᭄ᬲᬵᬫ᭄ᬧᬸᬦ᭄ᬓᬕ᭄ᬭᬳᬭᬶᬳᬢᬶ᭞
ᬧᬶᬦᬓᬧᬗᬦᬸᬫᬵᬦᬦ᭄ᬭ᭄ᬬᬫ᭄ᬩᭂᬓ᭄ᬢᬦ᭄ᬢᬸᬮᬸᬲᬲᬶᬳ᭞
ᬲᬧᬭᬧᬭᬦᬭᬓ᭄ᬭ᭄ᬬᬦ᭄ᬪᬓ᭄ᬢ᭄ᬬᬵᬓ᭄ᬯᬵᬗᬶᬭᬶᬗᬶᬓᬶᬢ᭞
ᬬᬤᬶᬦᬦᬤᬶᬦᬮᬫ᭄ᬧᬹᬦ᭄ᬫᬢ᭄ᬬᬵᬰᬵᬦᬸᬓᬸᬭᬶᬗᬯᬓ᭄᭛

᭝᭗᭙᭘᭝\᭝᭑᭓᭔᭝\᭝᭕᭝᭟ᬗ᭄ᬳᬸᬮᬸᬦᬶᬩᬸᬯᬶᬳᬶᬓᬦ᭄ᬬᬦ᭄ᬩᬸᬤ᭄ᬥ᭄ᬬᬦ᭄ᬢᬵᬯᭂᬮᬲᬲᬶᬳ᭞
ᬇᬓᬓᬭᬡᬦᬶᬗᬲ᭄ᬯᬷᬫᬵᬲ᭄ᬓᬸᬦ᭄ᬭᭀᬯᬗᬫᬸᬮᬶᬳ᭞
ᬦᬺᬧᬢᬶᬭᬖᬸᬓᬢᭀᬦ᭄ᬕ᭄ᬬᬵᬕ᭄ᬬᬵᬦ᭄ᬬᬫ᭄ᬩᭂᬓ᭄ᬦᬶᬭᬫᬸᬮᬢ᭞
ᬦᬶᬬᬢᬧᬧᬕᭂᬦᬶᬂ‌ᬲ᭄ᬢ᭄ᬭᬷᬲᬵᬬᭀᬥ᭄ᬬᬵᬦ᭄ᬓᬶᬢᬟᬢᭂᬗ᭛

᭛᭜᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭜᭛–––|⏑⏑–|⏑–⏑|⏑⏑–|––⏑|––⏑|⏓

᭝᭗᭙᭙᭝\᭝᭑᭓᭕᭝\᭝᭑᭝᭟ᬲᬵᬫ᭄ᬧᬸᬦ᭄ᬫᬵᬬᬸᬯᬸᬯᬸᬲ᭄ᬦᬺᬧᬵᬢ᭄ᬫᬚᬮᬯᬦ᭄ᬤᬾᬯᬷᬦᬶᬭᬦ᭄ᬫᬗ᭄ᬓᬢ᭞
ᬗ᭄ᬓᬵᬦᬾᬯ᭄ᬯᬶᬢ᭄ᬦᬶᬗᬰᭀᬓᬭᬫ᭄ᬩᬬᬦᬟᬄᬧ᭄ᬭᬵᬧ᭄ᬢᬂᬫᬤᬗ᭄ᬕᬵᬗ᭄ᬳᬟᭂᬧ᭄᭞
ᬮᬸᬗ᭄ᬳᬵᬂᬓᬵᬮᬳᬸᬯᬸᬲ᭄ᬳ᭄ᬬᬗᬃᬓᬲᬸᬫᬸᬭᬸᬧ᭄ᬲᬦ᭄ᬥ᭄ᬬᬵᬫᬲᭂᬗ᭄ᬱᭂᬂᬫᬶᬭᬄ᭞
ᬫᬫ᭄ᬩᭃᬓᬲ᭄ᬢᬸᬭᬶᬦᬶᬂᬧᬢᬸᬃᬯ᭄ᬯᬦᬭᬭᬲ᭄ᬓᬤ᭄ᬬᬵᬗᬸᬢᬸᬲ᭄ᬫᬜ᭄ᬚᬶᬗ᭛

᭝᭘᭐᭐᭝\᭝᭑᭓᭕᭝\᭝᭒᭝᭟ᬅᬫ᭄ᬩᭂᬓ᭄ᬦᬶᬂᬧᬟᬳᬃᬱᬲᬵᬫ᭄ᬧᬸᬦᬫᬢᭂᬄᬭᬶᬂᬭᬵᬕᬲᭀᬮᬸᬃᬮᬸᬮᬸᬢ᭄᭞
ᬢᬺᬱ᭄ᬡᬾᬂᬲᬗ᭄ᬕᬫᬢᬦ᭄ᬓᬯᬃᬱᬶᬳᬦᬧᭃᬫ᭄ᬫᬵᬬ᭄ᬯᬦ᭄ᬭᬭᬲ᭄ᬭᬶᬂᬧᬺᬫᬦ᭄᭞
ᬬᬦ᭄ᬮᬷᬮᬵᬫᬶᬚᬶᬮᬶᬂᬦᬢᬃᬧᬶᬦᬦᬲᬦ᭄ᬤᬾᬦᬶᬂ‌ᬲ᭄ᬫᬭᬵᬗ᭄ᬭᬲ᭄ᬳᬢᬶ᭞
ᬑᬗ᭄ᬱᬶᬮ᭄ᬢᬸᬗ᭄ᬢᬸᬗᬶᬓᬂᬳᬮᬶᬲ᭄ᬚᬭᬸᬫᬦᬗ᭄ᬕ᭄ᬬᬵᬓᭂᬦ᭄ᬫᬭᬵᬭᬶᬂᬢᬶᬮᬫ᭄᭛

᭝᭘᭐᭑᭝\᭝᭑᭓᭕᭝\᭝᭓᭝᭟ᬲᬵᬫ᭄ᬧᬸᬦ᭄ᬫᬸᬗ᭄ᬕᬳᬗᬦ᭄ᬢᬶᬭᬶᬂᬧᬲᬫᬬᬦ᭄ᬲᬂᬳ᭄ᬬᬂᬳ᭄ᬬᬗᬶᬂᬧᬫᬺᬫᬦ᭄᭞
ᬫᬃᬫ᭄ᬫᬵᬲᬶᬄᬧᬟᬤᬾᬦᬶᬭᬵᬗᭂᬦᬳᬶᬭᬵᬕ‌ᬯ᭄ᬭᬸᬄᬭᬶᬢᬸᬗ᭄ᬕᬮ᭄ᬦᬶᬭ᭞
ᬅᬃᬯ᭄ᬯᬭ᭄ᬯᬦ᭄ᬫᬦᬟᬄᬫᬦᬶᬲ᭄ᬦᬶᬗᬸᬧᬤᬾᬰᬵᬢ᭄ᬬᬦ᭄ᬢᬭᬶᬂᬭᬵᬱᬶᬓ᭞
ᬦᭀᬭᬂᬲᬗ᭄ᬰᬬᬭᬶᬂᬭᬳᬲ᭄ᬬᬯᬶᬦᭂᬟᬃᬓᬵᬕᭂᬫ᭄ᬭᬱᬦ᭄ᬬᬾᬳᬢᬶ᭛

᭝᭘᭐᭒᭝\᭝᭑᭓᭕᭝\᭝᭔᭝᭟ᬲᬂᬭᬰ᭄ᬫᬷᬦᬬᬸᬦᬶᬂ‌ᬲ᭄ᬫᬭᬵᬗᬸᬘᬧᬸᬘᬧ᭄ᬭᬶᬂᬧᬫᬺᬫᬦ᭄ᬢᬦ᭄ᬩᭂᬲᬸᬭ᭄᭞
ᬲᬾᬓᬧ᭄ᬭᬵᬡᬲᬧᬓ᭄ᬱᬢᬦ᭄ᬯᭂᬦᬗᬤᭀᬄᬫᬵᬲᬶᬄᬲᬥᬃᬫ᭄ᬫᬵᬤᬸᬮᬸᬭ᭄᭞
ᬧ᭄ᬭᬚ᭄ᬜᬾᬂᬩᬸᬤ᭄ᬥᬶᬲᬶᬮᬶᬄᬯᬶᬓᬮ᭄ᬧᬭᬶᬭᬸᬱᬶᬢ᭄ᬦᬶᬂᬰᬩ᭄ᬤᬓᬤ᭄ᬬᬵᬘᭂᬗᬶᬮ᭄᭞
ᬧᬗ᭄ᬮᬶᬗ᭄ᬕᬦ᭄ᬬᬦᬦᬓ᭄ᬲᬶᬦᬵᬥ᭄ᬬᬦᬶᬭᬫᬲ᭄ᬯᬲ᭄ᬯᬵᬫᬶᬪᬵᬯᬾᬂᬢᬶᬮᬫ᭄᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭘᭐᭓᭝\᭝᭑᭓᭖᭝\᭝᭑᭝᭟ᬇᬲᬵᬫ᭄ᬧᬸᬦᬶᬗᬸᬮᬄᬓᬧᬶᬦ᭄ᬢᬶᬕᬦᬶᬓᬂᬖᬝᬶᬢᬓᬯᬍᬲᬦ᭄ᬲᬶᬭᬵᬢᬸᬭᬹ᭞
ᬇᬓᬂᬳᬸᬍᬲᬤᭀᬄᬲᬓᬾᬲᬶᬭᬮᬦᬵᬓᬯᬤᬮᬮᬸᬮᬸᬦᬦ᭄ᬫᬭᬾᬂᬤᬕᬦ᭄᭞
ᬳᬦᬦ᭄ᬧᬯᬸᬗᬸᬲᬓ᭄ᬱᬡᬵᬍᬳᬓᬭᬂᬳᬸᬮᬸᬢᬗᬦᬳᬭᬶᬧ᭄ᬲᬸᬧᬸᬢ᭄ᬭᬶᬓᬵ᭞
ᬢᬧᬶᬄᬦᬶᬭᬳᬸᬯᬸᬲ᭄ᬮᬸᬓᬃᬓᬲᬭᬓᬢ᭄ᬓᬳᬸᬭᬸᬧᬶᬩᬲᬳᬦ᭄ᬦᬺᬧᬵᬢ᭄ᬫᬚ᭛

᭝᭘᭐᭔᭝\᭝᭑᭓᭖᭝\᭝᭒᭝᭟ᬳᬸᬯᬸᬲ᭄ᬓᬮᬮᬸᬤᬾᬦᬶᬭᬵᬫᬺᬫᬲᬸᬯᬾᬧᬟᬢᬦᬸᬫᬶᬓᬗᬾᬮᬲᬗ᭄ᬕᬫ᭞
ᬇᬓᬂᬫᬦᬸᬓᬦᬗ᭄ᬳᬶᬭᬶᬂᬟᬯᬸᬳᭂᬦᭂᬫ᭄ᬲᬸᬔᬫᬸᬦᬶᬫᬗᬸᬬᬹᬬᬸᬭᬶᬂᬢᬫᬦ᭄᭞
ᬘᬸᬘᬸᬃᬢᬟᬳᬲᬶᬄᬲ᭄ᬯᬭᬦ᭄ᬬᬓᬯᭂᬮᬲ᭄ᬳᬋᬧᬦᬗᬶᬲᬶᬧᬗ᭄ᬮ᭄ᬯᬗᬶᬂᬯᬸᬮᬦ᭄᭞
ᬇᬓᬂᬫ᭄ᬭᬓᬓᬓᬩ᭄ᬫᬸᬦᬷᬂᬕᬸᬧᬸᬭᬮᬕ᭄ᬬᬫᬸᬗᬸᬭᬶᬲᬶᬭᬭᬶᬂᬟᬯᬸᬄᬧᬶᬢᬸ᭛

᭝᭘᭐᭕᭝\᭝᭑᭓᭖᭝\᭝᭓᭝᭟ᬧᬟᬵᬰ᭄ᬭᬗᬗᬚᬷᬂᬓᬸᬍᬫ᭄ᬲᬳᬦᬦᬶᬂᬫᬦᬸᬓᬦᬭᬯᬢᬵᬕᬸᬡᬾᬭᬶᬬ᭞
ᬧᬭᬜ᭄ᬚᬗᬦᬗᬦ᭄ᬢᬶᬭᬶᬂᬕᬕᬦᬧŧᬬᬢᬸᬫᬶᬭᬸᬢᬶᬭᬸᬰᬩ᭄ᬤᬦᬶᬂᬧᭂᬓᬶᬂ᭞
ᬇᬲᭀᬃᬡ᭄ᬦ᭄ᬬᬳᬦᬘᬗ᭄ᬓᬶᬮᬸᬂᬫᬸᬦᬶᬮᬓᬶᬲ᭄ᬢᬃᬬ᭄ᬬᬲᭂᬫᬸᬫᬫᬭᬳᬶᬭ᭄ᬬᬦᬓ᭄ᬦᬶᬓᬵ᭞
ᬲ᭄ᬬᬧᬾᬓᬢᬓᬸᬦᬂᬧᬗᬚ᭄ᬬᬦᬶᬓᬫᬗ᭄ᬳᬸᬯᬸᬲᬓᭂᬦᬶᬓᬬᬦ᭄ᬩᬶᬲᬵᬗᬚᬶ᭛

᭝᭘᭐᭖᭝\᭝᭑᭓᭖᭝\᭝᭔᭝᭟ᬅᬯᬸᬗ᭄ᬯᬚᬚᬭᬶᬂᬲᬸᬭᬫ᭄ᬩ᭄ᬬᬦᬭᬳᬸᬧ᭄ᬦᬺᬧᬢᬦᬬᬮᬯᬦ᭄ᬲᬸᬧᬸᬢ᭄ᬭᬶᬓᬵ᭞
ᬅᬦᭂᬗ᭄ᬕᬳᬢᬶᬲᬗ᭄ᬳᬭᬲ᭄ᬳᬭᬱᬓᭂᬦ᭄ᬲᬸᬲᬸᬲᬗᬳᬬᬸᬫᬗᬺᬗᬶᬄᬋᬗᬶᬄ᭞
ᬓᬢᬗ᭄ᬕᬫᬗᬗᭀᬮᬓᭂᬦ᭄ᬲᬂᬅᬚᬫᬃᬫ᭄ᬫᬫᬗᭂᬫᬸᬮᬶᬦᭂᬳᭂᬃᬫᬫᬗ᭄ᬓ᭄ᬯᬓᭂᬦ᭄᭞
ᬧᬸᬧᬹᬦᬶᬭᬓᬲᬶᬗ᭄ᬕᬳᬦ᭄ᬳᬸᬍᬲᬶᬧᭀᬮᬳᬶᬭᬓᬲᬸᬮᬸᬳᬦ᭄ᬦᬶᬰᬵᬓᬭ᭛

᭝᭘᭐᭗᭝\᭝᭑᭓᭖᭝\᭝᭕᭝᭟ᬲᬫᬗ᭄ᬓᬦᬦᬶᬕᭃᬗᬶᬭᬵᬕᬦᬶᬭᬓᬵᬮᬶᬳᬗᬶᬲᬧᬸᬮᬯᬦ᭄ᬫᬫᬗ᭄ᬓ᭄ᬯᬓᭂᬦ᭄᭞
ᬢŧᬵᬧᬶᬲᬶᬦᬫᬦ᭄ᬢᬭᬦ᭄ᬫᬦᬶᬲᬶᬤᬾᬦᬶᬭᬗᬸᬘᬧᬭᬭᬲ᭄ᬧ᭄ᬭᬳᬵᬲᬦ᭞
ᬲᬗᬤ᭄ᬬᬳᬧᬶᬳᬾᬯᬳᬾᬯᬢᬸᬳᬸᬦᬫ᭄ᬩᭂᬓᬶᬭᬢᬸᬫᬶᬮᬶᬗᬶᬂᬓᬭᬵᬱᬶᬓᬦ᭄᭞
ᬦᬺᬧᬵᬢ᭄ᬫᬚᬫᬜᬸᬫ᭄ᬩᬸᬜᬸᬫ᭄ᬩᬸᬫᬫᬶᬩᬶᬓ᭄ᬢᬧᬶᬳᬳᬋᬧᬶᬩᬸᬗ᭄ᬓᬳᬶᬂᬢᭂᬗᬄ᭛

᭝᭘᭐᭘᭝\᭝᭑᭓᭖᭝\᭝᭖᭝᭟ᬭᬶᬮᬸᬗ᭄ᬱᬸᬭᬶᬢᬧᬶᬄᬦᬶᬭᬵᬭᬸᬓᭂᬢᬶᬓᬂᬮᬸᬗᬬᬦᬲᭂᬫᬸᬮᬸᬗ᭄ᬕᬳᬶᬂᬕᬟᬸᬂ᭞
ᬇᬓᬂᬕᭂᬮᬗᬢᬗ᭄ᬓᬶᬲᬶᬂᬯᭂᬢᬶᬲᬧᬶᬡ᭄ᬟᬫᬥᬸᬓᬭᬫᬭᬵᬳ᭄ᬬᬸᬦᬶᬂᬧᬸᬟᬓ᭄᭞
ᬧᬬᭀᬥᬭᬮᬦᬵᬧᬶᬧᬶᬢ᭄ᬓᬤᬶᬯᭂᬤᬶᬦ᭄ᬬᬓᬳᬭᬱᬭᬶᬢᬸᬗ᭄ᬢᬸᬗᬶᬂᬓᬸᬓᬸ᭞
ᬇᬓᬂᬫᬸᬔᬲᬯᬂᬯᬸᬮᬦ᭄ᬫᬋᬓᬶᬯᬶᬫ᭄ᬩᬦᬶᬭᬲᭂᬟᭂᬗᬶᬭᬦ᭄ᬲᬧᬫᬺᬫᬦ᭄᭛

᭛᭜᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭜᭛–––|⏑⏑–|⏑–⏑|⏑⏑–|––⏑|––⏑|⏓

᭝᭘᭐᭙᭝\᭝᭑᭓᭗᭝\᭝᭑᭝᭟ᬫᬗ᭄ᬓᬶᬦ᭄ᬯᬺᬤ᭄ᬥᬶᬯᬶᬚᬶᬮ᭄ᬦᬶᬭᬵᬱᬶᬓᬦᬶᬭᬦ᭄ᬧᬃᬯ᭄ᬯᬃᬯ᭄ᬯᬦᬶᬂᬧᬫᬺᬫᬦ᭄᭞
ᬦᬶᬤ᭄ᬭᬵᬘᬸᬫ᭄ᬩᬦᬢᬧ᭄ᬯᬦᬶᬢ᭄ᬬᬕᬶᬦᬯᬾᬫᬗ᭄ᬤᬾᬲᬸᬔᬾᬢ᭄ᬯᬲ᭄ᬦᬶᬭ᭞
ᬲᭃᬃᬫᬫ᭄ᬩᭃᬯᬗᬶᬦᬶᬂᬲᭂᬓᬃᬓᬤᬶᬫᬳᬵᬫᬜ᭄ᬚᬶᬂᬫᬫᬸᬗ᭄ᬯᬷᬲᬶᬭ᭞
ᬢᬦ᭄‌ᬯ᭄ᬭᬸᬄᬬᬦ᭄ᬭᬳᬶᬦᬵᬧᬟᬂᬧᬟᬫᬶᬚᬶᬮ᭄ᬤᬾᬦᬶᬂᬳᬺᬩᬸᬓ᭄ᬦᬶᬂᬧᬸᬟᬓ᭄᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭘᭑᭐᭝\᭝᭑᭓᭘᭝\᭝᭑᭝᭟ᬲᬫᬦ᭄ᬢᬚᬶᬫᬶᬚᬶᬮ᭄ᬳ᭄ᬬᬗᬃᬓᬓᬤᬶᬭᬓ᭄ᬢᬓᬸᬫᬸᬤᬲᬸᬫᭂᬓᬃᬲᬓᬾᬂᬩᬜᬸ᭞
ᬯᬸᬮᬦ᭄ᬫᬭᬶᬮᬸᬫᭃᬂᬓᬕᭃᬗᬦᬳᬸᬮᬧ᭄ᬲᬸᬫᬶᬋᬧᬯᭂᬤᬶᬢᬦ᭄ᬯᭂᬦᬂᬫᬸᬮᬢ᭄᭞
ᬢᭂᬓᬾᬂᬕ᭄ᬭᬳᬕᬡᬵᬦᬸᬲᬸᬧ᭄ᬦᬸᬲᬸᬧᬋᬲ᭄ᬓᬭᬳᬶᬦᬦᬳᬸᬫᭃᬢ᭄ᬧᬟᬵᬓᬸᬘᭂᬫ᭄᭞
ᬇᬓᬂᬯᭂᬗᬶᬳᬸᬯᬸᬲ᭄ᬧᬟᭂᬫ᭄ᬓᬤᬶᬳᬶᬮᬂᬧᬶᬦᭂᬚᬳᬦᬶᬭᬭᬶᬂᬟᬯᬸᬄᬯ᭄ᬯᬮᬸ᭛

᭝᭘᭑᭑᭝\᭝᭑᭓᭘᭝\᭝᭒᭝᭟ᬇᬓᬂᬪᬸᬯᬦᬓᬵᬮᬧᬦ᭄ᬯᭂᬗᬶᬩᬗᬸᬦ᭄ᬚᬮᬥᬶᬓᬭᬗᬲᬢ᭄ᬟᬲᬃᬦᬶᬓ᭞
ᬓᬢᭀᬦᬯᬲᬶᬓᬂᬕᬸᬦᬸᬂᬓᬤᬶᬢᬶᬫᬶᬗ᭄ᬕᬶᬮᬫᬓᬢᬶᬳᬮᬂᬧᬟᬵᬗ᭄ᬚᭂᬮᬕ᭄᭞
ᬉᬭᬸᬢ᭄ᬲᬓᬲᬢᬮ᭄ᬓᬸᬫᭂᬡ᭄ᬟᭂᬗᬚᬚᬃᬧᬟᬧᬟᬓᬤᬶᬦᬵᬕᬫᬗ᭄ᬮᬬᬂ᭞
ᬫᬸᬦᬶᬂᬚᬮᬤᬫᬗᬺᬕᬸᬂᬲᬕᬚᬫᬷᬦᬓᬲᬢᬦᬗᬸᬮᬶᬂᬳᬋᬧ᭄ᬩᬜᬸ᭛

᭛᭜᭛ᬧᬸᬱ᭄ᬧᬘᬵᬧ᭛᭜᭛–––|⏑⏑–|⏑–⏑|⏑⏑–|––⏑|––⏑|–⏓

᭝᭘᭑᭒᭝\᭝᭑᭓᭙᭝\᭝᭑᭝᭟ᬭᬶᬯ᭄ᬯᬶᬢ᭄ᬦᬶᬂᬓᬬᬸᬧᬵᬭᬶᬚᬵᬢᬳᬦᬢᬷᬃŧᬵᬮᬦ᭄ᬢᬭᬦ᭄ᬯ᭄ᬯᬤ᭄ᬓᬸᬘᬸᬃᬡ᭄ᬦ᭄ᬬ᭞
ᬢᬹᬲᬦ᭄ᬬᬵᬦᬮᬕᬵᬚᬚᬃᬯᬢᬸᬓᬭᬗ᭄ᬦ᭄ᬬᬵᬕ᭄ᬭᭀᬂᬭᬶᬦᭀᬂᬧᬜ᭄ᬘᬸᬭᬦ᭄ᬬ᭞
ᬢᬫ᭄ᬧ᭄ᬬᬓ᭄ᬢᬫ᭄ᬧ᭄ᬬᬓᬦᬶᬂᬯᭂᬋᬄᬧᬫᬭᬶᬕᬶᬮ᭄ᬯᬶᬃᬡ᭄ᬦ᭄ᬬᬦ᭄ᬧᬢᬧ᭄ᬤᬾᬦᬶᬓᬂᬭ᭄ᬬᬓ᭄᭞
ᬯ᭄ᬯᬶᬦ᭄ᬬᬵᬪ᭄ᬭᬵᬓᬤᬶᬲᬃᬯ᭄ᬯᬯᬃᬡ᭄ᬦᬭᬶᬲᭂᬟᭂᬂᬦᬶᬂᬧᬸᬱ᭄ᬧᬫᬵᬬᬵᬳᬦᬾᬚ᭄ᬭᭀ᭛

᭝᭘᭑᭓᭝\᭝᭑᭓᭙᭝\᭝᭒᭝᭟ᬗ᭄ᬓᬵᬤᬾᬯᬷᬫᬭᬳᬸᬧ᭄ᬭᬳᬸᬧ᭄ᬲᬶᬭᬬŧᬵᬮᬷᬮᬵᬗᬸᬟᭀᬟᬵᬜᬯᬸᬓ᭄ᬯ᭄ᬯᬶ᭞
ᬢᬦ᭄ᬲᬄᬰ᭄ᬭᬷᬦᬭᬦᬵŧᬧᬸᬢ᭄ᬭᬫᬗᭂᬫᬶᬢ᭄ᬮ᭄ᬯᬶᬃᬓᬸᬫ᭄ᬩᬗᬗ᭄ᬭᬓ᭄ᬱᬓᭂᬫ᭄ᬩᬂ᭞
‌ᬯ᭄ᬭᬸᬄᬭᬶᬂᬘᬵᬫᬦᬧᬷᬢᬺᬢᬃᬧ᭄ᬧᬡᬲᬢᬶᬗ᭄ᬓᬄᬢᬶᬗ᭄ᬓᬳᬶᬂᬢᬷᬃŧᬬᬵᬢ᭄ᬭ᭞
ᬫᬵᬤᭂᬕ᭄ᬧᬹᬃᬯ᭄ᬯᬫᬸᬔᬵᬚᬚᬃᬧᬋᬗᬫᬹᬚᬵᬗᬜ᭄ᬚᬮᬷᬲᬂᬳ᭄ᬬᬂᬅᬃᬓ᭛

᭛᭜᭛ᬰᬵᬃᬤ᭄ᬤᬹᬮᬯᬶᬓ᭄ᬭᬷᬟᬶᬢ᭛᭜᭛–––|⏑⏑–|⏑–⏑|⏑⏑–|––⏑|––⏑|⏓

᭝᭘᭑᭔᭝\᭝᭑᭔᭐᭝\᭝᭑᭝᭟ᬫᬦ᭄ᬢᬸᬓ᭄ᬰᬷᬖ᭄ᬭᬫᬭᬾᬤᬍᬫ᭄ᬳᬸᬫᬢᬸᬭᬶᬰ᭄ᬭᬷᬪᭀᬚᬭᬶᬂᬧᬫᬺᬫᬦ᭄᭞
ᬅᬓ᭄ᬯᬾᬄᬲ᭄ᬢ᭄ᬭᬷᬳᬚᬶᬲᬫ᭄ᬪ᭄ᬭᬫᬾᬢᭂᬓᬦᬶᬭᬵᬕᬦ᭄ᬢ᭄ᬬᬵᬗᬸᬘᬧ᭄ᬕᬃᬚ᭄ᬚᬶᬢ᭞
ᬫᬃᬫ᭄ᬫᬰ᭄ᬭᬷᬧᬭᬫᬾᬰ᭄ᬯᬭᬷᬫᬸᬮᬢᬦᬸᬗ᭄ᬱᬸᬂᬘᬸᬫ᭄ᬩᬸᬘᬸᬫ᭄ᬩ᭄ᬯᬵᬗᬸᬘᬧ᭄᭞
ᬈᬷᬰ᭄ᬭᬷᬫᬡᬶᬓᬶᬗ᭄ᬳᬸᬮᬸᬦ᭄ᬲᬶᬭᬟᬢᭂᬂᬓᬵᬮᬶᬄᬦᬶᬳᬦ᭄ᬮᬶᬂᬦᬶᬭ᭛

᭝᭘᭑᭕᭝\᭝᭑᭔᭐᭝\᭝᭒᭝᭟ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬧᬋᬂᬲᬶᬭᬫᬦᭂᬫ᭄ᬩᬄᬫ᭄ᬯᬂᬦᬭᬵᬃᬬ᭄ᬬᬵᬢ᭄ᬫᬚ᭞
ᬭᬶᬂᬮᬫ᭄ᬧᬶᬢ᭄ᬳᬦᬲᬶᬗ᭄ᬳᬘᬃᬫ᭄ᬫᬳᬸᬫᬟᬂᬓᬵᬦᬦ᭄ᬧ᭄ᬭᬢᬶᬱ᭄ᬞᬵᬭᬋᬫ᭄᭞
ᬲᬂᬦᬵŧ‌ᬯ᭄ᬭᬸᬳᬶᬤᭀᬦᬶᬭᬦ᭄ᬧᬭᬯᬯᬂᬰᭀᬓᬤ᭄ᬭᬯᬢ᭄ᬯᬲ᭄ᬦᬶᬭ᭞
ᬅᬫ᭄ᬯᬶᬢ᭄ᬲᬵᬤᬭᬲᭀᬧᬘᬵᬭᬲᬂᬅᬚᬵᬦᭂᬫ᭄ᬩᬄᬭᬶᬚᭃᬂᬲᬂᬧ᭄ᬭᬪᬸ᭛

᭛᭜᭛ᬓᬶᬮᬬᬸ᭛᭜᭛ᬅᬦᭂᬟᭂᬂ––⏑|⏑⏑⏑|⏑⏑–|⏑–⏑|⏑⏑–|⏑⏑⏑|⏑⏑⏑|⏓

᭝᭘᭑᭖᭝\᭝᭑᭔᭑᭝\᭝᭑᭝᭟ᬲᭂᬫ᭄ᬩᬄᬦᬶᬗᬰᬭᬡᬭᬶᬚᭃᬂᬦᬭᬾᬦ᭄ᬤ᭄ᬭᬳᬸᬦᬶᬗᬦ᭄ᬧᬋᬓᬶᬦᬭᬧᬢᬶ᭞
ᬅᬫ᭄ᬯᬷᬢᬫᬸᬮᬶᬳᬲᬢᬢᬵᬗ᭄ᬭᬶᬯᭂᬕ᭄ᬭᬶᬯᭂᬕᬶᬢᬦ᭄ᬩᭂᬲᬸᬭᬫᬭᬶᬩᬶᬦᬶ᭞
ᬢᬦ᭄ᬲᭂᬗ᭄ᬕᬳᭂᬦᬓᬮᬶᬲᬶᬧᬵᬤᬲᬂᬧ᭄ᬭᬪᬸᬧᬲᬂᬓᬸᬳᬶᬭᬧᬶᬦᬳᬬᬸ᭞
ᬧᬗ᭄ᬕᬶᬮ᭄ᬯᭂᬦᬗᬤᬤᬳᬭᬶᬂᬭᬡᬵᬗ᭄ᬳᬋᬧᬰᬢ᭄ᬭᬸᬓᬸᬮᬬᬦᬶᬗᬬᬸᬦ᭄᭛

᭝᭘᭑᭗᭝\᭝᭑᭔᭑᭝\᭝᭒᭝᭟ᬑᬫ᭄‌ᬯ᭄ᬭᬸᬄᬗ᭄ᬳᬸᬮᬸᬦᬶᬓᬫᬭᬳᬾᬢᬸᬦᬶᬂᬓᬳᭂᬦᭂᬗᬦ᭄ᬓᬧᭂᬕᬦᬗᬸᬘᬧ᭞
ᬫᬵᬲᬶᬄᬗ᭄ᬳᬸᬮᬸᬦᬶᬭᬶᬓᬶᬢᬫᭀᬖᬢᬦ᭄ᬯᭂᬦᬗᬲᬶᬄᬓᬭᬡᬦᬶᬗᬲᭂᬓᭂᬮ᭄᭞
ᬫᬗ᭄ᬓᬾᬦ᭄ᬫᬸᬮᬢᬶᬭᬶᬓᬶᬢᬢᬦ᭄ᬧᬮᬾᬓᬦᬗᭂᬟᬧ᭄ᬫᬸᬮᬶᬳᬦᬮᬳᬲ᭞
ᬯᬳ᭄ᬯᬵᬧᬸᬧᬸᬮᬮᬮᬮᬯᬲ᭄ᬢᭂᬓᬧ᭄ᬯᬓᬶᬢᬲᬓ᭄ᬱᬡᬯᬯᬗᬧᬲᬄ᭛

᭝᭘᭑᭘᭝\᭝᭑᭔᭑᭝\᭝᭓᭝᭟ᬧᬶᬦ᭄ᬢᬗ᭄ᬓ᭄ᬯᬷᬓᬶᬢᬩᬧᬲᬶᬳᬦ᭄ᬢᬢᬦ᭄ᬓᬧᬮᬗᬵᬫᬶᬧᬶᬮᬭᬶᬗᬕᬢᬶ᭞
ᬲᬗ᭄ᬓᬦ᭄ᬭᬭᬬᬸᬯᬸᬳᬸᬯᬸᬳᬹᬧᬫᬵᬦᭂᬦᬶᬗᬸᬮᬄᬓᬲᬶᬳᬋᬧᬮᬯᬲ᭄᭞
ᬫᬗ᭄ᬓᬾᬦ᭄ᬫᬋᬓᬶᬭᬶᬓᬶᬢᬲᬦ᭄ᬫᬢᬦ᭄ᬓᬯᬶᬕᬸᬡᬦ᭄ᬬᬢᬦᬸᬘᬧᬸᬘᬧᭂᬦ᭄᭞
ᬅᬗ᭄ᬳᬶᬂᬧᬓᬤᬗᬦᬶᬩᬧᬗ᭄ᬓᬸᬢᭀᬮᬶᬳᭂᬦᬶᬫᬵᬲ᭄ᬓᬸᬮᬓᬶᬧᬓᬢᬮᬶᬦ᭄᭛

᭝᭘᭑᭙᭝\᭝᭑᭔᭑᭝\᭝᭔᭝᭟ᬦ᭄ᬯᬫ᭄ᬦ᭄ᬬᬫ᭄ᬩᭂᬓᬶᬓᬫᭂᬗᭂᬫᭂᬗᭃᬓᬮᭀᬢᬓᭂᬦᬤᬾᬦ᭄ᬢᬓᬚᬸᬕᬸᬮᬦᬶᬓᬵ᭞
ᬢᬦ᭄‌ᬯ᭄ᬭᬸᬳ᭄ᬦ᭄ᬬᬭᬶᬗᬗᬶᬦᬓᬦᬾᬫᬸᬮᬢ᭄ᬧᬶᬧᬶᬮᬶᬤᬾᬦ᭄ᬢᬧᬶᬢᬸᬢᬸᬭᬶᬧᬶᬗᬶᬢ᭄᭞
ᬲᬗ᭄ᬓ᭄ᬱᬾᬧᬦᬶᬓᬓᬶᬢᬯᬰᬧ᭄ᬭᬫᬵᬡᬕᬸᬡᬤᭀᬱᬦᬶᬓᬯᬯᬋᬗᭃᬄ᭞
ᬬᬤ᭄ᬬᬲ᭄ᬢᬸᬦᬶᬯᭂᬗᬶᬯᭂᬗᬭᬶᬂᬳᬸᬮᬸᬦ᭄ᬩᬧᬫᬦᬳ᭄ᬦ᭄ᬬᬧᬮᬸᬧᬮᬸᬯᬭᬄ᭛

᭝᭘᭒᭐᭝\᭝᭑᭔᭑᭝\᭝᭕᭝᭟ᬅᬢ᭄ᬯᬂᬲᬂᬅᬚᬲᬸᬫᬳᬸᬭᬧ᭄ᬭᬡᬫ᭄ᬬᬭᬸᬫᬸᬳᬸᬦ᭄ᬲᬳᬫᬦᬶᬲᬶᬗᬸᬚᬭ᭄᭞
ᬆᬚ᭄ᬜᬵᬦᬺᬧᬢᬶᬭᬱᬦᬶᬭᬵᬯᭂᬓᬲ᭄ᬯᭂᬓᬲᬓᭀᬦ᭄ᬲᬶᬮᬶᬳᬲᬶᬳᬲᬤᬵ᭞
ᬲᬵᬫ᭄ᬧᬸᬦ᭄ᬓᬋᬕᭂᬧᬶᬳᬢᬶᬤᬾᬧᬢᬶᬓ᭄ᬳᬚᬶᬫᬶᬦᬸᬱ᭄ᬝᬶᬫᬗᬶᬦᬓᬶᬳᬢᬶ᭞
ᬗ᭄ᬳᬶᬂᬕᬵᬦ᭄ᬬᬦᬧᬲᬳᬭᬶᬢᬦ᭄ᬲᬶᬳᬶᬂᬯᬶᬥᬶᬳᬋᬧ᭄ᬫᬸᬮᬢᬭᬶᬗᬮᬭ᭛

᭝᭘᭒᭑᭝\᭝᭑᭔᭑᭝\᭝᭖᭝᭟ᬅᬢ᭄ᬬᬦ᭄ᬢᬳᭂᬮᬳᭂᬮᬦᬶᬗᬗᬺᬗᭃᬯᬘᬦᬭᬓ᭄ᬭ᭄ᬬᬦᬗᬶᬦᬓᬶᬳᬢᬶ᭞
ᬦᬶᬃᬯ᭄ᬯᬶᬖ᭄ᬦᬓᬶᬢᬩᬧᬢᭂᬓᬾᬂᬲᬶᬦᬵᬥ᭄ᬬᬯᭂᬦᬗᬸᬗ᭄ᬱᬶᬋᬦᬶᬗᬰᬭᬡ᭞
ᬰᬵᬦ᭄ᬢᬶᬤ᭄ᬯᬶᬚᬯᬭᬭᬶᬩᬧᬗ᭄ᬓᬸᬓᬾᬲ᭄ᬬᬦᬢᬸᬫᬶᬃᬯ᭄ᬯᬦᬭᬧᬢᬶᬭᬖᬸ᭞
ᬲ᭄ᬯᬲ᭄ᬢ᭄ᬬᬲ᭄ᬢᬸᬲᬳᬢᬦᬬᬤᬵᬭᬫᬵᬲ᭄ᬓᬸᬲᬗᬦᭂᬫ᭄ᬯᬚᬬᬨᬮᬲᬤᬵ᭛

᭝᭘᭒᭒᭝\᭝᭑᭔᭑᭝\᭝᭗᭝᭟ᬫ᭄ᬯᬂᬬᬦ᭄ᬧᬯᬸᬯᬸᬳᬓᬶᬢᬖᬵᬭᬧᬢ᭄ᬮᬶᬫᬲᬸᬚᬦ᭄ᬫᬯᭂᬓᬯᭂᬓᬭᬢᬸ᭞
ᬢᬦ᭄ᬤᭀᬱᬢᬸᬫᭂᬓᬓᭂᬦᬲᬵᬫ᭄ᬩᭂᬓᬶᬂᬯᭂᬦᬗᬫᬸᬓ᭄ᬢᬶᬯᬶᬱᬬᬲᬨᬮ᭞
ᬦ᭄ᬤᬦ᭄ᬳᬬ᭄ᬯᬲᬶᬭᬢᬩᬧᬓᬵᬭᬶᬤᬾᬦ᭄ᬢᬧᬓᬫᬗ᭄ᬕᬮᬦᬶᬗᬦᬓ᭄ᬩᬶ᭞
ᬬᭀᬕ᭄ᬬᬦ᭄ᬓᬍᬯᬶᬳᬓᭂᬦᬢᬦ᭄ᬧᬟᬦ᭄ᬨᬮᬦᬶᬓᬵᬗᬸᬭᬢᬶᬓᬳᬸᬮᬸᬦᬦ᭄᭛

᭝᭘᭒᭓᭝\᭝᭑᭔᭑᭝\᭝᭘᭝᭟ᬢᭂᬫ᭄ᬩᬾᬂᬰᬸᬪᬤᬶᬯᬲᬩᬧᬗ᭄ᬓᬸᬫᬗ᭄ᬓᬢᬓᬓᬦ᭄ᬢᬫᬗᬢᭂᬭᬓᭂᬦ᭞
ᬚ᭄ᬬᭀᬢᬷᬱᬧᬟᬢᬶᬦᬜᬦᬶᬗ᭄ᬳᬸᬮᬸᬦ᭄ᬯᬶᬗᬶᬭᬶᬓᬵᬮᬦᬶᬭᬧᬟᬫᬋᬓ᭄᭞
ᬅᬯ᭄ᬬᬵᬳᬢᬧᬯᬭᬳᬶᬭᬵᬧᬤᭀᬳᬦᬢᬸᬓᬃᬧᬟᬓᬫᬲᭂᬗᭂᬋᬦ᭄᭞
ᬲᬂᬮᬾᬓᬦᬗᬸᬘᬧᬧᬕᭂᬄᬢᬸᬯᬶᬦ᭄ᬩᬶᬦᬶᬲᬓᬵᬭᬡᬦᬶᬗᬫᬶᬢᬸᬳᬸ᭛

᭝᭘᭒᭔᭝\᭝᭑᭔᭑᭝\᭝᭙᭝᭟ᬬᬾᬓᬷᬫᬸᬯᬳᬸᬘᬧᬓᭂᬦᬾᬩᬧᬗ᭄ᬓᬸᬲᬳᬚᬵᬮᬸᬧᬓᬫᬶᬢᬸᬢᬸᬋᬦ᭄᭞
ᬤᬹᬫᭂᬦ᭄ᬲᬳᬦᬳᬦᬦᬶᬤᬺᬯ᭄ᬬᬤᬺᬯ᭄ᬬᬳᬚᬶᬤᬾᬯᬢᬢᭂᬓᬢᭂᬓᬦᭂᬦ᭄᭞
ᬮᬵᬯᬦ᭄ᬲᬳᬦᬳᬦᬦᬶᬓᬂᬭᬭᬾᬓᬯᬸᬮᬭᬓ᭄ᬭ᭄ᬬᬦᬗᬮᬧᬫᬸᬯᬄ᭞
ᬬᬤ᭄ᬬᬦ᭄ᬚᭂᬦᭂᬓᬓᬶᬢᬩᬧᬗ᭄ᬓᬸᬧᬵᬮᬶᬳᭂᬦᬶᬓᬂᬦᬕᬭᬓᬮᬶᬮᬶᬭᬦ᭄᭛

᭝᭘᭒᭕᭝\᭝᭑᭔᭑᭝\᭝᭑᭐᭝᭟ᬦᬵᬳᬦ᭄ᬧᬗᬸᬘᬧᬸᬘᬧᬶᬭᬮ᭄ᬯᬶᬭᬫᬺᬢᬳᬜᬃᬫᭂᬢᬸᬲᬶᬦᬶᬭᬢᬓᭂᬦ᭄᭞
ᬫᬗ᭄ᬤᬤ᭄ᬬᬓᭂᬦᬶᬲᬸᬔᬦᬭᬾᬦ᭄ᬤ᭄ᬭᬧᬸᬢ᭄ᬭᬓᬮᬯᬦ᭄ᬦᬺᬧᬯᬭᬤᬸᬳᬶᬢᬵ᭞
ᬓᬾᬲ᭄ᬬᬦ᭄ᬭᬱᬦᬶᬫᬦᬶᬲᬶᬤᬾᬦᬶᬭᬵᬗᬸᬘᬧᬭᬹᬫᬲᭂᬫᬸᬕᬸᬮᬲᬶᬗᬷ᭞
ᬪᬾᬤᬫ᭄ᬯᬗᬸᬚᬭᬫᬦᬶᬲᬶᬂᬧ᭄ᬭᬮᬵᬧᬶᬢᬦᬫᬸᬦ᭄ᬋᬘᭂᬧᬭᬱᬦᬶᬓᬵ᭛

᭝᭘᭒᭖᭝\᭝᭑᭔᭑᭝\᭝᭑᭑᭝᭟ᬓᬜ᭄ᬘᬶᬢ᭄ᬧᬟᬢᭂᬓᬫᬤᬸᬮᬸᬃᬲᬶᬭᬾᬂᬧᬕᬟᬸᬳᬦ᭄ᬫᬋᬓᬶᬦᬭᬧᬢᬶ᭞
ᬲᬓ᭄ᬯᬾᬄᬦᬶᬓᭂᬫᬶᬢᬦᬶᬓᬫᬵᬲ᭄ᬫᬡᬶᬓ᭄ᬧᬶᬭᬓᬶᬓᬵᬬᬢᬶᬦᬜᬓᭂᬦᬶᬭ᭞
ᬬᬾᬓᬦ᭄ᬧᬫᬘᬧᬤᬤᬭᬦ᭄ᬢᭂᬮᬲ᭄ᬧ᭄ᬯᬬᬲᬫᬗ᭄ᬓᬦᬯᬶᬦᬶᬚᬮᬓᭂᬦ᭄᭞
ᬓᬰ᭄ᬭᬄᬲᬢᭂᬗᬳᬶᬦᬭᬦᬵŧᬧᬸᬢ᭄ᬭᬓᬮᬯᬦ᭄ᬦᬺᬧᬯᬭᬤᬸᬳᬶᬢᬵ᭛

᭝᭘᭒᭗᭝\᭝᭑᭔᭑᭝\᭝᭑᭒᭝᭟ᬦᬦ᭄ᬢᭂᬦ᭄ᬲᬫᭂᬕᭂᬢᬦᬶᬕᬫᬸᬔ᭄ᬬᬲᬵᬭᬕᬶᬦᬸᬮᬂᬳᬮᬸᬫᬓᭂᬫᬶᬢᬦ᭞
ᬫ᭄ᬯᬂᬤᬺᬯ᭄ᬬᬧᬳᬸᬮᬦᬭᬦᬵŧᬲᭀᬚᬭᬶᬦᬭᬾᬦ᭄ᬤ᭄ᬭᬧᬟᬲᬶᬦᬸᬗᬓᭂᬦ᭄᭞
ᬮᬵᬯᬦ᭄ᬫᬸᬯᬳᬦᭂᬓᬓᭂᬦᬾᬃᬬ᭄ᬬᬅᬬᭀᬥ᭄ᬬᬦᬕᬭᬷᬢᬸᬫᬸᬢᬭᬶᬲᬂᬅᬚ᭞
ᬆᬧᬦ᭄ᬯᭂᬦᬗᬓᬸᬦᬶᬗᬸᬮᬄᬧ᭄ᬭ᭄ᬬᬢ᭄ᬦᬯᭂᬓᬲᬵᬥᬸᬯᭂᬓᬦᬶᬗᬦᬶᬕ᭛

᭝᭘᭒᭘᭝\᭝᭑᭔᭑᭝\᭝᭑᭓᭝᭟ᬤᬸᬫ᭄ᬤᬹᬫᬦᬶᬭᬧᬶᬭᬓᬸᬦᬂᬯᬶᬮᬗ᭄ᬦ᭄ᬬᬓᬤᬶᬢᬦ᭄ᬓᬯᭂᬦᬗᬯᬶᬮᬗᭂᬦ᭄᭞
ᬬᬤ᭄ᬬᬦ᭄ᬩᬦᬯᬲᬳᬩᬳᬶᬢ᭄ᬭᬤᬹᬭᬯᭂᬦᬗᬵᬫ᭄ᬯᬢᬦᬶᬬᬢᬲᬭᬢ᭄᭞
ᬫᬸᬗ᭄ᬕ᭄ᬯᬶᬂᬭŧᬧᬶᬭᬧᬶᬭᬢᬂᬭŧᬾᬂᬦᬕᬭᬳᭂᬦ᭄ᬢᬶᬧᬟᬳᬶᬦᬶᬩᭂᬓᬦ᭄᭞
ᬯᬲ᭄ᬢ᭄ᬭᬵᬤᬶᬧᬶᬦᬤᬧᬶᬦᬤᬵᬢᬶᬧᬵᬤᬤᬭᬢᬦ᭄ᬯᬸᬭᬸᬗᬧᬦᬤᬤᬭ᭄᭛

᭝᭘᭒᭙᭝\᭝᭑᭔᭑᭝\᭝᭑᭔᭝᭟ᬦ᭄ᬤᬵᬢᬦ᭄ᬘᬭᬶᬢᬦᬸᬮᬳᬶᬭᬵᬦᬟᬄᬭᬶᬳᬸᬯᬸᬲᬶᬂᬯ᭄ᬯᬮᬸᬯᬳᬸᬟᬸᬫᬯᬸᬄ᭞
ᬢᬦ᭄ᬲᬳᬸᬯᬦᬶᬭᬓᬮᬯᬦ᭄ᬲᬶᬭᬾᬜᬦᬶᬭᬫᬸᬔ᭄ᬬᬦᬶᬗᬗᬶᬭᬶᬗᬓᭂᬦ᭄᭞
ᬲᬵᬫ᭄ᬧᬸᬦ᭄ᬧ᭄ᬭᬡᬢᬲᬶᬭᬧᬟᬵᬗᬤᭂᬕ᭄ᬫᬸᬮᬶᬳᬶᬧᬫᬺᬫᬦᬶᬭᬭᬶᬤᬍᬫ᭄᭞
ᬲᬓ᭄ᬯᬾᬄᬦᬶᬳᬸᬮᬸᬦᬶᬭᬓᬶᬦᭀᬦ᭄ᬫᬤᬦ᭄ᬤᬦᬧᬟᬵᬕᬭᬯᬮᬦᬢᬜ᭛

᭝᭘᭓᭐᭝\᭝᭑᭔᭑᭝\᭝᭑᭕᭝᭟ᬤᬾᬯᬷᬲᬶᬭᬫᬗᬸᬢᬸᬲᬦᬶᬗ᭄ᬓᬦᬶᬗ᭄ᬓᬳᬶᬲᬤᬺᬯ᭄ᬬᬦᬶᬭᬧᬶᬦᬳᬬᬸ᭞
ᬦᭀᬭᬵᬳᬮᬳᬮᬓᬮᬲᬵᬢᬶᬦᭀᬦ᭄ᬓᬶᬦᬚᬗᬦ᭄ᬯᬶᬦᬮᬸᬦᬦᬳᬍᬧ᭄᭞
ᬅᬓ᭄ᬯᬾᬄᬧᬧᬶᬓᬸᬧᬶᬓᬸᬮᬶᬭᬵᬧᬸᬧᬸᬮ᭄ᬓᬯᬸᬮᬤᬵᬲᬓᬮᬶᬮᬶᬭᬦᬶᬭ᭞
ᬩᭀᬡ᭄ᬟᬦ᭄ᬲᬚᬸᬭᬸᬮᬯᬦᬶᬓᬂᬧᬸᬚᬸᬢ᭄ᬲᬚᬸᬭᬸᬚᭂᬗ᭄ᬕᬶᬲᬚᬸᬭᬸᬳᬸᬫᬟᬂ᭛

᭝᭘᭓᭑᭝\᭝᭑᭔᭑᭝\᭝᭑᭖᭝᭟ᬯ᭄ᬬᬵᬧᬵᬭᬲᬳᬦᬳᬦᬦᬶᬂᬯ᭄ᬯᬗᬶᬂᬦᬕᬭᬢᬦ᭄ᬳᬦᬫᬗᬶᬦᬓᬶᬦᬓ᭄᭞
ᬓᬤ᭄ᬬᬵᬲᬯᬸᬗᬦᬲᬶᬧᭂᬢᭀᬮᬳᭀᬮᬳᬤᬫᬃᬤᬫᬭᬫᬮᬓᬸᬤᬸᬄ᭞
ᬘᬾᬝᬷᬭᬸᬫᬭᬭᬭᬧᬟᬵᬗᬲᬹᬯᬶᬚᬯᬶᬚᬄᬤᬸᬤᬸᬢᬗᬫᬸᬲᬸᬲᬶ᭞
ᬲᬶᬗ᭄ᬕᭀᬄᬬᬳᬸᬫᬸᬗᬲᬳᬸᬭᬦ᭄ᬩᬗᬸᬦ᭄ᬰᬓᬝᬕᬸᬫ᭄ᬭᬶᬢᬫᬸᬳᬭᬮᬗᭃ᭛

᭝᭘᭓᭒᭝\᭝᭑᭔᭑᭝\᭝᭑᭗᭝᭟ᬕᬸᬡ᭄ᬟᬶᬓ᭄ᬓᬓᬓᬓᬫᬯᬶᬯᬾᬓᬧᬳ᭄ᬬᬲᬶᬓᬗᬾᬦ᭄ᬤᬳᬢᬦᬯᬦᭂᬳ᭞
ᬮᬕ᭄ᬬᬵᬫᬶᬦᭂᬓᭂᬢᬶᬳᬬᬸᬢᬸᬗ᭄ᬕᬍᬫ᭄ᬩᬸᬮᬦᬢᬦ᭄ᬳᬦᬦᬶᬗᬫᬶᬳᬗ᭞
ᬗ᭄ᬳᬶᬂᬭᬡ᭄ᬟᬶᬤᬤᬭᬶᬓᬓᬩᬾᬄᬓᬳᬬ᭄ᬯᬓᭂᬦᬤᭀᬦᬶᬓᬧᬶᬦᬕᭂᬳᬓᭂᬦ᭄᭞
ᬤᬾᬦ᭄ᬬᬵᬫᬳᬵᬬᬸᬲᬶᬧᬢᬶᬦᬵᬧ᭄ᬢ᭄ᬬᬓᭂᬦ᭄ᬧᬶᬦᬓᬤᬃᬰᬦᬢᬶᬦᬶᬭᬸᬢᬶᬭᬸ᭛

᭝᭘᭓᭓᭝\᭝᭑᭔᭑᭝\᭝᭑᭘᭝᭟ᬲᬵᬫ᭄ᬧᬸᬦ᭄ᬖᬝᬶᬢᬧᬶᬢᬸᬢᬶᬩᬵᬧᬸᬢᬶᬄᬢᬶᬫᬸᬭᬶᬓᬵᬯᬯᬭᬳᬶᬦᬫᬶᬚᬶᬮ᭄᭞
ᬆᬪᬵᬦᬶᬧᬯᬸᬗᬸᬦᬭᬦᬵŧᬧᬸᬢ᭄ᬭᬓᬋᬗᭃᬧᬶᬮᬶᬳᬦᬸᬘᬸᬮᬶᬓᬾᬦ᭄᭞
ᬤᬾᬯᬷᬓᬤᬶᬓᬳᭂᬦᭂᬓᬦᬰ᭄ᬭᬶᬗᬫ᭄ᬩᭂᬓᬦᬶᬭᬵᬱᬳᬸᬭᬦᬗᭂᬲᭂᬲᬦ᭄᭞
ᬆᬓᬵᬭᬦᬶᬳᭂᬦᭂᬗᬶᬭᬫᬾᬄᬢᬶᬕᬂᬧᬗᬶᬦᬗᬵᬯᬸᬗᬸᬫᬶᬚᬶᬮᬤᬫᬸ᭛

᭝᭘᭓᭔᭝\᭝᭑᭔᭑᭝\᭝᭑᭙᭝᭟ᬤᬾᬯᬷᬲᬶᬭᬧᬶᬦᬳᬬᬸᬳᬶᬦ᭄ᬬᬲᬦ᭄ᬧᬶᬦᬳᬯᬵᬲ᭄ᬓᬤᬶᬫᬮᬸᬬᬭᬭᬵ᭞
ᬤᬹᬭᬦ᭄ᬯᭂᬦᬗᬧᬗᬦᬸᬫᬵᬦᬦᬾᬳᬸᬯᬸᬲᬶᬭᬵᬧ᭄ᬭᬶᬬᬮᬸᬗᬬᬦᬶᬭ᭞
ᬮᬵᬯᬦ᭄ᬫᬢᬯᬚᬦᬶᬭᬢᬦ᭄ᬯᭂᬦᬂᬧᬶᬦᬓᬮᬶᬗ᭄ᬕᬦᬶᬧᬲᬯᬶᬦᬶᬭ᭞
ᬗ᭄ᬳᬶᬂᬫᬵᬚᬭᬶᬳᬸᬯᬸᬲᬶᬭᬫᬾᬤᭂᬫᬦ᭄ᬲᬸᬲᬸᬦᬶᬭᬾᬓᬶᬯᬓᬦᬶᬓᬓᬸᬓᬸ᭛

᭛᭜᭛ᬩᬲᬦ᭄ᬢᬢᬶᬮᬓ᭛᭜᭛––⏑|–⏑⏑|⏑–⏑|⏑–⏑|–⏓

᭝᭘᭓᭕᭝\᭝᭑᭔᭒᭝\᭝᭑᭝᭟ᬲᬵᬫ᭄ᬧᬸᬦ᭄ᬲᬶᬭᬵᬳ᭄ᬬᬲᬲᬮᬶᬦ᭄ᬳᬶᬫᬧᬸᬱ᭄ᬧᬯᬃᬱ᭞
ᬤᭀᬤᭀᬢ᭄ᬦᬭᬾᬦ᭄ᬤ᭄ᬭᬱᬸᬢᬭᬓ᭄ᬯᬓᬶᬮᬢ᭄ᬭᬶᬦᭂᬗ᭄ᬕ᭞
ᬆᬲᭂᬗ᭄ᬓᬦᬶᬂᬫᬸᬮᬢᬶᬭᬹᬧᬦᬭᬾᬦ᭄ᬤ᭄ᬭᬧᬸᬢ᭄ᬭᬷ᭞
ᬧᬸᬢ᭄ᬭᬷᬲᬓᬾᬂᬲᬸᬭᬧᬤᬵᬦᭂᬫᬸᬭᬵᬚᬧᬸᬢ᭄ᬭ᭛

᭝᭘᭓᭖᭝\᭝᭑᭔᭒᭝\᭝᭒᭝᭟ᬧ᭄ᬭᬵᬱᬵᬤᬭᬢ᭄ᬦᬫᬬᬫᬸᬗ᭄ᬕ᭄ᬯᬶᬤᬍᬫ᭄ᬓᬟᬢ᭄ᬯᬦ᭄᭞
ᬟᬂᬳ᭄ᬬᬂᬧᬸᬭᭀᬳᬶᬢᬲᬶᬭᬾᬦᬶᬭᬶᬗᬶᬂᬧᬫᬹᬚᬵ᭞
ᬖᬡ᭄ᬝᬵᬮᬗᭃᬥ᭄ᬯᬦᬶᬦᬶᬓᬵᬲᬳᬧᬹᬚᬧᬹᬚᬵᬦ᭄᭞
ᬰᬗ᭄ᬔᬮ᭄ᬯᬶᬭᬲ᭄ᬬᬗᬗᬸᬳᬸᬄᬭᬶᬦᬭᬾᬦ᭄ᬤ᭄ᬭᬧᬸᬢ᭄ᬭ᭛

᭝᭘᭓᭗᭝\᭝᭑᭔᭒᭝\᭝᭓᭝᭟ᬲᬵᬫ᭄ᬧᬸᬦ᭄ᬟᬢᭂᬂᬦᬺᬧᬢᬶᬧᬸᬢ᭄ᬭᬮᬯᬦ᭄ᬲᬸᬧᬸᬢ᭄ᬭᬷ᭞
ᬕᬦ᭄ᬥᬵᬓ᭄ᬱᬢᬵᬤᬶᬳᬸᬫᬟᬂᬓᬮᬯᬦ᭄ᬦᬶᬯᬾᬤ᭄ᬬ᭞
ᬫᬜ᭄ᬚᬶᬂᬲᬶᬭᬾᬤᬍᬫᬗᬃᬧ᭄ᬧᬡᬓᭂᬦ᭄ᬧᬫᬹᬚᬵ᭞
ᬅᬫ᭄ᬯᬷᬢᬶᬯᬶᬫ᭄ᬩᬳᬚᬶᬤᬾᬯᬢᬪᬓ᭄ᬢ᭄ᬬᬦᭂᬫ᭄ᬩᬄ᭛

᭝᭘᭓᭘᭝\᭝᭑᭔᭒᭝\᭝᭔᭝᭟ᬤᬾᬯᬷᬲᬶᬭᬵᬫᭂᬓᬸᬮᬶᬚᭃᬂᬦᬶᬭᬲᬂᬳ᭄ᬬᬗᬃᬘ᭄ᬘ᭞
ᬅᬃᬡ᭄ᬦᬄᬫᬦᬄᬦᬶᬭᬲᬤᬵᬗᬓᬸᬭᬵᬫᬭᬾᬦ᭞
ᬕ᭄ᬮᬵᬦᬵᬦᬗᬶᬲ᭄ᬓᬲᬶᬳᬋᬧ᭄ᬢ᭄ᬯᬲᬶᬭᬯ᭄ᬬᬫᭀᬳ᭞
ᬲᬫ᭄ᬩᬢ᭄ᬦᬶᬭᬵᬫᬸᬳᬭᬮᬸᬄᬧᬫᭂᬮᬲ᭄ᬳᬋᬧ᭄ᬦ᭄ᬬ᭛

᭝᭘᭓᭙᭝\᭝᭑᭔᭒᭝\᭝᭕᭝᭟ᬐᬭᬵᬫᬭᬾᬦᬓᬶᬢᬲᬂᬮᬸᬫᬳᬶᬂᬓᬟᬢ᭄ᬯᬦ᭄᭞
ᬗᬹᬦᬶᬦ᭄ᬫᬡᬸᬲ᭄ᬬᬓᬶᬢᬓᬃᬯ᭄ᬯᬩᬧᬾᬩᬸᬮᬶᬗ᭄ᬓᬸ᭞
ᬫᬗ᭄ᬓᬾᬤᬤᬶᬳ᭄ᬬᬗᬶᬦᬍᬫ᭄ᬩᬦᬲᬵᬃᬤ᭄ᬥᬤᬾᬳ᭞
ᬳᬵᬳᬵᬄᬬᬬᬵᬩᬧᬳᬚᬷᬩᬸᬳᬚᬷᬓᬶᬮᬶᬗ᭄ᬓᬸ᭛

᭝᭘᭔᭐᭝\᭝᭑᭔᭒᭝\᭝᭖᭝᭟ᬦ᭄ᬤᬵᬢᬗᬺᬗᭃᬩᬧᬳᬚᬷᬩᬸᬳᬚᬷᬢᬗᬶᬲ᭄ᬓᬸ᭞
ᬧᬫ᭄ᬯᬶᬢ᭄ᬓᬸᬢᬶᬗ᭄ᬳᬮᬶᬲᬸᬫᬫ᭄ᬩᬳᬶᬧᬵᬤᬸᬓᬦ᭄ᬢ᭞
ᬆᬟᬵᬯᭂᬓᬲ᭄ᬓᬸᬫᬸᬮᬢᬷᬓᬶᬢᬢᬾᬓᬶᬫᬗ᭄ᬓᬾ᭞
ᬭᬓ᭄ᬱᬦ᭄‌ᬗ᭄ᬳᬸᬮᬸᬦ᭄ᬩᬧᬳᬚᬷᬩᬸᬳᬚᬷᬧᬭᬦ᭄ᬓᬸ᭛

᭝᭘᭔᭑᭝\᭝᭑᭔᭒᭝\᭝᭗᭝᭟ᬦᬵᬳᬦ᭄ᬢᬗᬶᬲ᭄ᬢᬗᬶᬲᬶᬭᬵᬮᬭᬯᬵᬳᬸᬫᬦ᭄ᬢᭂᬦ᭄᭞
ᬫᬶᬮ᭄ᬯᬵᬦᬗᬶᬲ᭄ᬦᬺᬧᬢᬶᬧᬸᬢ᭄ᬭᬦᭂᬳᭂᬃᬢᬸᬫᬸᬗ᭄ᬓᬸᬮ᭄᭞
ᬮᬵᬯᬦ᭄ᬳ᭄ᬬᬗᬃᬘ᭄ᬘᬧᬓᬢᭀᬦᬦᬶᬭᬾᬧᬸᬯᬶᬦ᭄ᬯᬶᬢ᭄᭞
ᬤᬾᬦᬶᬂᬰᬶᬯᬵᬫ᭄ᬪᬭᬶᬫᬸᬔᬵᬲᭂᬫᬸᬮᬸᬄᬤ᭄ᬭᬯᬵᬤᬺᬲ᭄᭛

᭝᭘᭔᭒᭝\᭝᭑᭔᭒᭝\᭝᭘᭝᭟ᬲᬵᬫ᭄ᬧᬸᬦ᭄ᬫᬶᬚᬶᬮ᭄ᬦᬺᬧᬢᬶᬧᬸᬢ᭄ᬭᬮᬯᬦ᭄ᬲᬸᬧᬸᬢ᭄ᬭᬷ᭞
ᬧ᭄ᬭᬵᬧ᭄ᬢᬾᬦᬭᬾᬦ᭄ᬤ᭄ᬭᬫᬳᬶᬱᬷᬢᬸᬫᬸᬮᬸᬬ᭄ᬲᬶᬭᬵᬗ᭄ᬮᬶᬂ᭞
ᬓᭂᬫ᭄ᬩᭂᬂᬦᬶᬮᬸᬄᬦᬶᬭᬧᬦᬸᬗ᭄ᬱᬸᬗᬶᬭᬾᬲᬸᬧᬸᬢ᭄ᬭᬷ᭞
ᬤᬾᬦᬶᬂᬲᭂᬓᭂᬮ᭄ᬲᬧᬗᬸᬘᬧ᭄ᬦᬶᬭᬢᬦ᭄ᬲ᭄ᬨᬸᬝᬵᬲᬺᬢ᭄᭛

᭝᭘᭔᭓᭝\᭝᭑᭔᭒᭝\᭝᭙᭝᭟ᬫᬵᬲ᭄ᬓ᭄ᬯᬷᬩᬸᬳᬬ᭄ᬯᬓᬶᬢᬢᬦ᭄ᬧ᭄ᬭᬡᬢᬵᬲᬸᬪᬓ᭄ᬢᬶ᭞
ᬇᬲ᭄ᬯᬵᬫᬶᬭᬓ᭄ᬭ᭄ᬬᬦᬧᬦᬸᬢ᭄ᬢᬫᬭᬵᬚᬧᬸᬢ᭄ᬭ᭞
ᬆᬲᬶᬂᬲᬓᬳ᭄ᬬᬸᬦᬶᬭᬢᬹᬢᬓᭂᬦᬦ᭄ᬢᬫᬵᬲ᭄ᬓᬸ᭞
ᬬᬾᬓᬵᬧᬢᬶᬩ᭄ᬭᬢᬗᬭᬦ᭄ᬬᬧᬓᬩ᭄ᬭᬢᬦ᭄ᬢ᭛

᭝᭘᭔᭔᭝\᭝᭑᭔᭒᭝\᭝᭑᭐᭝᭟ᬫ᭄ᬯᬂᬳᬬ᭄ᬯᬫᬵᬲ᭄ᬓᬸᬧᬗᬬᬵᬬᬓᬭᬵᬚᬧᬸᬢᬃᬬ᭄ᬬᬦ᭄᭞
ᬮᬵᬯᬦ᭄ᬳᬬᬸᬦ᭄ᬢᬯᬶᬨᬮᬦ᭄ᬧᬓᬧᬗ᭄ᬳᬟᬦ᭄ᬢ᭞
ᬢᬦ᭄ᬓ᭄ᬯᬾᬄᬦᬶᬫᬵᬲ᭄ᬢᬫᬓᬧᬗ᭄ᬕᬚᬳᬦ᭄ᬢᬫᬵᬲ᭄ᬓᬸ᭞
ᬓᬓ᭄ᬱᬢ᭄ᬭᬶᬬᬦ᭄ᬢᬫᬦᬶᬯᬷᬩᬸᬧᬓᬵᬢ᭄ᬫᬭᬓ᭄ᬱ᭛

᭝᭘᭔᭕᭝\᭝᭑᭔᭒᭝\᭝᭑᭑᭝᭟ᬮᬵᬯᬦ᭄ᬫᬸᬯᬄᬲᬂᬅᬚᬳᬬ᭄ᬯᬩᬧᬗ᭄ᬓ᭄ᬯᬢᬶᬗ᭄ᬕᬮ᭄᭞
ᬇᬰ᭄ᬭᬷᬦᬭᬾᬦ᭄ᬤ᭄ᬭᬤᬸᬳᬶᬢᬵᬧᬟᬯᬲ᭄ᬢᬸᬫᬵᬲ᭄ᬓᬸ᭞
ᬭᬶᬂᬭᬹᬧᬲᬫ᭄ᬧᭂᬮᬳᬯᬃᬡ᭄ᬦᬲᭂᬓᬃᬧᬶᬦᬵᬮᬶᬄ᭞
ᬧ᭄ᬭᬵᬡᬦ᭄ᬢᬢᬸᬗ᭄ᬕᬮᬓᭂᬦᬦ᭄ᬢᬫᬭᬦ᭄ᬢᬦᬶᬫ᭄ᬩᬵ᭛

᭝᭘᭔᭖᭝\᭝᭑᭔᭒᭝\᭝᭑᭒᭝᭟ᬢᬦ᭄ᬓᬾᬢᬓᬂᬧᬸᬟᬓᬤᭀᬳᬭᬶᬱᬝ᭄ᬧᬤᬦ᭄ᬬ᭞
ᬢᬦ᭄ᬱᬝ᭄ᬧᬤᬂᬪ᭄ᬭᬫᬭᬲᬵᬳᬲᬓᬾᬧᬸᬟᬓ᭄ᬦ᭄ᬬ᭞
ᬢᬦ᭄ᬧᬸᬢ᭄ᬭᬶᬓᬵᬲᬭᬶᬓᬬᬦ᭄ᬢᬬᬭᬵᬚᬧᬸᬢ᭄ᬭ᭞
ᬢᬦ᭄ᬭᬵᬚᬧᬸᬢ᭄ᬭᬓᬶᬢᬬᬦ᭄ᬢᬬᬭᬵᬚᬧᬸᬢ᭄ᬭᬷ᭛

᭝᭘᭔᭗᭝\᭝᭑᭔᭒᭝\᭝᭑᭓᭝᭟ᬦᬵᬮᬶᬂᬦᬭᬾᬦ᭄ᬤ᭄ᬭᬫᬳᬶᬱᬷᬦ᭄ᬧᬦᬗᬶᬲ᭄ᬲᬸᬫᬸᬗ᭄ᬓᭂᬫ᭄᭞
ᬇᬰ᭄ᬭᬷᬦᬭᬾᬦ᭄ᬤ᭄ᬭᬤᬸᬳᬶᬢᬵᬧᬶᬦᭂᬓᬸᬮ᭄ᬲᬶᬦᬶᬗ᭄ᬱᭂᬢ᭄᭞
ᬅᬓ᭄ᬯᬾᬄᬫᬸᬮᬢ᭄ᬓᬧᬶᬢᬗᬶᬲ᭄ᬭᬶᬦᬭᬾᬦ᭄ᬤ᭄ᬭᬧᬸᬢ᭄ᬭᬷ᭞
ᬆᬧᬦ᭄ᬯᭂᬓᬲ᭄ᬦᬶᬭᬓᬢᭀᬦ᭄ᬭᬶᬯᬶᬤᬃᬪᬭᬵᬚ᭄ᬬ᭛

᭝᭘᭔᭘᭝\᭝᭑᭔᭒᭝\᭝᭑᭔᭝᭟ᬏᬫ᭄ᬩᬸᬄᬢᬗᬶᬲ᭄ᬭᬶᬧᬢᬗᬶᬲ᭄ᬢᬗᬶᬲᬦ᭄ᬲᬸᬧᬸᬢ᭄ᬭᬷ᭞
ᬤᬾᬦᬶᬂᬲ᭄ᬯᬯᬦ᭄ᬥᬸᬦᬶᬭᬲᭃᬳᬢᬸᬮᬸᬂᬩ᭄ᬯᬢᬶᬂᬮᬸᬄ᭞
ᬧ᭄ᬭᬵᬧ᭄ᬢᬵᬫᬮᬦ᭄ᬤᬦᬶᬧᬶᬭᬓ᭄ᬫᬡᬶᬯᬲ᭄ᬢᬸᬫᬹᬮ᭄ᬬ᭞
ᬮᬾᬦ᭄ᬢᬂᬲᭂᬋᬄᬓᬶᬦᬚᬗᬦ᭄ᬲᬳᬫᭀᬤᬓᬵᬤᬶ᭛

᭛᭜᭛ᬤᭀᬥᬓᬯᬺᬢ᭄ᬢ᭛᭜᭛–⏑⏑|–⏑⏑|–⏑⏑|–⏓

᭝᭘᭔᭙᭝\᭝᭑᭔᭓᭝\᭝᭑᭝᭟ᬰ᭄ᬭᬷᬦᬺᬧᬧᬸᬢ᭄ᬭᬮᬯᬦ᭄ᬦᬺᬧᬧᬸᬢ᭄ᬭᬷ᭞
ᬅᬫ᭄ᬯᬶᬢᬦᭂᬫ᭄ᬩᬳᬶᬚᭃᬂᬫᬳᬵᬤᬾᬯᬷ᭞
ᬫᬃᬬ᭄ᬬᬢᬗᬶᬲ᭄ᬢᬗᬶᬲᬦ᭄ᬧᬟᬮᬷᬮᬵ᭞
ᬰᬾᬱᬦᬶᬮᬸᬄᬦᬶᬭᬫᬵᬢ᭄ᬭᬓᬸᬫᭂᬫ᭄ᬩᭂᬂ᭛

᭝᭘᭕᭐᭝\᭝᭑᭔᭓᭝\᭝᭒᭝᭟ᬫᬃᬫ᭄ᬫᬤᬳᬢ᭄ᬧᬗᬸᬘᬧ᭄ᬫᬳᬵᬤᬾᬯᬷ᭞
ᬑᬫ᭄ᬩᬧᬲᬂᬫᬓᬧᬸᬦ᭄ᬧᬸᬦᬦᬂᬭᬵᬢ᭄᭞
ᬲᭀᬭᬲᬫᬵᬧ᭄ᬢᬧᬭᬧ᭄ᬭᬪᬸᬤᬾᬦ᭄ᬢ᭞
ᬰ᭄ᬭᬷᬭᬖᬸᬫᬵᬲ᭄ᬓᬸᬢᬶᬭᬸᬦ᭄ᬢᬚᬬᬾᬂᬧ᭄ᬭᬂ᭛

᭝᭘᭕᭑᭝\᭝᭑᭔᭓᭝\᭝᭓᭝᭟ᬰ᭄ᬭᬷᬦ᭄ᬤᬸᬫᬢᬷᬩᬸᬳᬸᬭᬶᬧ᭄ᬓᬸᬓᬶᬢᬵᬦ᭄ᬢᭂᬦ᭄᭞
ᬫᭀᬖᬓᬢᭂᬫ᭄ᬯᬲᬸᬔᬦ᭄ᬢᬤᬤᬶᬲ᭄ᬢ᭄ᬭᬷ᭞
ᬭᭀᬯᬗᬭᬓ᭄ᬭ᭄ᬬᬦ᭄‌ᬅᬚᬵᬲᬶᬲᬶᬳᬦ᭄ᬲᬶᬄ᭞
ᬢᬸᬗ᭄ᬕᬍᬦᬧ᭄ᬭᬶᬬᬭᬶᬂᬦᬺᬧᬧᬸᬢ᭄ᬭ᭛

᭝᭘᭕᭒᭝\᭝᭑᭔᭓᭝\᭝᭔᭝᭟ᬲᬵᬫ᭄ᬧᬸᬦᬶᬭᬦ᭄ᬧᬗᬸᬘᬧ᭄ᬫᬳᬵᬤᬾᬯᬷ᭞
ᬰ᭄ᬭᬷᬦ᭄ᬤᬸᬫᬢᬷᬓᬮᬯᬦ᭄ᬦᬺᬧᬧᬸᬢ᭄ᬭ᭞
ᬫᬵᬤᭂᬕᬶᬦᬸᬫ᭄ᬩᬮᬦᬶᬂᬧᬭᬶᬘᬵᬭᬷ᭞
ᬫᬗ᭄ᬓᬢᬯᬃᬡ᭄ᬦᬰᬰᬵᬗ᭄ᬓᬓᬫᬾᬖᬦ᭄᭛

᭝᭘᭕᭓᭝\᭝᭑᭔᭓᭝\᭝᭕᭝᭟ᬓᬷᬃᬡ᭄ᬦᬢᬶᬓᬂᬧᬫᬶᬓᬸᬮ᭄ᬧᬶᬓᬸᬮᬓ᭄ᬯᬾᬄ᭞
ᬤᬾᬦ᭄ᬬᬮᬸᬫᬫ᭄ᬧᬳᬭᬫ᭄ᬧᬓᬧᬡ᭄ᬝ᭞
ᬦᭀᬭᬚᬭᬸᬄᬯᬶᬳᬶᬓᬦ᭄ᬭᬶᬤᬸᬮᬸᬃᬡ᭄ᬦ᭄ᬬ᭞
ᬬᭀᬕ᭄ᬬᬓᬢᬶᬗ᭄ᬳᬮᬦᬵᬧᬦᬢᬶᬗ᭄ᬓᬄ᭛

᭝᭘᭕᭔᭝\᭝᭑᭔᭓᭝\᭝᭖᭝᭟ᬫᬗ᭄ᬓᬦᬢᬂᬭŧᬦᭀᬭᬓᬕᬶᬡ᭄ᬟᬮ᭄᭞
ᬫᬾᬯ᭄ᬯᬶᬯᬸᬮᬫ᭄ᬧᬳᬶᬓᬵᬤᭂᬤᭂᬭᬤᬺᬲ᭄᭞
ᬤᬺᬯ᭄ᬬᬦᬭᬾᬦ᭄ᬤ᭄ᬭᬱᬸᬢᬵᬯᬶᬦᬯᬦ᭄ᬬ᭞
ᬫᬵᬲ᭄ᬫᬡᬶᬮᬾᬦ᭄ᬭᬚᬢᬵᬤᬶᬲᬸᬯᬲ᭄ᬢ᭄ᬭ᭛

᭝᭘᭕᭕᭝\᭝᭑᭔᭓᭝\᭝᭗᭝᭟ᬲᬮ᭄ᬯᬶᬭᬶᬓᬂᬧᬟᬳᬷᬂᬦᬕᬭᬵᬰ᭄ᬭᬂ᭞
ᬭᬫ᭄ᬬᬢᭂᬓᬧ᭄ᬦ᭄ᬬᬳᬦᬦ᭄ᬲᬶᬦᬫᬾᬦᬶ᭞
ᬮᬾᬦ᭄ᬫᬲᬭᬕ᭄ᬫᬓᬧᬗ᭄ᬳᬟᬕᭃᬗ᭄ᬦ᭄ᬬ᭞
ᬮ᭄ᬯᬶᬃᬓᭂᬢᬸᬕᬶᬂᬍᬯᬸᬤᬾᬦ᭄ᬬᬕᬸᬫᭂᬦ᭄ᬢᭂᬭ᭄᭛

᭝᭘᭕᭖᭝\᭝᭑᭔᭓᭝\᭝᭘᭝᭟ᬰ᭄ᬭᬷᬦ᭄ᬤᬸᬫᬢᬷᬲᬶᬯᬸᬳᭂᬦ᭄ᬲᬶᬭᬮᬸᬗ᭄ᬳᬵ᭞
ᬤᬾᬦᬶᬮᬸᬮᬸᬢ᭄ᬦᬶᬭᬭᬶᬂᬦᬺᬧᬤᬾᬯᬷ᭞
ᬮᬹᬳᬶᬭᬢᬦ᭄ᬧᭂᬕᬢᬤᬺᬲᬯᬦ᭄ᬢᬸ᭞
ᬰ᭄ᬭᬷᬦᬺᬧᬧᬸᬢ᭄ᬭᬓᬗᬾᬮᬦᬫᬾᬭᬶ᭛

᭝᭘᭕᭗᭝\᭝᭑᭔᭓᭝\᭝᭙᭝᭟ᬫᬸᬗ᭄ᬕ᭄ᬯᬶᬭᬶᬓᬂᬓᬧᬶᬗᬦ᭄ᬲᬶᬭᬓᬵᬮᬶᬄ᭞
ᬭᬫ᭄ᬬᬓᬢᭀᬦᬦᬶᬭᬵᬧᬦᬯᬾᬮᬵ᭞
ᬮ᭄ᬯᬶᬃᬓᬯᭂᬮᬤ᭄ᬢ᭄ᬯᬲᬶᬓᬂᬯ᭄ᬯᬗᬦᬶᬜ᭄ᬚᭀ᭞
ᬪᬓ᭄ᬢᬶᬫᬫᬓ᭄ᬧᬓᬗᬜ᭄ᬚᬮᬶᬫᬵᬲᬶᬄ᭛

᭝᭘᭕᭘᭝\᭝᭑᭔᭓᭝\᭝᭑᭐᭝᭟ᬫᬃᬫ᭄ᬫᬦᬶᬭᬦ᭄ᬫᬭᬶᬲᬸᬓ᭄ᬱᭂᬓᬭᬜ᭄ᬘ᭞
ᬭᬹᬫ᭄ᬲᬂᬅᬚᬵᬗ᭄ᬳᬭᬶᬳᬃᬬ᭄ᬬᬗᬮᬧ᭄ᬲᭀᬭ᭄᭞
ᬫ᭄ᬯᬂᬚᬬᬯᬲ᭄ᬧᬯᬶᬘᬓ᭄ᬱᬡᬢᬦ᭄ᬲᬄ᭞
ᬫᬵᬃᬬ᭄ᬬᬧᬸᬢᭂᬓ᭄ᬲᬶᬭᬭᬓ᭄ᬯᬢᬸᬫᭀᬦ᭄ᬬ᭛

᭝᭘᭕᭙᭝\᭝᭑᭔᭓᭝\᭝᭑᭑᭝᭟ᬲ᭄ᬢ᭄ᬭᬷᬭᬶᬤᬍᬫ᭄ᬦᬕᬭᬵᬋᬚᬧᬦ᭄ᬢᭂᬲ᭄᭞
ᬫᬵᬢᬸᬲᬢᬸᬲ᭄ᬧᬟᬫᬃᬫ᭄ᬫᬭᬭᬱ᭄ᬦ᭄ᬬ᭞
ᬓᭀᬘᬧᬦᬫ᭄ᬧᬶᬓᬓᭂᬦ᭄ᬲᭂᬓᬭᬗ᭄ᬚ᭄ᬭᬄ᭞
ᬫᬶᬮ᭄ᬯᬗᬶᬭᬶᬂᬭᬶᬦᬭᬾᬰ᭄ᬯᬭᬧᬸᬢ᭄ᬭᬷ᭛

᭝᭘᭖᭐᭝\᭝᭑᭔᭓᭝\᭝᭑᭒᭝᭟ᬓᬵᬤ᭄ᬪᬸᬢᬮᬫ᭄ᬧᬳᬶᬭᬂᬦᬺᬧᬧᬸᬢ᭄ᬭᬷ᭞
ᬤᬾᬦᬶᬳᬍᬧ᭄ᬧᬭᬕᬸᬡ᭄ᬟᬶᬓᬢᬶᬗ᭄ᬓᬄ᭞
ᬯᬲ᭄ᬢ᭄ᬭᬦᬶᬓᬵᬧᬟᬭᬡ᭄ᬟᬶᬲᬧᬡ᭄ᬝ᭞
ᬮ᭄ᬯᬶᬃᬓᬸᬲᬸᬫᬵᬦᭂᬟᭂᬗᬶᬂᬧ᭄ᬭᬢᬶᬫᬵᬲ᭛

᭝᭘᭖᭑᭝\᭝᭑᭔᭓᭝\᭝᭑᭓᭝᭟ᬰ᭄ᬭᬷᬦᬭᬦᬵŧᬢᬸᬫᬹᬢ᭄ᬲᬳᬫᬦ᭄ᬢ᭄ᬭᬷ᭞
ᬲᭃᬳᬗᬶᬭᬶᬂᬧᬟᬰᬹᬭᬯᬦᬷᬂᬧ᭄ᬭᬂ᭞
ᬫᬾᬯ᭄ᬯᬶᬯᬸᬮᬓ᭄ᬱᬲᬳᬰ᭄ᬭᬓᬸᬫᭂᬡ᭄ᬟᭂᬂ᭞
ᬮ᭄ᬯᬶᬃᬧᬗᬯᬓ᭄ᬦᬶᬓᬗᬦ᭄ᬢᬓᬲᬵᬓ᭄ᬱᬵᬢ᭄᭛

᭝᭘᭖᭒᭝\᭝᭑᭔᭓᭝\᭝᭑᭔᭝᭟ᬰ᭄ᬭᬷᬦᬭᬦᬵŧᬲᬸᬢᬵᬲᬶᬭᬰᭀᬓ᭞
ᬲᬶᬲ᭄ᬓᬫᬢᭀᬮᬶᬳᭂᬦᬶᬂᬦᬺᬧᬤᬾᬯᬷ᭞
ᬯᬵᬳᬸᬮᬶᬧᬸᬃᬢᬸᬫᬸᬮᬸᬬ᭄ᬲᬶᬭᬫᭀᬦᬂ᭞
ᬮᬸᬄᬦᬶᬭᬮᬵᬕᬶᬓᬸᬫᭂᬫ᭄ᬩᭂᬗᬲᭀᬯᬾ᭛

᭝᭘᭖᭓᭝\᭝᭑᭔᭓᭝\᭝᭑᭕᭝᭟ᬲᬵᬫ᭄ᬧᬸᬦᬶᬭᬦ᭄ᬍᬧᬲᬶᬂᬓᬸᬝᬯᬾᬢᬦ᭄᭞
ᬢᭀᬮᬶᬳᬶᬓᬂᬦᬕᬭᬵᬱᭂᬧᬶᬢᬶᬲ᭄ᬢᬶᬲ᭄᭞
ᬓᬬ᭄ᬯᬦᬶᬓᬵᬫᬦᬶᬭᬵᬗᬯᬬᬰ᭄ᬭᬶᬂ᭞
ᬓᬤ᭄ᬬᬗᬸᬢᬸᬲ᭄ᬫᬮᬸᬬᬾᬲᬶᬭᬓᬵᬮᬶᬄ᭛

᭝᭘᭖᭔᭝\᭝᭑᭔᭓᭝\᭝᭑᭖᭝᭟ᬭᬫ᭄ᬬᬦᬶᬓᬂᬓᬳᬯᬦ᭄ᬲᬯᬳᬮ᭄ᬯᬵ᭞
ᬫᬗ᭄ᬤᬤᬶᬪᬲ᭄ᬫᬤᬫᬶᬦ᭄ᬬᬢᬶᬦᬸᬦ᭄ᬯᬦ᭄᭞
ᬱᬝ᭄ᬧᬤᬫᬸᬗ᭄ᬕ᭄ᬯᬶᬲᭂᬓᬃᬦᬶᬯᬸᬭᬸᬗ᭄ᬦ᭄ᬬ᭞
ᬮ᭄ᬯᬶᬃᬓᬯᬶᬫᬵᬲᬶᬳᬖᬵᬭᬤᬭᬶᬤ᭄ᬭ᭛

᭝᭘᭖᭕᭝\᭝᭑᭔᭓᭝\᭝᭑᭗᭝᭟ᬦ᭄ᬤᬦ᭄ᬲᬤᬯᬵᬦᬶᬳᭂᬦᬸᬦᬶᬭᬭᬫ᭄ᬬ᭞
ᬲᭀᬦ᭄ᬢᭂᬦᬶᬓᬂᬚᬯᬸᬳᬤᬺᬲᬲᭀᬯᬾ᭞
ᬰᬷᬖ᭄ᬭᬧᬸᬘᬸᬓ᭄ᬦᬶᬢᭂᬓᬶᬦ᭄ᬬᬢᬸᬫᬹᬯᬸᬄ᭞
ᬯᬃᬡ᭄ᬦᬦᬶᬓᬵᬓᬤᬶᬘᬫ᭄ᬧᬓᬲᬶᬗ᭄ᬱᬮ᭄᭛

᭛᭜᭛ᬯᬶᬲᬃᬚ᭄ᬚᬶᬢ᭛᭜᭛–⏑⏑|–⏑⏑|–⏑⏑|⏑⏑⏑|⏑–⏑|⏑–⏑|⏑⏓

᭝᭘᭖᭖᭝\᭝᭑᭔᭔᭝\᭝᭑᭝᭟ᬓᬷᬃᬡ᭄ᬦᬓᬢᭀᬦ᭄ᬯᬶᬚᬶᬮᬶᬂᬮᬭᬸᬮᬭᬸᬓᬸᬫᬸᬓᬸᬲ᭄ᬓᬤᬶᬢᬦ᭄ᬍᬯᬲ᭞
ᬳᬃᬱᬲᬶᬭᬾᬜᬦᬶᬭᬫ᭄ᬯᬗᬸᬯᬦᬶᬭᬭᬶᬯᭃᬦ᭄ᬬᬓᬢᭀᬦᬗᭂᬮᬶᬄ᭞
ᬫ᭄ᬯᬂᬧᬭᬕᬸᬡ᭄ᬟᬶᬓᬫᬸᬧ᭄ᬯᬯᬸᬭᬳᬦᬋᬩᬸᬢ᭄ᬧᬟᬩᬸᬤ᭄ᬥᬶᬭᬭᬾ᭞
ᬰ᭄ᬭᬷᬦ᭄ᬤᬸᬫᬢᬷᬫᬋᬓᬶᬂᬦᬺᬧᬲᬸᬢᬲᬸᬔᬳᬃᬱᬲᬶᬭᬵᬫᬯᬦᬶ᭛

᭝᭘᭖᭗᭝\᭝᭑᭔᭔᭝\᭝᭒᭝᭟ᬳ᭄ᬬᬂᬭᬯᬶᬢᬸᬫ᭄ᬭᬗᬶᬓᬂᬯᬮᬗᬗᬭᬶᬗᬭᬶᬂᬫᬓᬫᬹᬮᬗᬢᬶᬲ᭄᭞
ᬘᬸᬫ᭄ᬩ᭄ᬯᬶᬭᬩᬶᬦ᭄ᬬᬫᬋᬓ᭄ᬦᭂᬳᭂᬭᬗᭂᬧᭂᬭᬸᬦᬶᬦ᭄ᬬᬓᬋᬗ᭄ᬯᬭᬭᬲ᭄᭞
ᬲ᭄ᬢ᭄ᬭᬷᬦ᭄ᬬᬓᬸᬫᭃᬮᬶᬦᬭᬲ᭄ᬳᬭᬲᬦᬭᬶᬫᬲᭀᬮᬳᬸᬮᬄᬦᬶᬗᬓᬸᬂ᭞
ᬲᬂᬭ᭄ᬯᬫᬸᬮᬢ᭄ᬫᬋᬦᬳ᭄ᬬᬸᬦᬗᬮᬧᬢᬸᬫᭀᬦᬶᬯᬶᬮᬵᬲᬦᬶᬓᬵ᭛

᭝᭘᭖᭘᭝\᭝᭑᭔᭔᭝\᭝᭓᭝᭟ᬫᭀᬖᬚᭂᬦᭂᬓ᭄ᬲᬶᬭᬤᬾᬦᬶᬧᬗᬭᬫᬦᬶᬓᬂᬩᬜᬸᬯᬵᬳᬸᬟᬢᭂᬂ᭞
ᬓᬢ᭄ᬓᬢᬮᬶᬯ᭄ᬭᬦᬫᬾᬢ᭄ᬯᬮᬗᬲᬶᬭᬲᬶᬭᬦ᭄ᬓᬮᬯᬦ᭄ᬤᬤᬮᬶ᭞
ᬅᬗ᭄ᬍᬗᭂᬗᬶᬢ᭄ᬯᬲᬶᬭᬾᬓᬢᬓᬭᬡᬦᬶᬭᬵᬱᬺᬢᬮᭀᬦ᭄ᬮᬸᬫᬓᬸ᭞
ᬮᬵᬮᬦᬮᬕ᭄ᬬᬦᭂᬧᭂᬃᬦᭂᬧᭂᬭᬶᬲᭂᬓᬭᬭᬹᬫ᭄ᬓᬤᬶᬫᬶᬢ᭄ᬭᬓᬤᬂ᭛

᭝᭘᭖᭙᭝\᭝᭑᭔᭔᭝\᭝᭔᭝᭟ᬮᬫ᭄ᬧᬳᬶᬭᬵᬢᬸᬢᬬᬸᬦ᭄ᬢᬶᬦᬸᬢᬓᭂᬦᬶᬗᬗᬶᬦ᭄ᬲᬳᬫᬾᬖᬋᬫᭂᬂ᭞
ᬮ᭄ᬯᬶᬃᬫᬓᬤᭀᬱᬮᬗᭃᬦᬶᬭᬲᬳᬲᬫᬦᭂᬫ᭄ᬧᬮᬰᭀᬓᬮᬶᬫᬦ᭄᭞
ᬳᬶᬦᬺᬢᬶᬓᭂᬫ᭄ᬩᬗᬶᬓᬂᬕᬟᬸᬗᬦᭂᬟᭂᬗᬦᬮ᭄ᬬᬦᬶᬩᬸᬤ᭄ᬥᬶᬦᬶᬭ᭞
ᬭᬶᬂᬯᭂᬓᬲᬦ᭄ᬤᬶᬦᬸᬤᬸᬢ᭄ᬦᬶᬓᬭᬲᬶᬭᬦᬶᬫᬶᬢ᭄ᬢᬦᬶᬭᬦ᭄ᬮᬸᬫᬓᬸ᭛

᭝᭘᭗᭐᭝\᭝᭑᭔᭔᭝\᭝᭕᭝᭟ᬮ᭄ᬯᬄᬮᬭᬗᬦ᭄ᬓᬳᬮᬶᬦ᭄ᬢᬗᬦᬲᬢᬧᬶᬭᬓ᭄ᬧᬶᬭᬓᬦ᭄ᬕᬸᬫᭂᬮᬭ᭄᭞
ᬯᬄᬓᬬᬸᬫᬵᬲ᭄ᬭᬶᬢᭂᬧᬶᬦ᭄ᬬᬲᬮᬓᬧᬸᬧᬸᬮᬯ᭄ᬯᬳᬢᭃᬩᬦᭂᬟᭂᬂ᭞
ᬦᬶᬲ᭄ᬢᬦᬶᬓᬦ᭄ᬲᬸᬕᬶᬳᬶᬂᬓᬍᬗᭂᬗᬦᬢᭂᬗᭃᬢᬸᬯᬶᬢᬦ᭄ᬧᬧᬟ᭞
ᬯ᭄ᬯᬢ᭄ᬦ᭄ᬬᬓᬢᬶᬗ᭄ᬕᬮᬤᭀᬳᬦᭂᬫᬸᬫᬭᬸᬳᭂᬦᬹᬧᬫᭂᬦᭂᬃᬫᭂᬦᭂᬭᬦ᭄᭛

᭝᭘᭗᭑᭝\᭝᭑᭔᭔᭝\᭝᭖᭝᭟ᬧᬶᬗ᭄ᬕᬶᬭᬶᬓᬂᬧᬕᬕᬦ᭄ᬳᬭᬢᬳᬭᬳᬭᬦ᭄ᬧᬫᬸᬭᬂᬫᬸᬭᬗᬦ᭄᭞
ᬮᬸᬜ᭄ᬘᬶᬧᬶᬓᬂᬭ᭄ᬯᬶᬓᬸᬮᬫ᭄ᬧᬶᬲᬶᬧᬕᭂᬭᬶᬓᬯᬃᬡ᭄ᬦᬢᬦᬄᬓᬶᬦᬶᬓᬶᬭ᭄᭞
ᬯ᭄ᬯᬄᬦᬶᬲᬕᬦ᭄ᬬᬩᬗᬸᬦ᭄ᬫᬢᬳᬜᬭᬲᬶᬧᬢ᭄ᬧᬶᬦᬸᬬᬸᬃᬧᬸᬬᬸᬭᬦ᭄᭞
ᬤᬗ᭄ᬤᬗᬦᬗ᭄ᬕᬭᬶᬢᬶᬂᬯᭂᬢᬶᬲᬦᬶᬭᬸᬓᬸᬭᬶᬜ᭄ᬚᭂᬫᬸᬫᬸᬗ᭄ᬕ᭄ᬯᬶᬧᬶᬧᬶ᭛

᭝᭘᭗᭒᭝\᭝᭑᭔᭔᭝\᭝᭗᭝᭟ᬲᬷᬫᬓᬯᬗ᭄ᬰᬦᬮᬲ᭄ᬚᬸᬭᬗᬦᬲᬭᬓᭂᬦ᭄ᬲᬶᬦᭂᬧᭂᬃᬲᭂᬧᭂᬭᬦ᭄᭞
ᬲᬗ᭄ᬓᬯᬶᬮᬦ᭄ᬬᬫᬜᬡ᭄ᬟᭂᬢᬶᬭᬸᬱᬶᬢᬶᬳᭂᬦᬹᬦ᭄ᬬᬮᬯᬦ᭄ᬯᬤᬭ᭞
ᬫᭂᬗ᭄ᬕᭂᬧᬭᬹᬫᬭᬭᬲ᭄ᬕᬟᬸᬗᬶᬓᬓᬢᭂᬓᬦ᭄ᬢᬸᬳᬫᬶᬮ᭄ᬯᬫᬶᬍᬢ᭄᭞
ᬩᬸᬤ᭄ᬥᬶᬦᬶᬓᬵᬯᬶᬮᬸᬢᬗ᭄ᬤᬸᬳᬸᬗᬓᭂᬦᬧᬶᬢᬸᬯ᭄ᬬᬟᬟᬧ᭄ᬯ᭄ᬯᬗᬕᭃᬂ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭘᭗᭓᭝\᭝᭑᭔᭕᭝\᭝᭑᭝᭟ᬢᬗᬾᬄᬬᬦᬸᬘᬧᭂᬦ᭄ᬓᬮᬗ᭄ᬯᬦᬶᬳᭂᬦᬹᬦᬶᬭᬓᬤᬶᬦᬯᬦᬵᬝ᭄ᬬᬦᬶᬂᬓᬯᬶ᭞
ᬯᬶᬫᬹᬃᬘ᭄ᬙᬧᬭᬕᬸᬡ᭄ᬟᬶᬓᬗᬺᬗᬶᬋᬗᬶᬄᬧᬭᬓᬓᬓᬓᬰᭀᬓᬓᬗ᭄ᬮᬶᬳᬦ᭄᭞
ᬓᬢᬸᬳ᭄ᬯᬦᬶᬗᬧᬦ᭄ᬢᬦᬧ᭄ᬭᬶᬳᬲᬸᬓᬸᬦ᭄ᬬᬯᬳᬸᬮᬸᬫᬓᬸᬮᬓ᭄ᬯᬤᭀᬄᬤᬳᬢ᭄᭞
ᬲᬶᬭᬾᬜᬦᬶᬭᬮᬾᬦᬸᬯᬵᬦᬶᬭᬧᬟᬵᬓᭂᬲᭂᬮᬯᬓᬶᬭᬫᬸᬗ᭄ᬕᬸᬭᬶᬂᬭŧ᭛

᭝᭘᭗᭔᭝\᭝᭑᭔᭕᭝\᭝᭒᭝᭟ᬇᬢᬦ᭄ᬯᭂᬦᬗᬶᬓᬵᬮᬸᬫᬫ᭄ᬧᬳᬯᭂᬟᬓ᭄ᬲᬸᬓᬸᬩᬶᬦᭂᬩᭂᬤᬶᬓᬾᬂᬓᬚᬃᬓᬚᬭ᭄᭞
ᬩᬗᬸᬦ᭄ᬲᬸᬭᬯᬥᬹᬧᬟᬵᬤᬭᬸᬧᬓᬤ᭄ᬬᬦᬧᬓᬕᬕᬦᬦ᭄ᬢᬶᬦᬶᬗ᭄ᬳᬮᬦ᭄᭞
ᬢᬸᬳᬸᬦ᭄ᬲᬸᬔᬫᬦᬳ᭄ᬦ᭄ᬬᬭᬶᬂᬯᭂᬓᬲᬦᬾᬗ᭄ᬕᬮᬲᭂᬫᬸᬕᬸᬬᬸᬫᬵᬭᬶᬲᬸᬗ᭄ᬓᬯ᭞
ᬇᬓᬂᬫᬕᬶᬮᬶᬗᬦ᭄ᬓᬚᬵᬢᬓᬧᬟᬵᬫᬯᬕᬶᬮᬶᬗᬦᬶᬦᬵᬚ᭄ᬜᬫᬫ᭄ᬯᬢ᭛

᭝᭘᭗᭕᭝\᭝᭑᭔᭕᭝\᭝᭓᭝᭟ᬢᬶᬕᬂᬯᭂᬗᬶᬲᬶᬭᬵᬗᬶᬦᭂᬧ᭄ᬦᬺᬧᬢᬶᬫᬫ᭄ᬯᬶᬢᬶᬲᬂᬅᬚᬮᬯᬦ᭄ᬦᬺᬧᬵᬢ᭄ᬫᬚᬵ᭞
ᬇᬧᬵᬦ᭄ᬢᬭᬦᬶᬓᬂᬯᬸᬓᬶᬃᬳᬶᬗᬦᬶᬭᬵᬗᬢᭂᬭᬓᭂᬦᬶᬦᬭᬾᬰ᭄ᬯᬭᬵᬢ᭄ᬫᬚᬵ᭞
ᬫᬮᬸᬬ᭄ᬲᬶᬭᬮᬯᬦ᭄ᬕᬚᬵᬰ᭄ᬯᬭŧᬢᬦ᭄ᬳᬦᬳᬶᬟᭂᬧᬶᬭᬯᬦ᭄ᬬᬯᬵᬥᬓᬵ᭞
ᬦᬭᬾᬦ᭄ᬤ᭄ᬭᬢᬦᬬᬵᬦᬗᬶᬲ᭄ᬦᬺᬧᬢᬶᬧᬸᬢ᭄ᬭᬲᬮᬳᬲᬢᬸᬫᭀᬦ᭄ᬓᬫᬵᬦᬸᬱᬦ᭄᭛

᭝᭘᭗᭖᭝\᭝᭑᭔᭕᭝\᭝᭔᭝᭟ᬫᬸᬯᬄᬦᬺᬧᬢᬶᬧᬸᬢ᭄ᬭᬫᬗ᭄ᬓᬢᬗᬸᬲᬷᬧᬓᬸᬍᬫᬦᬦᬶᬭᬯ᭄ᬯᬗᬶᬂᬧᬲᬶᬭ᭄᭞
ᬓᬭᬂᬓᬭᬗᬦᬾᬦ᭄ᬤᬳᬾᬦ᭄ᬤᬳᬮᬗᭃᬳᬶᬦᬢᬸᬭᬓᭂᬦᬶᬓᬵᬮᬯᬦ᭄ᬲᬬᬸᬩ᭄᭞
ᬧᬟᬵᬦ᭄ᬭᬶᬓᬗᬶᬦᬸᬫ᭄ᬢ᭄ᬯᬓᬶᬂᬧᬲᬶᬲᬶᬲᬂᬯᬢᭂᬓ᭄‌ᬅᬚᬓᬭᬸᬳᬸᬦ᭄ᬦᬺᬧᬵᬢ᭄ᬫᬚ᭞
ᬪᬝᬵᬭᬩᬭᬸᬡᬵᬗᬮᬶᬄᬦᬕᬭᬭᬹᬧᬦᬶᬭᬯᬳᬸᬫᬶᬚᬶᬮ᭄ᬲᬓᬾᬂᬢᬲᬶᬓ᭄᭛

᭝᭘᭗᭗᭝\᭝᭑᭔᭕᭝\᭝᭕᭝᭟ᬭᬶᬗᬾᬜ᭄ᬚᬶᬗᬶᬯᬶᬚᬶᬮ᭄ᬳ᭄ᬬᬗᬃᬓᬲᬶᬭᬫᬗ᭄ᬓᬢᬤᬸᬮᬸᬭᬳᬯᬦ᭄ᬕᬸᬦᬸᬂᬕᬸᬦᬸᬂ᭞
ᬳᬸᬯᬸᬲ᭄ᬢᭂᬓᬲᬶᬭᬾᬭᬶᬓᬂᬧᭂᬓᭂᬦᬕᭃᬂᬲᭂᬟᭂᬗᬫᭂᬧᭂᬕᬶᬓᬂᬯ᭄ᬯᬗᬶᬂᬧᭂᬓᭂᬦ᭄᭞
ᬇᬓᬂᬩᬡᬶᬚᬲᬗ᭄ᬰᬬᬵᬦᬳᬦᬳᬵᬭᬶᬧᬢᬸᬓᬭᬦᬭᬾᬰ᭄ᬯᬭᬵᬢ᭄ᬫᬚ᭞
ᬮᬯᬦ᭄ᬲᬳᬦᬲᬂᬯᬢᭂᬓ᭄ᬭᬢᬸᬓᬩᬾᬄᬭᬸᬫᭂᬩᬸᬢᬭᬶᬦᬭᬾᬦ᭄ᬤ᭄ᬭᬧᬸᬢ᭄ᬭᬶᬓᬵ᭛

᭝᭘᭗᭘᭝\᭝᭑᭔᭕᭝\᭝᭖᭝᭟ᬫ᭄ᬧᬸᬭᬵᬫᬳᬸᬫᬢᬸᬃᬫᬭᬾᬲᬂᬅᬚᬲᬵᬤᬭᬢᭂᬓᬧᬶᬓᬫᭀᬚᬭᬧᬺᬕᬶ᭞
ᬢᬸᬳᬦ᭄ᬓᬸᬩᬧᬲᬸᬕ᭄ᬬᬢᬦ᭄‌ᬯ᭄ᬭᬸᬳᬩᬧᬗ᭄ᬓᬸᬭᬶᬳᬦᬦᬶᬭᬲᬂᬯᬢᭂᬓ᭄ᬭᬢᬸ᭞
ᬭ᭄ᬬᬸᬮᬶᬄᬦᬶᬭᬲᬓᬾᬂᬲ᭄ᬯᬬᭂᬫ᭄ᬩᬭᬧᬟᬵᬧᬸᬧᬸᬮᬫᬋᬓᬶᬤᬾᬰᬤᬸᬃᬕ᭄ᬕᬫ᭞
ᬓᬸᬦᬂᬩᬧᬧᬦᬃᬓᬦᬃᬓᬦᬶᬫᬦᭂᬳ᭄ᬢᬓᬤᬶᬭᬸᬫᭂᬩᬸᬢᬾᬲᬸᬧᬸᬢ᭄ᬭᬶᬓᬵ᭛

᭝᭘᭗᭙᭝\᭝᭑᭔᭕᭝\᭝᭗᭝᭟ᬧᬸᬢᬸᬲ᭄ᬫᬭᬍᬩᬵᬦᬶᬓᬂᬢᭂᬕᬮᬬᬸᬦ᭄ᬧᬮᬧᬢᬮᬲᬮᬲ᭄ᬕᬸᬦᬸᬂᬕᬸᬦᬸᬂ᭞
ᬢŧᬵᬧᬶᬧᬟᬲᭃᬄᬓᬶᬦᬸᬯ᭄ᬯᬦᬭᬸᬧᭂᬓ᭄ᬯᭂᬓᬲᬦᬲᬍᬲᭂᬓ᭄ᬢᭂᬓᬾᬂᬚᬸᬭᬂ᭞
ᬤᬸᬤᬹᬲᬯᭂᬗᬶᬲᬗ᭄ᬱᬬᬵᬯᬸᬯᬸᬳᬶᬓᬂᬕᬚᬭŧᬲᬳᬲᬜ᭄ᬚᬢᬵᬲᬶᬦᬂ᭞
ᬫᬢᬗ᭄ᬦ᭄ᬬᬩᬧᬬᬢ᭄ᬦᬬᬢ᭄ᬦᬢᬸᬳᬦᬶᬗ᭄ᬳᬸᬮᬸᬦᬧᬸᬧᬸᬮᬳᬬ᭄ᬯᬯᬶᬲ᭄ᬫᬺᬢᬶ᭛

᭝᭘᭘᭐᭝\᭝᭑᭔᭕᭝\᭝᭘᭝᭟ᬦᬳᬦ᭄ᬯᬸᬯᬸᬲᬶᬓᬵᬦᬺᬧᬵᬢ᭄ᬫᬚᬯᬯᬂᬲᬸᬫᬳᬸᬭᬲᭂᬫᬸᬲᬶᬗ᭄ᬳᬓᬵᬢᬭ᭞
ᬫ᭄ᬧᬸᬭᬵᬫᬢᬓᬦᬵᬕᬢᬵᬓ᭄ᬯᬷᬭᬶᬬᬬᬤ᭄ᬬᬦᬯᬸᬯᬸᬳᬫᬸᬯᬄᬲᬫᬗ᭄ᬓᬦ᭞
ᬫᬸᬯᬄᬬᬤᬶᬦᬫᬾᬢᬤᬶᬢ᭄ᬬᬲᬳᬤᬵᬦᬯᬧᬓᬰᬭᬡᬦ᭄ᬬᬭᬶᬂᬭᬡ᭞
ᬳᬤᬾᬭᬖᬸᬲᬸᬢᬵᬓᬸᬢᬓ᭄ᬲ᭄ᬬᬅᬚᬗᬭᬦ᭄ᬬᬬᬓᬢᬓᬸᬢᬭᬶᬂᬲᬫᬗ᭄ᬓᬦ᭛

᭝᭘᭘᭑᭝\᭝᭑᭔᭕᭝\᭝᭙᭝᭟ᬲᬫᬦ᭄ᬢᬚᬶᬟᬢᭂᬂᬳᬸᬮᬸᬦ᭄ᬦᬺᬧᬢᬶᬧᬸᬢ᭄ᬭᬲᬳᬦᬦᬶᬓᬗᬗ᭄ᬭᬸᬳᬸᬦ᭄ᬭᬸᬳᬸᬦ᭄᭞
ᬓᬦᬶᬦ᭄ᬭᬸᬚᬶᬢᬯᬓ᭄ᬦ᭄ᬬᬫᬗ᭄ᬳᬢᬸᬭᬓᭂᬦ᭄ᬰᬶᬭᬳᬧᬦᬭᬸᬚᬶᬢ᭄ᬦᭂᬳᭂᬃᬫᬸᬭᬸᬤ᭄᭞
ᬬᬢᬵᬚᬭᬶᬦᬭᬾᬦ᭄ᬤ᭄ᬭᬧᬸᬢ᭄ᬭᬲᬳᬘᬶᬳ᭄ᬦᬋᬲᭂᬧᬶᬳᬢᬶᬤᬾᬦᬶᬓᬵᬗᬸᬘᬧ᭄᭞
ᬅᬮᬧ᭄ᬢᬯᬸᬲᬫᬄᬦᬳᬦ᭄ᬮᬶᬗᬶᬓᬦᬂᬯᬦᬶᬯᬦᬶᬓᬭᬸᬳᬸᬦ᭄ᬦᬺᬧᬵᬢ᭄ᬫᬚ᭛

᭝᭘᭘᭒᭝\᭝᭑᭔᭕᭝\᭝᭑᭐᭝᭟ᬇᬲᬵᬫ᭄ᬧᬸᬦᬶᬭᬫᬸᬗ᭄ᬕᬳᬶᬂᬭŧᬢᬸᬫᬹᬢ᭄ᬦᬺᬧᬯᬭᬤᬸᬳᬶᬢᬵᬳᬦᬾᬯᬸᬭᬶ᭞
ᬧᬲᬗ᭄ᬖᬦᬶᬲᬸᬭᬓ᭄ᬯᬢᭂᬓ᭄ᬭᬖᬸᬲᬸᬢᬵᬫᬚᬶᬢᬮᬶᬗᬦᬶᬓᬂᬯ᭄ᬯᬗᬗᬺᬗᭃ᭞
ᬮᬶᬦᬹᬤᬶᬓᭂᬢᬸᬕᬶᬂᬕᬸᬩᬃᬲᬳᬕᬭᬦ᭄ᬢᬸᬗᬸᬦᬶᬦᬶᬓᬓᬋᬗ᭄ᬯᬗᬮ᭄ᬯᬎ᭞
ᬇᬓᬂᬯ᭄ᬯᬗᬧᭂᬓᭂᬦ᭄ᬧᭂᬓᭂᬦ᭄ᬕᬸᬫᬸᬭᬸᬳᬯᬺᬕᬶᬦᬯᬭᬦᬶᬤᬹᬢᬦᬶᬂᬫᬸᬲᬸᬄ᭛

᭛᭜᭛ᬫᬾᬖᬯᬶᬢᬵᬦᬵ᭛᭜᭛⏑⏑–|⏑⏑–|⏑⏑–|⏓

᭝᭘᭘᭓᭝\᭝᭑᭔᭖᭝\᭝᭑᭝᭟ᬢᬸᬘᬧᬂᬓᬳᬯᬦ᭄ᬧᬟᬬᬢ᭄ᬦ᭞
ᬯᬶᬳᬶᬓᬦ᭄ᬭᬶᬫᬦᬄᬧᬭᬦᬵŧ᭞
ᬲᬳᬲᬵᬗᬺᬩᬸᬢᬾᬦᬺᬧᬧᬸᬢ᭄ᬭᬷ᭞
ᬲᬂᬅᬚᬧ᭄ᬭᬶᬳᭂᬦᬶᬂᬭᬡᬫᬥ᭄ᬬ᭛

᭝᭘᭘᭔᭝\᭝᭑᭔᭖᭝\᭝᭒᭝᭟ᬚᬸᬭᬸᬲᬵᬫ᭄ᬬᬟᬢᭂᬂᬧᬗᬢᬕ᭄ᬦ᭄ᬬ᭞
ᬇᬲᬫᬵᬗ᭄ᬚᬸᬭᬸᬮᬾᬦ᭄ᬧᬭᬤᬸᬳ᭄ᬯᬦ᭄᭞
ᬧᬟᬲᬫ᭄ᬪ᭄ᬭᬫᬫᬃᬫ᭄ᬫᬧᬟᬵᬕ᭄ᬬ᭞
ᬅᬦᬩᭂᬄᬓᬸᬓᬸᬮᬦ᭄ᬫᬓᬧᭂᬡ᭄ᬝᭀᬓ᭄᭛

᭝᭘᭘᭕᭝\᭝᭑᭔᭖᭝\᭝᭓᭝᭟ᬧᬫᬚᬵᬦ᭄ᬯᬫᬦᬡ᭄ᬟᬗᬕᬲ᭄ᬬᬓ᭄᭞
ᬯᬳᬸᬯᬳ᭄ᬯᬓᬸᬋᬦ᭄ᬧᬟᬫᬵᬲᬶᬄ᭞
ᬓᬫᭂᬦᬦ᭄ᬬᬮᬸᬫᬓ᭄ᬯᬫᬲᬡ᭄ᬟᬶᬂ᭞
ᬳᬦᬩᬸᬤ᭄ᬥᬶᬦᬶᬓᬵᬫ᭄ᬯᬶᬢᬓᬵᬃᬬ᭄ᬬ᭛

᭝᭘᭘᭖᭝\᭝᭑᭔᭖᭝\᭝᭔᭝᭟ᬚᬸᬭᬸᬢᬸᬗ᭄ᬕᬸᬮᬜᬸᬫ᭄ᬩ᭄ᬯᬶᬭᬩᬶᬦ᭄ᬬ᭞
ᬇᬩᬸᬧᬸᬜ᭄ᬘᬯᬮᬶᬦ᭄ᬧᭂᬚᬳᬗ᭄ᬯᬂ᭞
ᬧᭂᬭᬗᭂᬦ᭄ᬭᬶᬚᬚᬗ᭄ᬓᬸᬓᬶᬢᬵᬦ᭄ᬢᭂᬦ᭄᭞
ᬫᬶᬮᬮᬶᬂᬦᬶᬭᬩᬶᬦ᭄ᬬᬢᬦᬗ᭄ᬕᬵ᭛

᭝᭘᭘᭗᭝\᭝᭑᭔᭖᭝\᭝᭕᭝᭟ᬯᬶᬤᬸᬫᬶᬮ᭄ᬯᬳᬋᬧ᭄ᬢᬸᬫᬸᬢᬵᬧ᭄ᬭᬂ᭞
ᬯᭂᬤᬶᬯᭂᬤ᭄ᬬᬗᬩᬸᬓ᭄ᬧ᭄ᬭᬯᬮᬦ᭄ᬬ᭞
ᬇᬳᬶᬮᬂᬦᬶᬕᬮᬳ᭄ᬦ᭄ᬬᬲᬮᬄᬗ᭄ᬕ᭄ᬯᬦ᭄᭞
ᬢᬶᬦᬜᬵᬓᭂᬦᬶᬓᬾᬧᬕᬟᬬ᭄ᬦ᭄ᬬ᭛

᭝᭘᭘᭘᭝\᭝᭑᭔᭖᭝\᭝᭖᭝᭟ᬲᬗᬶᬩᬸᬦ᭄ᬬᬧᬭᬦ᭄ᬤᬶᬕᬮᬳ᭄ᬓᬸ᭞
ᬳᬦᬭᬶᬂᬧᬟᬗᬦ᭄ᬬᬳᬶᬓᬵᬬ᭞
ᬅᬗᬸᬲᭂᬦ᭄ᬮᬓᬸᬢᬵᬲᬳᬶᬭᬶᬂᬮ᭄ᬯᬄ᭞
ᬫᬢᬫᬄᬮᬓᬸᬳᬾᬧᬶᬭᬤᭀᬳᬾ᭛

᭝᭘᭘᭙᭝\᭝᭑᭔᭖᭝\᭝᭗᭝᭟ᬦ᭄ᬤᬶᬯᬳᭀᬲ᭄ᬓᬸᬧᬭᬦ᭄ᬤᬶᬯᬳᭀᬲ᭄ᬓᬸ᭞
ᬫ᭄ᬩ᭄ᬭᬸᬢᬧᬾᬢ᭄‌ᬦ᭄ᬤᬶᬧᬫᬾᬢᬦᬲᬶᬂᬲᬷ᭞
ᬲ᭄ᬬᬧᬢ‌ᬯ᭄ᬭᬸᬳᬢᬓ᭄ᬯᬦᬓᭂᬦ᭄ᬲᬷ᭞
ᬅᬳᬳᬄᬲ᭄ᬬᬧᭂᬗᬶᬂᬓᬤᬶᬯᬵᬦᬶ᭛

᭝᭘᭙᭐᭝\᭝᭑᭔᭖᭝\᭝᭘᭝᭟ᬅᬮᬸᬧᬵᬓᬸᬧᬭᬦ᭄ᬧ᭄ᬯᬓᬢᬶᬗ᭄ᬕᬮ᭄᭞
ᬭᬶᬲᭂᬟᭂᬗ᭄ᬢᬲᬶᬮᬶᬄᬕᬮᬳᭀᬮᬶᬄ᭞
ᬓᬯᭂᬓᬲ᭄ᬦᬶᬯᭂᬢᬶᬲ᭄ᬦᬶᬮᬯᬦ᭄ᬢ᭞
ᬲᬶᬟᬸᬮᬷᬓᬧᬗᬾᬦᬓᬸᬯᬦ᭄ᬬ᭛

᭝᭘᭙᭑᭝\᭝᭑᭔᭖᭝\᭝᭙᭝᭟ᬅᬢᬸᬢᬸᬃᬯᭂᬓᬲᬦ᭄ᬲ᭄ᬬᬓᬸᬫᬗ᭄ᬓᬾ᭞
ᬧᬜᬸᬓᬶᬮ᭄ᬓᬸᬳᬧᬹᬫᬳᬲᬄᬜᬾᬦ᭄᭞
ᬫᬧᬬᬦ᭄ᬕᬸᬭᬸᬯᬶᬦ᭄ᬤᬓᭂᬦᬦ᭄ᬢ᭞
ᬧᬗᬸᬧᬄᬢᭂᬮᬸᬫᬵᬲᬟᬸᬕᬶᬦ᭄ᬤᬸᬂ᭛

᭝᭘᭙᭒᭝\᭝᭑᭔᭖᭝\᭝᭑᭐᭝᭟ᬦ᭄ᬤᬶᬚᬸᬮᬸᬓ᭄ᬚᬸᬮᬸᬓᬸᬗ᭄ᬓᬸᬤᬮᬫ᭄ᬧᬢ᭄᭞
ᬳᬦᬭᬶᬂᬮ᭄ᬯᬳᬦᬓ᭄ᬢᬲᬶᬫᬗ᭄ᬤ᭄ᬬᬸᬲ᭄᭞
ᬅᬤᭂᬮᬶᬢ᭄ᬦ᭄ᬬᬦᬓᬶᬂᬯᬦᬶᬭᬶᬂᬧ᭄ᬭᬂ᭞
ᬩᬭᬶᬩᬶᬦ᭄ᬧᬬᬢᬦ᭄ᬢᬸᬳᬸᬳᬵᬄᬜ᭄ᬯᬓ᭄᭛

᭝᭘᭙᭓᭝\᭝᭑᭔᭖᭝\᭝᭑᭑᭝᭟ᬦ᭄ᬤ᭄ᬯᬲᭂᬋᬄᬦ᭄ᬤᬶᬢᬧᭀᬮᬶᬳᬦᬗ᭄ᬓ᭄ᬯ᭞
ᬦ᭄ᬤᬶᬧᬸᬧᬸᬓ᭄ᬦᬶᬳᬸᬘᬸᬦ᭄ᬓᬶᬦᬗᭂᬗ᭄ᬓ᭄ᬯ᭞
ᬫᬳᬮᬧ᭄ᬳᬟᬸᬕᬷᬩᬸᬢᬮᬸᬳ᭄ᬦ᭄ᬬ᭞
ᬦ᭄ᬤ᭄ᬯᬓᬫᬮ᭄ᬟᬶᬟᬶᬓᬦ᭄ᬳᬶᬩᬸᬭᬓ᭄ᬭ᭄ᬬᬦ᭄᭛

᭝᭘᭙᭔᭝\᭝᭑᭔᭖᭝\᭝᭑᭒᭝᭟ᬮᬓᬸᬢᬗ᭄ᬓᬢᬫᬄᬩᭂᬓᭂᬮᬦ᭄ᬢ᭞
ᬦ᭄ᬤ᭄ᬯᬢᬲᬷᬫᬧᬮᬶᬗ᭄ᬢᬫᬮᬷᬬ᭞
ᬦ᭄ᬤ᭄ᬯᬢᬲᬷᬫᬧᬳᬵᬄᬳᬧᬶᬢᬦ᭄‌ᬯ᭄ᬭᬸᬄ᭞
ᬦ᭄ᬤ᭄ᬯᬢᬲᬷᬲᬶᬧᬸᬢᬶᬄᬧᬶᬲᬦᬾᬯᬸᬲ᭄᭛

᭝᭘᭙᭕᭝\᭝᭑᭔᭖᭝\᭝᭑᭓᭝᭟ᬬᬢᬶᬓᬵᬧᬗᬸᬘᬧ᭄ᬲᬶᬚᬋᬫ᭄ᬧᬸ᭞
ᬅᬗᬤᭂᬕ᭄ᬬᬫᬗᬸᬦ᭄ᬤᬸᬭᬓᭂᬦ᭄ᬯ᭄ᬯᬂ᭞
ᬕᬸᬫᬤᬵᬯᭂᬲᬶᬢᬾᬓᬶᬕᬮᬳ᭄ᬦ᭄ᬬ᭞
ᬧᬶᬦᬶᬓᬸᬮ᭄ᬦ᭄ᬬᬦᭂᬳᭂᬃᬫᭂᬢᭀᬶᬕ᭄ᬍᬲ᭄᭛

᭝᭘᭙᭖᭝\᭝᭑᭔᭖᭝\᭝᭑᭔᭝᭟ᬧᬭᬲᬵᬫ᭄ᬬᬧᬟᬵᬧᬺᬕᬶᬫᬗ᭄ᬓᬢ᭄᭞
ᬫᬸᬦᬶᬕᭀᬗ᭄ᬦ᭄ᬬᬮᬯᬦ᭄ᬧᬟᬳᬶᬦ᭄ᬬ᭞
ᬲᬳᬲᬜ᭄ᬚᬢᬲᭃᬄᬭᬶᬢᭂᬕᬮ᭄ᬦ᭄ᬬ᭞
ᬧᬧᬸᬧᬸᬮ᭄ᬦ᭄ᬬᬲᬮᬓ᭄ᬱᬲᬶᬦᬵᬓᭂᬦ᭄᭛

᭝᭘᭙᭗᭝\᭝᭑᭔᭖᭝\᭝᭑᭕᭝᭟ᬢᭂᬓᬰᬷᬖ᭄ᬭᬭᬶᬚᭃᬂᬦᬺᬧᬧᬸᬢ᭄ᬭ᭞
ᬲᬶᬭᬫᬸᬗ᭄ᬕ᭄ᬯᬶᬭᬶᬓᬂᬭŧᬭᬢ᭄ᬦ᭞
ᬇᬓᬢᭀᬦᬶᬭᬤᬾᬦ᭄ᬬᬫᬤᬦ᭄ᬤᬦ᭄᭞
ᬳᬸᬫᬢᬸᬃᬲᬳᬢᬸᬗ᭄ᬕᬸᬮᬦᭂᬫ᭄ᬩᬄ᭛

᭝᭘᭙᭘᭝\᭝᭑᭔᭖᭝\᭝᭑᭖᭝᭟ᬲᭂᬫᬸᬳᬃᬱᬲᬶᬭᬾᬧᬭᬲᬵᬫ᭄ᬬ᭞
ᬓᬤᬶᬯᬦ᭄ᬯᬢᭂᬓᬧ᭄ᬦᬶᬭᬦᬗ᭄ᬮᬶᬂ᭞
ᬉᬪᬬᬾᬧᬦᬸᬦᬲ᭄ᬦ᭄ᬬᬫᬘᬢ᭄ᬯ᭞
ᬧᬟᬫᬗ᭄ᬤᬰᬫᬵᬲᬘᬢᬸᬦ᭄ᬬ᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭘᭙᭙᭝\᭝᭑᭔᭗᭝\᭝᭑᭝᭟ᬰᬷᬖ᭄ᬭᬵᬤᬦ᭄ᬤᬦ᭄ᬓᬶᬦᭀᬦ᭄ᬤᬾᬲᬂᬅᬚᬫᬋᬓᬮᬸᬫ᭄ᬭᬵᬓᬢᭀᬦ᭄ᬲᬜ᭄ᬚᬢᬦ᭄ᬬ᭞
ᬆᬧᬦ᭄ᬧ᭄ᬭᬵᬧ᭄ᬢᬂᬫᬸᬲᬸᬄᬲᬵᬳᬲᬯᬭᬕᬗᬶᬓᬵᬓ᭄ᬭᬹᬭᬢᬦ᭄ᬧᬗ᭄ᬕᬮᬂᬢ᭄ᬯᬲ᭄᭞
ᬲᬓ᭄ᬯᬾᬄᬦᬶᬂᬰᬹᬭᬰᬹᬭᬂᬯᬢᭂᬓ᭄‌ᬅᬚᬓᬸᬫᬸᬢᬸᬕ᭄ᬲᭃᬗᬶᬓᬂᬓ᭄ᬭᭀᬥᬩᬳ᭄ᬦᬶ᭞
ᬕᬸᬢ᭄ᬕᬹᬢᭂᬦ᭄ᬢᬦ᭄ᬧᬦᬗ᭄ᬕᭂᬮ᭄ᬢᬺᬡᬳᬶᬟᭂᬧᬶᬭᬭᬶᬂᬲᬜ᭄ᬚᬢᬵᬓᬺᬧ᭄ᬮᬸᬫᬗ᭄ᬓᬸᬂ᭛

᭝᭙᭐᭐᭝\᭝᭑᭔᭗᭝\᭝᭒᭝᭟ᬲᬓ᭄ᬯᬾᬄᬦᬶᬂ‌ᬲ᭄ᬢ᭄ᬭᬷᬫᬓᬵᬤᬶᬦᬺᬧᬯᬭᬤᬸᬳᬶᬢᬵᬫᬸᬗ᭄ᬕᬸᬭᬶᬂᬤᬾᬰᬤᬸᬃᬕ᭄ᬕ᭞
ᬫ᭄ᬯᬂᬲᬮ᭄ᬯᬶᬃᬦᬶᬂᬭŧᬵᬫ᭄ᬯᬢ᭄ᬧᬳᬸᬮᬳᬚᬶᬮᬯᬦ᭄ᬤᬺᬯ᭄ᬬᬭᬓ᭄ᬭ᭄ᬬᬦ᭄ᬲᬸᬧᬸᬢ᭄ᬭᬷ᭞
ᬮᬷᬮᬵᬦᭀᬦ᭄ᬢᬦ᭄ᬢᬶᬦᭀᬦ᭄ᬰ᭄ᬭᬷᬦᬺᬧᬯᬭᬤᬸᬳᬶᬢᬵᬤᬾᬦᬶᬓᬂᬓᬬ᭄ᬯᬓᬬ᭄ᬯᬦ᭄᭞
ᬢᭂᬓ᭄ᬯᬦ᭄ᬲᬮ᭄ᬯᬵᬦᬶᬓᬂᬧᬧ᭄ᬭᬗᬦᬓᬮᬶᬳᬢᬦ᭄ᬓᭀᬗ᭄ᬓᬸᬮᬦ᭄ᬢᬦ᭄ᬧᬯᬶᬖ᭄ᬦ᭛

᭝᭙᭐᭑᭝\᭝᭑᭔᭗᭝\᭝᭓᭝᭟ᬫᭀᬚᬃᬲᬂᬫᬫ᭄ᬩᬗᬶᬂᬰ᭄ᬭᬷᬭᬖᬸᬲᬸᬢᬩᬧᬳᬬ᭄ᬯᬵᬢᬢᬦ᭄ᬬᬢ᭄ᬦᬬᬢ᭄ᬦ᭞
ᬳᬬ᭄ᬯᬾᬘ᭄ᬙᬵᬧᬦ᭄ᬫᬸᬲᬸᬳ᭄ᬢᬵᬗ᭄ᬤᬰᬕᬸᬡᬭᬶᬯᬶᬮᬗ᭄ᬢᬾᬂᬫᬳᬵᬧᬤ᭄ᬫᬲᬦ᭄ᬔ᭄ᬬ᭞
ᬮᭀᬃᬓᬸᬮ᭄ᬯᬦ᭄ᬯᬾᬢᬦᬓ᭄ᬯᬾᬄᬢᬸᬫᬸᬢᬶᬧᬗᬸᬮᬶᬮᬶᬂᬦᬶᬂᬕᬸᬦᬸᬂᬲᭃᬄᬮᬸᬫᬗ᭄ᬓᬸᬂ᭞
ᬯᬤ᭄ᬯᬵᬦ᭄ᬢᬵᬗ᭄ᬳᬶᬂᬯᬶᬚᬶᬮ᭄ᬦ᭄ᬬᬦ᭄ᬧᬗᬬᬢᬬᬢᬶᬕᭃᬂᬦᬶᬂᬧ᭄ᬭᬪᬵᬯᬦ᭄ᬢᬭᬶᬂᬧ᭄ᬭᬂ᭛

᭝᭙᭐᭒᭝\᭝᭑᭔᭗᭝\᭝᭔᭝᭟ᬦ᭄ᬤᬵᬦᬳᬦ᭄ᬰ᭄ᬭᬷᬫᬳᬵᬭᬵᬚᬫᬕᬥᬧᬢᬶᬓᬤ᭄ᬬᬵᬦᭂᬗᬄᬭᬶᬂᬲᬫᬸᬤ᭄ᬭ᭞
ᬆᬧᬦ᭄ᬲᬵᬫᬦ᭄ᬢᬭᬵᬚᬵᬓᭂᬫᬶᬢᬶᬲᬶᬭᬮᬯᬦ᭄ᬭᬵᬚᬧᬸᬢ᭄ᬭᬧ᭄ᬭᬯᬷᬭ᭞
ᬭᬢ᭄ᬦᬵᬬ᭄ᬯᬬ᭄ᬯᬦ᭄ᬮᬯᬦ᭄ᬫᬵᬲ᭄ᬭŧᬦᬶᬭᬓᬸᬫᭂᬜᬃᬓᬢ᭄ᬭᬗᬦ᭄ᬤᬾᬳ᭄ᬬᬗᬃᬓ᭞
ᬰ᭄ᬯᬾᬢᬵᬓᬵᬭᬵᬳᬍᬧ᭄ᬙᬢ᭄ᬢ᭄ᬭᬦᬶᬭᬓᬤᬶᬳᬍᬧ᭄ᬦᬶᬂᬯᬸᬮᬦ᭄ᬢᬦ᭄ᬓᬫᬾᬖᬦ᭄᭛

᭝᭙᭐᭓᭝\᭝᭑᭔᭗᭝\᭝᭕᭝᭟ᬧᬃᬡ᭄ᬦᬄᬓᬸᬮ᭄ᬯᬦ᭄ᬲᬂᬅᬗ᭄ᬕᬵᬥᬶᬧᬢᬶᬓᬤᬶᬓᬶᬮᬢ᭄ᬦᬶᬂᬢ᭄ᬭᬸᬳᬶᬂᬓᬵᬮᬲᬦ᭄ᬥ᭄ᬬᬵ᭞
ᬤᬾᬦᬶᬂᬲᬃᬯ᭄ᬯᬵᬲ᭄ᬢ᭄ᬭᬫᬸᬗ᭄ᬕ᭄ᬯᬷᬳᬶᬭᬶᬗᬦᬶᬭᬧᭂᬢᭂᬂᬮ᭄ᬯᬶᬃᬳᬸᬤᬦ᭄ᬢᬦ᭄ᬧᬫᬾᬖ᭞
ᬮᬵᬯᬦ᭄ᬫᬵᬢᬗ᭄ᬕᬫᬾᬯ᭄ᬯᬷᬯᬸᬓᬤᬶᬕᬸᬦᬸᬗᬧᬸᬬ᭄ᬤᬾᬦᬶᬋᬗ᭄ᬕᬦ᭄ᬬᬓᬸᬫ᭄ᬭᬫ᭄᭞
ᬅᬗ᭄ᬮᬷᬮᬵᬦᬸᬗ᭄ᬕᬗᬶᬂᬭᬢ᭄ᬦᬭŧᬲᬶᬭᬳᬦᬾᬯ᭄ᬯᬶᬢ᭄ᬦᬶᬓᬂᬧᬵᬭᬶᬚᬵᬢ᭛

᭝᭙᭐᭔᭝\᭝᭑᭔᭗᭝\᭝᭖᭝᭟ᬦᬵᬳᬦ᭄ᬢᬂᬩᬵᬡᬲᬵᬮᬲ᭄ᬓᬤᬶᬲᬶᬦᬮᬶᬯᬳᬶᬂᬘᬫ᭄ᬧᬓᬵᬗ᭄ᬚ᭄ᬭᬄᬲᭂᬓᬃᬡ᭄ᬦ᭄ᬬ᭞
ᬅᬓ᭄ᬯᬾᬄᬯᬷᬭᬵᬗᬺᬋᬩ᭄‌ᬗ᭄ᬓᬵᬦᬲᬳᬕᬚᬢᬸᬭᬗ᭄ᬕᬵᬯᬓᬷᬯ᭄ᬯᬷᬯᬸᬮᬓ᭄ᬱ᭞
ᬳᭀᬦ᭄ᬬᬾᬯ᭄ᬯᬶᬢ᭄ᬦᬶᬂᬲᬸᬲᬦ᭄ᬢᭂᬦ᭄ᬭŧᬓᬦᬓᬭᬶᬦᭂᬗ᭄ᬕᬦ᭄ᬫᬡᬷᬳᬷᬭᬩᬚ᭄ᬭ᭞
ᬉᬗ᭄ᬕ᭄ᬯᬦ᭄ᬰᬃᬬ᭄ᬬᬵᬯᬦ᭄ᬢᬶᬦᬵŧᬵᬤ᭄ᬪᬸᬢᬩᬧᬓᬤᬶᬤᬶᬕ᭄ᬤᬵᬳᬦᬶᬂᬓᬵᬮᬲᬦ᭄ᬥ᭄ᬬᬵ᭛

᭝᭙᭐᭕᭝\᭝᭑᭔᭗᭝\᭝᭗᭝᭟ᬦ᭄ᬤᬄᬦᬵᬳᬦ᭄ᬰ᭄ᬭᬷᬧ᭄ᬭᬢᬷᬧᬵᬗᬤᭂᬕᬫᬯᬮᬭᬲ᭄ᬭᬶᬂᬭŧᬵᬗ᭄ᬤᬦ᭄ᬤᬦᬶᬳ᭄ᬭᬹ᭞
ᬅᬓ᭄ᬯᬾᬄᬯᬤ᭄ᬯᬵᬦᬶᬭᬵᬢᬸᬫ᭄ᬧᬸᬓᬯᬸᬯᬸᬳᬶᬳᬋᬧ᭄ᬫᬗᬺᬕᭂᬧ᭄ᬲᬜ᭄ᬚᬢᬦ᭄ᬬ᭞
ᬮ᭄ᬯᬶᬃᬧ᭄ᬭᬶᬂᬲᬵᬮᬲ᭄ᬕᬮᬄᬦᬶᬂᬧ᭄ᬭᬚᬸᬭᬶᬢᬶᬭᬯᬳᭀᬲ᭄ᬦ᭄ᬬᬵᬦᬫᬃᬫᬾᬖᬫᭂᬡ᭄ᬟᬸᬂ᭞
ᬫᬗ᭄ᬤᬾᬋᬲ᭄ᬦᬶᬂᬢᬸᬫᬶᬗ᭄ᬳᬮ᭄ᬭᬗᬶᬦᬶᬩᬮᬦᬶᬭᬦ᭄ᬮ᭄ᬯᬶᬃᬕᭂᬮᬧ᭄ᬢᬦ᭄ᬧᬯᬃᬱ᭛

᭝᭙᭐᭖᭝\᭝᭑᭔᭗᭝\᭝᭘᭝᭟ᬮᬫ᭄ᬩᬦ᭄ᬮᭀᬃᬲᬂᬲᬸᬲᬾᬦᬵᬲᬳᬩᬮᬓᬤᬶᬲᬶᬗ᭄ᬳᬵᬲᬶᬕᬵᬲᬶᬗ᭄ᬳᬦᬵᬤ᭞
ᬲᬮ᭄ᬯᬶᬃᬦᬶᬂᬲᬜ᭄ᬚᬢᬵᬮᬲ᭄ᬦᬶᬭᬧᬶᬦᬓᬕᬸᬳᬵᬭᬹᬧᬦᬶᬂᬳᬲ᭄ᬢᬶᬋᬗ᭄ᬕ᭞
ᬯ᭄ᬬᬵᬖ᭄ᬭᬵᬗ᭄ᬚᬸᬃᬯ᭄ᬯᬵᬧᬸᬧᬸᬮ᭄ᬢᬶᬗ᭄ᬓᬳᬶᬩᬮᬦᬶᬭᬫᬸᬗ᭄ᬕ᭄ᬯᬷᬳᬋᬧ᭄ᬲᬵᬭᬰᬹᬭ᭞
ᬩᬸᬤ᭄ᬥᬶᬦ᭄ᬬᬵᬲᬶᬂᬫᬸᬲᬸᬄᬓᬾᬯᬮᬤᭂᬫᬓᭂᬦᬶᬓᬵᬧᬯ᭄ᬯᬢᬦ᭄ᬬᬾᬦᬭᬾᬦ᭄ᬤ᭄ᬭ᭛

᭝᭙᭐᭗᭝\᭝᭑᭔᭗᭝\᭝᭙᭝᭟ᬦᬵᬲᬂᬳᬾᬫᬵᬗ᭄ᬕᬤᬵᬟᭂᬫ᭄ᬲᬯᬢᭂᬓᬶᬭᬓᬩᬾᬄᬭᬶᬂᬓᭂᬧᬸᬄᬭᬫ᭄ᬩᬬᬓᬺᬧ᭄᭞
ᬢᬦ᭄ᬧᬾᬦ᭄ᬤᬄᬭᬵᬓ᭄ᬱᬲᬫ᭄ᬯᬂᬩᬮᬦᬶᬭᬓᬤᬶᬤᬶᬢ᭄ᬬᬵᬗᬸᬳᬸᬄᬲᬵᬭᬶᬲᬵᬭᬶ᭞
ᬲᭀᬮᬳ᭄ᬦ᭄ᬬᬦ᭄ᬓᬵᬤ᭄ᬪᬸᬢᬵᬲᬜ᭄ᬚᬢᬩᬟᬫᬮᬯᬦ᭄ᬮᬡ᭄ᬟᭂᬲᬦ᭄ᬬᬦ᭄ᬧᬫᭃᬓᬶ᭞
ᬅᬕ᭄ᬬᬵᬫᬹᬓᬾᬂᬫᬸᬲᬸᬄᬲᬵᬲᬶᬦᭂᬲᭂᬩᬶᬓᬢᬸᬭᬸᬂᬫᬢ᭄ᬬᬮᬗ᭄ᬕᬦ᭄ᬬᬭᬳ᭄ᬦ᭄ᬬ᭛

᭝᭙᭐᭘᭝\᭝᭑᭔᭗᭝\᭝᭑᭐᭝᭟ᬧᬃᬡ᭄ᬦᬄᬯᬾᬢᬦ᭄ᬯᬮᬹᬫ᭄ᬯᬂᬓᬭᬫᬬᬦᬗᬸᬭᬫ᭄ᬩᬢ᭄ᬫᬭᬾᬂᬲᬶᬗ᭄ᬓ᭄ᬱᬧᬵᬕᭃᬂ᭞
ᬲᬂᬧᬵᬡ᭄ᬟ᭄ᬬᬵᬗ᭄ᬳᭃᬩ᭄ᬓᬋᬲᬺᬲ᭄ᬓᬕᬶᬭᬶᬕᬶᬭᬶᬩᬗᬸᬦ᭄ᬭᬵᬚᬪᬹᬢᬵᬢᬶᬭᭀᬤ᭄ᬭ᭞
ᬯᬤ᭄ᬯᬵᬧᬾᬓᬵᬲᭂᬫᬸᬧ᭄ᬭᬾᬢᬳᬦᬓᬤᬶᬧᬶᬰᬵᬘᬵᬮᬧᬵᬭᬄᬧᬟᬵᬗ᭄ᬳ᭄ᬭᬸᬓ᭄᭞
ᬅᬕ᭄ᬬᬵᬕ᭄ᬬᬵᬦᬧ᭄ᬭᬗᬵᬕ᭄ᬬᬵᬗ᭄ᬭᬸᬚᬓᬳᬢᬶᬦᬶᬓᬂᬰᬹᬭᬲᬵᬫ᭄ᬧᬸᬦ᭄ᬧᬶᬦᭃᬓᬦ᭄᭛

᭝᭙᭐᭙᭝\᭝᭑᭔᭗᭝\᭝᭑᭑᭝᭟ᬦᬵᬮᬶᬂᬲᬂᬫᬫ᭄ᬩᬗᭀᬚᬃᬲᬂᬅᬚᬫᬶᬚᬶᬮᬶᬓᬂᬩᬸᬤ᭄ᬥᬶᬓᬓ᭄ᬱᬢ᭄ᬭᬶᬬᬵᬗ᭄ᬰᬦ᭄᭞
ᬲᬶᬗ᭄ᬕᬶᬄᬓ᭄ᬯᬾᬄᬦᬶᬂᬫᬸᬲᬸᬄᬮᬶᬗ᭄ᬢᬓᬤᬶᬚᬮᬥᬶᬩᬳ᭄ᬦ᭄ᬬᬢ᭄ᬭᬶᬕᬜ᭄ᬘᬵᬗ᭄ᬕᬮᬸᬦ᭄ᬢᬂ᭞
ᬦ᭄ᬤᬵᬢᬦ᭄ᬯᬂᬫᬵᬢ᭄ᬭᬯᭂᬤ᭄ᬬᬵᬓᬸᬤᬦᬶᬭᬶᬓᬓᬩᬾᬄᬫᭀᬦ᭄ᬧᬢᬫ᭄ᬩᭂᬄᬲᬫᬵᬦ᭞
ᬲᬶᬗ᭄ᬳᬵᬗᬦ᭄ᬢᬷᬕᬸᬳᬵᬩ᭄ᬬᬹᬳᬦᬶᬓᬲᬸᬭᬸᬧᬶᬯᬹᬓ᭄ᬳᭂᬦ᭄ᬢ᭄ᬬᬓᭂᬦ᭄ᬳᬷᬦᬰᬓ᭄ᬢᬶ᭛

᭝᭙᭑᭐᭝\᭝᭑᭔᭗᭝\᭝᭑᭒᭝᭟ᬦᬵᬳᬦ᭄ᬮᬶᬂᬲᬂᬦᬭᬵᬃᬬ᭄ᬬᬵᬢ᭄ᬫᬚᬓᬤᬶᬲᬶᬦᬗᬢ᭄ᬯᬲ᭄ᬦᬶᬭᬵᬱᭂᬗ᭄ᬳᬶᬢᬧ᭄ᬭᬶᬄ᭞
ᬢᬦ᭄ᬲᬄᬲᬂᬫᬫ᭄ᬩᬗᬵᬧᬦ᭄ᬫᬋᬓᬜᬫᬭᬦᬶᬫ᭄ᬯᬂᬓᬯᬶᬟᬡ᭄ᬟᬦᬷᬢᬶ᭞
ᬲᬶᬗ᭄ᬕᬶᬄᬬᬦ᭄ᬧᬸᬢ᭄ᬭᬦᬶᬂᬰᬓ᭄ᬢᬶᬲᬂᬅᬚᬓᬢᭂᬗᭂᬃᬓ᭄ᬭᬹᬭᬱᬶᬗ᭄ᬳᬵᬯᬫᬵᬦ᭞
ᬅᬕ᭄ᬬᬵᬫᬹᬓᬾᬂᬫᬸᬲᬸᬄᬤᬸᬱ᭄ᬝᬓᬫᬤᬦᬶᬓᬰᬷᬃᬡ᭄ᬦᬦ᭄ᬫᬭᬧ᭄ᬯᬦ᭄ᬧᬦᭂᬫ᭄ᬩᬄ᭛

᭝᭙᭑᭑᭝\᭝᭑᭔᭗᭝\᭝᭑᭓᭝᭟ᬲᬵᬓ᭄ᬱᬵᬢ᭄ᬳ᭄ᬬᬂᬦᬶᬂᬥᬦᬸᬃᬯ᭄ᬯᬾᬤᬲᬂᬅᬚᬲᬓᬮᬦ᭄ᬧᬵᬯᬓᬶᬂᬥᬃᬫ᭄ᬫᬬᬸᬤ᭄ᬥ᭞
ᬭᬓ᭄ᬢᬵᬓᬵᬭᬵᬓᬶᬭᬶᬲ᭄ᬯᬲ᭄ᬢ᭄ᬭᬦᬶᬭᬓᬶᬮᬢᬶᬲᬸᬩ᭄ᬦᬶᬂᬧ᭄ᬭᬗᬰ᭄ᬭᬶᬂᬮᬭᬧ᭄ᬦ᭄ᬬ᭞
ᬲᬗ᭄ᬓᬾᬂᬲ᭄ᬯᬃᬕ᭄ᬕᬵᬦᬸᬭᬸᬦ᭄ᬘᬵᬫᬭᬦᬶᬭᬓᬸᬫᭂᬮᬩ᭄ᬭᭀᬫᬦᬶᬂᬲᬃᬯ᭄ᬯᬓᬤ᭄ᬕ᭞
ᬲᬗ᭄ᬳᬸᬩ᭄ᬦᬶᬂᬲᬜ᭄ᬚᬢᬵᬟᭂᬫ᭄ᬧᬶᬦᬓᬧᬬᬸᬗᬶᬭᬵᬦ᭄ᬢᬸᬓ᭄ᬦᬶᬗᬗ᭄ᬤᬡ᭄ᬟᬰᬢ᭄ᬭᬸ᭛

᭝᭙᭑᭒᭝\᭝᭑᭔᭗᭝\᭝᭑᭔᭝᭟ᬳ᭄ᬬᬂᬳ᭄ᬬᬂᬦᬶᬂᬢᬸᬗ᭄ᬕᬗᬦ᭄ᬲᬵᬭŧᬶᬦᬶᬭᬯᭂᬓᬦᬶᬂᬲᬶᬤ᭄ᬥᬶᬲᬵᬫ᭄ᬩᭂᬓ᭄ᬦ᭄ᬬᬲᬶᬤ᭄ᬥ᭞
ᬭᬢ᭄ᬦᬾᬦᬵᬤ᭄ᬬᬹᬢᬤᬾᬳ᭄ᬬᬂᬭᬯᬶᬭŧᬦᬶᬭᬢᬦ᭄ᬫᬦ᭄ᬤᬫᬦ᭄ᬤᬧ᭄ᬭᬪᬵᬦ᭄ᬬ᭞
ᬰᬸᬤ᭄ᬥᬵᬓᬵᬭᬵᬧᬸᬢᬶᬄᬭᭀᬫᬦᬶᬓᬸᬤᬦᬶᬭᬧᭃᬄᬦᬶᬂᬧ᭄ᬭᬪᬵᬦᬶᬂᬰᬰᬵᬗ᭄ᬓ᭞
ᬭ᭄ᬯᬂᬮᬓ᭄ᬱᬂᬲᬹᬃᬬ᭄ᬬᬩᬤ᭄ᬥᬥ᭄ᬯᬚᬦᬶᬭᬧᬶᬢᬸᬭᬸᬦ᭄ᬲᬂᬳ᭄ᬬᬗᬵᬤᬶᬢ᭄ᬬᬲᬾᬯᬸ᭛

᭝᭙᭑᭓᭝\᭝᭑᭔᭗᭝\᭝᭑᭕᭝᭟ᬅᬓ᭄ᬯᬾᬄᬲᬵᬫᬦ᭄ᬢᬧᬸᬢ᭄ᬭᬵᬗᬶᬭᬶᬗᬶᬲᬶᬭᬧᬟᬵᬢᬸᬗ᭄ᬕᬮᬦ᭄ᬲᬃᬕ᭄ᬕᬘᬵᬧ᭞
ᬧᬦ᭄ᬢᭂᬲ᭄ᬮ᭄ᬯᬶᬃᬳ᭄ᬬᬂᬳ᭄ᬬᬗᬶᬂᬲᬜ᭄ᬚᬢᬢᭂᬓᬭᬸᬫᬭᬲ᭄ᬫᬵᬃᬢ᭄ᬯᬲᬶᬂᬰᬢ᭄ᬭᬸᬤᬾᬦ᭄ᬬ᭞
ᬲᬾᬯᬸᬓ᭄ᬯᬾᬳ᭄ᬦ᭄ᬬᬵᬦ᭄ᬯᬫᬦ᭄ᬯᬫ᭄‌ᬯ᭄ᬭᬸᬳᬓᬸᬤᬓᬸᬤᬦᬶᬂᬧᬧ᭄ᬭᬗᬦ᭄ᬯᬷᬭᬧᬸᬢ᭄ᬭ᭞
ᬚᬶᬳ᭄ᬯᬵᬦᬶᬂᬫᬺᬢ᭄ᬬᬸᬲᬵᬓ᭄ᬱᬵᬢ᭄ᬥ᭄ᬯᬚᬦᬶᬭᬤᬸᬫᬶᬮᬄᬭᬵᬚᬲᬶᬗ᭄ᬳᬵᬫᬋᬫ᭄ᬧᬸ᭛

᭝᭙᭑᭔᭝\᭝᭑᭔᭗᭝\᭝᭑᭖᭝᭟ᬯᬷᬭᬧ᭄ᬭᬚ᭄ᬜᬵᬚᬸᬭᬸᬤ᭄ᬬᬄᬦᬶᬭᬲᬫᬲᬫᬕᬦ᭄ᬥᬃᬯ᭄ᬯᬤᬾᬦ᭄ᬬᬵᬫᬯᬵᬫ᭄ᬩᭂᬓ᭄᭞
ᬇᬮ᭄ᬯᬾᬮ᭄ᬯᬦ᭄ᬬᬵᬦ᭄ᬯᬫ᭄ᬦ᭄ᬯᬫ᭄ᬲᬗᬗᬶᬯᬸᬢᬭᬸᬡᬵᬦᬓ᭄ᬦ᭄ᬬᬫᬦ᭄ᬢ᭄ᬭᬷᬦᬭᬾᬦ᭄ᬤ᭄ᬭ᭞
ᬅᬧ᭄ᬭᬶᬄᬭᬶᬂᬧ᭄ᬭᬂᬲᬸᬚᬦ᭄ᬫᬵᬭŧᬭŧᬦᬧᬸᬧᬸᬮ᭄ᬢᬦ᭄ᬲᬳᬶᬂᬯᬗ᭄ᬰᬲᬵᬮᬲ᭄᭞
ᬯᬵᬮᬵᬃᬓᬵᬓᬵᬭᬲᬵᬓ᭄ᬱᬵᬢ᭄ᬮ᭄ᬯᬶᬭᬶᬓᬦᬭᬸᬡᬫᬾᬖᬥ᭄ᬯᬚᬦ᭄ᬬᬧ᭄ᬭᬤᬷᬧ᭄ᬢ᭛

᭝᭙᭑᭕᭝\᭝᭑᭔᭗᭝\᭝᭑᭗᭝᭟ᬲᬓ᭄ᬯᬾᬄᬓ᭄ᬯᬾᬄᬦᬶᬂᬭᬭᬾᬚ᭄ᬭᭀᬯᬦᬶᬳᬜᬭᬦᬧᬸᬓ᭄ᬲᬜ᭄ᬚᬢᬵᬕ᭄ᬬᬵᬫ᭄ᬭᬶᬳᬾᬂᬧ᭄ᬭᬂ᭞
ᬭ᭄ᬯᬂᬮᬓ᭄ᬱᬓ᭄ᬯᬾᬳ᭄ᬦ᭄ᬬᬫᭂᬢ᭄ᬢᬵᬗᬸᬳᬸᬳᬗᬬᬫᬬᬫ᭄ᬰᬢ᭄ᬭᬸᬫ᭄ᬯᬂᬤᬾᬯᬤᬶᬢ᭄ᬬ᭞
ᬅᬦ᭄ᬯᬫ᭄‌ᬯ᭄ᬭᬸᬄᬭᬶᬂᬥᬦᬸᬃᬯ᭄ᬯᬾᬤᬚᬸᬭᬸᬦᬶᬓᬳᬸᬯᬸᬲ᭄ᬓᬵᬓᬸᬲᬶᬗ᭄ᬳᬦ᭄ᬬᬭᬶᬂᬧ᭄ᬭᬂ᭞
ᬤᬾᬯᬵᬗ᭄ᬕᬵᬦᬾᬓᬢᬸᬗ᭄ᬕᬸᬮ᭄ᬦ᭄ᬬᬲᬗᬗᬶᬯᬸᬓᬤᬷᬦ᭄ᬤ᭄ᬭᬵᬤᬶᬫᬶᬮ᭄ᬯᬵᬫᬸᬓᬾᬂᬧ᭄ᬭᬂ᭛

᭝᭙᭑᭖᭝\᭝᭑᭔᭗᭝\᭝᭑᭘᭝᭟ᬅᬫ᭄ᬩᭂᬓ᭄ᬦᬶᬂᬤᬵᬲᬰᬹᬭᬵᬧ᭄ᬭᬗᬭᬸᬫᬸᬳᬸᬦᬧᬦ᭄ᬓᬵᬲᬢᬦ᭄ᬧ᭄ᬯᬂᬳᬢᬶᬦ᭄ᬬ᭞
ᬫᬢ᭄ᬢᬵᬯᬷᬃᬬ᭄ᬬᬵᬗᬸᬳᬸᬄᬕᭃᬂᬦᬶᬓᬫᬦᬦᬶᬓᬭᬶᬂᬧ᭄ᬭᬂᬫᬸᬭᬸᬩ᭄ᬢᬦ᭄ᬧᬳᬷᬗᬦ᭄᭞
ᬫᬶᬗ᭄ᬱᭀᬃᬫᭂᬦ᭄ᬢᬲ᭄ᬫᬭᬶᬂᬢᬸᬗ᭄ᬕᬗᬦᬧᬦᬳᬸᬬᬂᬓ᭄ᬯᬾᬳ᭄ᬦ᭄ᬬᬲᬾᬯ᭄ᬯᬃᬯ᭄ᬯᬸᬤᬵᬟᭂᬫ᭄᭞
ᬫᬵᬢᬗ᭄ᬕᬦ᭄ᬬᬵᬧᬸᬧᬸᬮ᭄ᬫ᭄ᬯᬂᬥ᭄ᬯᬚᬦᬶᬓᬤᬸᬫᬶᬮᬄᬘᬶᬢ᭄ᬭᬫᬾᬖᬵᬓᬶᬮᬢ᭄ᬫᬵᬲ᭄᭛

᭝᭙᭑᭗᭝\᭝᭑᭔᭗᭝\᭝᭑᭙᭝᭟ᬲᬂᬚᬸᬃᬯ᭄ᬯᬵᬚᬵᬩᬮᬭ᭄ᬯᬂᬧ᭄ᬭ᭄ᬬᬸᬢᬧᬶᬦᬓᬲᬾᬦᬵᬧᬢᬶᬧ᭄ᬭᬵᬡᬦᬶᬂᬧ᭄ᬭᬂ᭞
ᬓᬧ᭄ᬯᬵᬤᬦ᭄ᬤᬦ᭄ᬭᬸᬓᬸᬄᬫᬵᬲ᭄ᬓᬯᬘᬫᬶᬦᬡᬶᬓᬦ᭄ᬮ᭄ᬯᬶᬃᬲᬫᬸᬤ᭄ᬭᬵᬕ᭄ᬦᬶᬫᬸᬦ᭄ᬢᬩ᭄᭞
ᬯᬤ᭄ᬯᬵᬗ᭄ᬚᬸᬃᬯ᭄ᬯᬧ᭄ᬭᬫᬾᬬᬵᬭŧᬲᬬᬸᬢᬕᬚᬳ᭄ᬦ᭄ᬬᬵᬢᬢᬵᬲᬾᬯᬸᬮᬓ᭄ᬱ᭞
ᬮᬵᬓᬵᬦᬾᬓᬥ᭄ᬯᬚᬦ᭄ᬬᬦ᭄ᬧ᭄ᬭᬘᬮᬶᬢᬓᬤᬶᬩᬳ᭄ᬦᬷᬲᭂᬟᭂᬂᬦᬶᬂᬬᬸᬕᬵᬦ᭄ᬢ᭛

᭝᭙᭑᭘᭝\᭝᭑᭔᭗᭝\᭝᭒᭐᭝᭟ᬫᬦ᭄ᬢ᭄ᬭᬷᬭ᭄ᬯᬂᬮᬓ᭄ᬱᬲᬵᬫ᭄ᬧᬸᬦ᭄ᬕᬶᬦᭂᬮᬭᬶᬳᬶᬭᬶᬗᬦ᭄ᬩᬵᬳᬸᬤᬡ᭄ᬟᬵᬗ᭄ᬕᬓᬵᬭ᭞
ᬮᬾᬦ᭄ᬢᬾᬓᬂᬧᬵᬤᬭᬓ᭄ᬱᬧ᭄ᬭᬓᬝᬓᬤᬶᬢᬲᬶᬓ᭄ᬭᬯᬂᬧᬸᬮᬸᬄᬤᬸᬃᬕ᭄ᬕᬦᬶᬂᬧ᭄ᬭᬂ᭞
ᬅᬃᬧ᭄ᬧᬢ᭄ᬫᬸᬗ᭄ᬕ᭄ᬯᬷᬢᭂᬗᬄᬰ᭄ᬭᬷᬦᬺᬧᬲᬸᬢᬫᬸᬔᬦᬶᬂᬲᬶᬗ᭄ᬳᬰᬵᬃᬤ᭄ᬤᬹᬮᬰᬓ᭄ᬢᬶ᭞
ᬓᬤ᭄ᬬᬵᬕᬲ᭄ᬢ᭄ᬬᬵᬗᬸᬬᬸᬧ᭄ᬲᬵᬕᬭᬯᬸᬦᬸᬳᬦᬶᬓᬂᬩ᭄ᬬᬹᬳᬲᬵᬫ᭄ᬧᬸᬦ᭄ᬢᬶᬦᬶᬗ᭄ᬓᬄ᭛

᭛᭜᭛ᬯᬶᬲᬃᬚ᭄ᬚᬶᬢ᭛᭜᭛–⏑⏑|–⏑⏑|–⏑⏑|⏑⏑⏑|⏑–⏑|⏑–⏑|⏑⏓

᭝᭙᭑᭙᭝\᭝᭑᭔᭘᭝\᭝᭑᭝᭟ᬅᬃᬧ᭄ᬧᬢᬶᬓᬂᬯᬭᬕᬂᬲᬳᬲᬲᬶᬮᬶᬳᬸᬲᬷᬧᬟᬦᭀᬭᬯᭂᬤᬶ᭞
ᬲᬶᬂᬲᬓᬲᬫ᭄ᬩᬸᬢᬶᬓᬂᬧᬶᬦᬓᬕᬤᬕᬤᬵᬦ᭄ᬬᬧᬟᬵᬫᬸᬭᬸᬮᬸ᭞
ᬉᬫ᭄ᬩᬦᬮᬶᬯ᭄ᬭᬦᬭᭀᬓ᭄ᬋᬫᭂᬓᬶᬗᬯᬗᬯᬂᬓᬧᬕᬸᬢ᭄ᬓᬯᬮᬸᬬ᭄᭞
ᬤᬸᬓ᭄ᬤᬸᬓᬶᬓᬵᬓᬤᬶᬲᬃᬧ᭄ᬧᬧᬓᬦᬗᬶᬦᬦᬾᬓᬳᬦᬾᬂᬕᬕᬦ᭛

᭝᭙᭒᭐᭝\᭝᭑᭔᭘᭝\᭝᭒᭝᭟ᬯ᭄ᬯᬂᬩᬳᬸᬮᬵᬢᬸᬳᬫᬶᬮ᭄ᬯᬚᬸᬭᬶᬢᬮᬭᬢᭂᬡ᭄ᬟᬲᬶᬓᬵᬕᬶᬦᬸᬢᬸᬓ᭄᭞
ᬐᬧᬸᬢᬸᬮᬶᬗ᭄ᬦ᭄ᬬᬦᬶᬳᬦ᭄ᬮᬓᬸᬯᬍᬲᬶᬕᬸᬢᬸᬓ᭄ᬩᬸᬭᬸᬤᬾᬫᬸᬧᬶᬲᬸᬄ᭞
ᬦ᭄ᬤᬶᬦ᭄ᬯᭂᬦᬗᬗ᭄ᬕᬸᬢᬸᬓᬵᬗ᭄ᬭᬳᬦᬢᬦᬸᬪᬬᬵᬓᬸᬧᬸᬢᬸᬧ᭄ᬭᬶᬳᬯᬓ᭄᭞
ᬤ᭄ᬯᬮ᭄ᬧᬸᬢᬸᬤᬾᬫᬸᬧᬮᬓ᭄ᬯᬦᬶᬓᬢᬶᬕᬯᭂᬮᬲ᭄ᬢᭂᬗᬳᬾᬮᬓᬸᬢ᭛

᭝᭙᭒᭑᭝\᭝᭑᭔᭘᭝\᭝᭓᭝᭟ᬩ᭄ᬭᬵᬳ᭄ᬫᬡᬯᬦ᭄ᬬᬧᬸᬮᬶᬄᬕᬮᬳᬧᬸᬧᬸᬮᬟᭂᬫ᭄ᬧᬶᬦᬸᬭᬸᬕ᭄ᬦ᭄ᬬᬋᬩᬄ᭞
ᬢᬦ᭄‌ᬯ᭄ᬭᬸᬳᬯᬾᬤᬓᬸᬭᬂᬓᬸᬭᬗᬚᬶᬫᬓᬧᬗ᭄ᬳᬟᬢᬶᬫ᭄ᬩᬸᬮᬶᬓᬵ᭞
ᬓᬾᬧ᭄ᬯᬦᬶᬓᬂᬫᬸᬲᬸᬳᬫ᭄ᬭᬗᬧᬟᬯᭂᬤᬶᬬᬦ᭄ᬭᬳᬶᬓᬵᬫᬶᬚᬶᬮ᭞
ᬗ᭄ᬳᬶᬂᬧᬫᭂᬤᬶᬦ᭄ᬬᬧᬸᬮᬸᬢ᭄ᬧᬸᬮᬸᬢᬦᬶᬓᬢᬳᬾᬢᬸᬦᬶᬓᬵᬫᬮᬬᬹ᭛

᭛᭜᭛ᬩᬲᬦ᭄ᬢᬢᬶᬮᬓ᭛᭜᭛––⏑|–⏑⏑|⏑–⏑|⏑–⏑|–⏓

᭝᭙᭒᭒᭝\᭝᭑᭔᭙᭝\᭝᭑᭝᭟ᬦ᭄ᬬᬂᬲᭀᬕᬢᬵᬦ᭄ᬯᬫᬚᬸᬭᬶᬢ᭄ᬓᭂᬦᬢᬦ᭄ᬤ᭄ᬯᬩᭂᬦ᭄ᬢᬭ᭄᭞
ᬫᭀᬚᬃᬓᬸᬢᬶᬓ᭄ᬦ᭄ᬬᬟᬸᬳᬸᬟᬸᬄᬧᬸᬓᬸᬮᬸᬦ᭄ᬮᬭᬦ᭄ᬬ᭞
ᬬᬾᬓᬦ᭄ᬫᬶᬚᬶᬮ᭄ᬧᬭᬘᭂᬗᭂᬮ᭄ᬦ᭄ᬬᬦᭂᬳᭂᬃᬲᬶᬦᬸᬡ᭄ᬟᬂ᭞
ᬓᬤ᭄ᬬᬗ᭄ᬕᬦᬶᬂᬖᬝᬋᬫᭂᬓ᭄ᬢᬶᬓᬬᬦ᭄ᬧᬦᬡ᭄ᬟᭂᬫ᭄᭛

᭝᭙᭒᭓᭝\᭝᭑᭔᭙᭝\᭝᭒᭝᭟ᬰᬶᬯᬵᬧᬸᬮᬶᬄᬓᭂᬦᬧᬶᬮᬶᬲ᭄ᬯᬸᬮᬗᬸᬦ᭄ᬓᬚᬸᬗ᭄ᬓᭂᬮ᭄᭞
ᬫᬶᬢ᭄ᬭᬵᬦᬸᬮᬸᬂ‌ᬫ᭄ᬧᬸᬫᬧᬢᬾᬓᬸᬫᬦᬳ᭄ᬢᬫᬗ᭄ᬓᭀ᭞
ᬏᬗᭂᬢ᭄‌ᬗ᭄ᬳᬸᬮᬸᬦ᭄ᬭᬶᬓᬶᬢᬪᬵᬕ᭄ᬬᬢᬲᬶᬫ᭄ᬬᬦᬾᬗᭂᬢ᭄᭞
ᬲ᭄ᬢ᭄ᬭᬷᬦᬶᬗ᭄ᬳᬸᬮᬸᬦ᭄ᬓᬶᬢᬢᬸᬮᬓ᭄ᬱᬬᬓᭀᬳᬤᬾᬓᬶ᭛

᭝᭙᭒᭔᭝\᭝᭑᭔᭙᭝\᭝᭓᭝᭟ᬦᬵᬮᬶᬂᬦᬶᬭᬫ᭄ᬧᬸᬢᬸᬘᬧᬂᬧ᭄ᬭᬚᬸᬭᬶᬢ᭄ᬲᬶᬮᬶᬄᬧ᭄ᬭᬂ᭞
ᬆᬭᭀᬓ᭄ᬭᬶᬦᭀᬓᬯᬸᬭᬯᬸᬃᬧᬟᬢᬦ᭄ᬯ᭄ᬭᬶᬭᬵᬢ᭄ᬦ᭄ᬬ᭞
ᬢᬾᬕ᭄ᬢᭀᬕ᭄ᬟᬟᬧ᭄ᬦᬶᬓᬩᬸᬩᬸᬮ᭄ᬕᬶᬦᬮᬄᬢᬶᬦᬗ᭄ᬓᬶᬲ᭄᭞
ᬟᭃᬳᬓ᭄ᬫᬸᬲᬸᬳ᭄ᬦ᭄ᬬᬲᬶᬦᬸᬟᬢ᭄ᬦ᭄ᬬᬧᭂᬚᬄᬓᬲᭀᬭᬦ᭄᭛

᭝᭙᭒᭕᭝\᭝᭑᭔᭙᭝\᭝᭔᭝᭟ᬕᭂᬦ᭄ᬢᭃᬭᬶᬰᬩ᭄ᬤᬦᬶᬕᬸᬩᬃᬡ᭄ᬦ᭄ᬬᬩᬗᬸᬦ᭄ᬲᬶᬮᬶᬄᬧᬺᬧ᭄᭞
ᬓᬤ᭄ᬬᬵᬘᬓᭂᬧ᭄ᬥ᭄ᬯᬦᬶᬦᬶᬓᬂᬓᬸᬓᬸᬮᬦ᭄ᬓᬋᬲᬺᬲ᭄᭞
ᬓᬗ᭄ᬱᬶᬦ᭄ᬬᬮᬵᬕᬶᬫᬦᬳᬫ᭄ᬩᭂᬓᬶᬗᬚ᭄ᬭᬶᬳᬶᬂᬧ᭄ᬭᬂ᭞
ᬫᭀᬗ᭄ᬫᭀᬗᬦᬗ᭄ᬕ᭄ᬬᬢᬦᬫᬃᬫᬘᬦᬰ᭄ᬭᬶᬗᭀᬮᬶᬄ᭛

᭝᭙᭒᭖᭝\᭝᭑᭔᭙᭝\᭝᭕᭝᭟ᬯᬤ᭄ᬯᬵᬦᬺᬧᬵᬢ᭄ᬫᬚᬢᬸᬫᬫ᭄ᬧᬸᬳᬓᭂᬦ᭄ᬕᬤᬵᬦ᭄ᬬ᭞
ᬭ᭄ᬯᬂᬮᬓ᭄ᬱᬢᬦ᭄ᬓᬸᬭᬗᬲᭂᬗ᭄ᬳᬶᬢᬲᬶᬗ᭄ᬳᬦᬵᬤ᭞
ᬅᬓ᭄ᬯᬾᬄᬢᬶᬓᭂᬮ᭄ᬢᬶᬓᭂᬮᬶᬕᬵᬦᬶᬮᬯᬦ᭄ᬬᬋᬫ᭄ᬧᬸᬄ᭞
ᬅᬗᬃᬯ᭄ᬯᬂᬧᬸᬮᬹᬳᬸᬮᬶᬳᬶᬓᬵᬭᬶᬧᬢᬸᬗ᭄ᬕᬮᬦ᭄ᬬ᭛

᭝᭙᭒᭗᭝\᭝᭑᭔᭙᭝\᭝᭖᭝᭟ᬯᬷᬭᬵᬦᬧᬸᬓ᭄ᬭᬗᬶᬦᬧᬶᬡ᭄ᬟᬲᬳᬰ᭄ᬭᬯᬺᬦ᭄ᬤ᭞
ᬫᬾᬯ᭄ᬯᬷᬯᬸᬓᭀᬝᬶᬧᬕᬮᬳ᭄ᬦ᭄ᬬᬧᬋᬂᬢᬸᬫᬫ᭄ᬧᬸᬄ᭞
ᬕᭂᬓ᭄ᬖᭀᬃᬋᬩᬄᬯᬶᬨᬮᬲᬶᬂᬓᬶᬦᬬᬸᬳ᭄ᬦ᭄ᬬᬭᬸᬦ᭄ᬢᬸᬄ᭞
ᬲᬯᬺᬦ᭄ᬤᬫᬵᬢᬶᬕᬶᬦᬮᬄᬲᬯᬦᬾᬄᬧᬶᬦᭃᬓᬦ᭄᭛

᭝᭙᭒᭘᭝\᭝᭑᭔᭙᭝\᭝᭗᭝᭟ᬲᬾᬯ᭄ᬯᬃᬯ᭄ᬯᬸᬤᬵᬫᬦᬫᬦᬄᬫ᭄ᬯᬗᬶᬓᬵᬗᬕᬡ᭄ᬟᬶ᭞
ᬢᬦ᭄ᬤᬗ᭄ᬦ᭄ᬬᬢᬦ᭄ᬤ᭄ᬯᬓᬶᬦᬯᭂᬤ᭄ᬬᬦᬧᬦ᭄ᬓᬋᬲᬺᬲ᭄᭞
ᬳ᭄ᬭᬹᬦ᭄ᬬᬵᬦ᭄ᬭᬶᬓᬶᬂᬕᬕᬦᬲᭃᬄᬓᬤᬶᬫᬾᬖᬫᭂᬡ᭄ᬟᬸᬂ᭞
ᬲᬃᬘᭂᬩ᭄ᬢᬶᬩᬵᬗᭂᬦᬦᬶᬲᬶᬂᬓᭂᬦᬢᬦ᭄ᬧᬲᬵᬭ᭛

᭝᭙᭒᭙᭝\᭝᭑᭔᭙᭝\᭝᭘᭝᭟ᬯᬤ᭄ᬯᬵᬦᬭᬾᬦ᭄ᬤ᭄ᬭᬫᬮᬬᬹᬲᬯᬢᭂᬓ᭄ᬯᬢᭂᬓ᭄ᬦ᭄ᬬ᭞
ᬧᬾᬓᬧ᭄ᬭᬯᬷᬭᬓᭂᬦᬢᬦ᭄ᬤ᭄ᬯᬬᬬᬧ᭄ᬭᬗᬗ᭄ᬭᭀᬓ᭄᭞
ᬓᭀᬫ᭄ᬩᬓ᭄ᬮᬶᬦᬹᬤᬯᬮᬶᬓᬦ᭄ᬓᬸᬫᭂᬮᬩ᭄ᬥ᭄ᬯᬚᬦ᭄ᬬ᭞
ᬳᬶᬫ᭄ᬧᭂᬃᬦᬤᬷᬓᬶᬦᭂᬩᬸᬭᬶᬂᬕᬚᬲᬾᬯᬸᬮᬓ᭄ᬱ᭛

᭝᭙᭓᭐᭝\᭝᭑᭔᭙᭝\᭝᭙᭝᭟ᬪᬵᬢ᭄ᬭᬶᬗ᭄ᬰᬮᬓ᭄ᬱᬗᬧᬸᬮᬶᬄᬓᬮᬸᬮᬸᬦ᭄ᬓᬯᬗ᭄ᬱᬸᬮ᭄᭞
ᬓᬵᬮᬄᬢᬶᬩᬵᬲᬶᬮᬶᬳᬶᬤᭂᬓ᭄ᬲᬶᬦᭂᬲᭂᬩ᭄ᬧᬶᬦᭃᬓᬦ᭄᭞
ᬋᬫ᭄ᬧᬓ᭄ᬢᬶᬓᭂᬮ᭄ᬯᬶᬨᬮᬲᬮ᭄ᬯᬶᬭᬶᬲᬜ᭄ᬚᬢᬦ᭄ᬬ᭞
ᬮ᭄ᬯᬶᬃᬓᬬ᭄ᬯᬓᬬ᭄ᬯᬦᬲᬶᬧᬢ᭄ᬢ᭄ᬭᬋᬩᬄᬓᬮᬶᬡ᭄ᬟ᭄ᬯᬦ᭄᭛

᭝᭙᭓᭑᭝\᭝᭑᭔᭙᭝\᭝᭑᭐᭝᭟ᬯᬤ᭄ᬯᬵᬦᬭᬾᬰ᭄ᬯᬭᬾᬦᬢ᭄ᬬᬦᬶᬭᬾᬂᬓᬲᬶᬗ᭄ᬳᬦ᭄᭞
ᬰᬓ᭄ᬢᬶᬧ᭄ᬭᬯᬷᬭᬧᬭᬧᭃᬓᬶᬫᬸᬲᬸᬄᬬᬦᬶᬂᬧ᭄ᬭᬂ᭞
ᬬᬾᬓᬵᬧᬸᬮᬶᬄᬢᬦᬯᭂᬤᬷᬭᬶᬧᬸᬩᬵᬡᬯᬃᬱ᭞
ᬯᬦ᭄ᬬᬵᬦᬸᬲᬸᬧ᭄ᬢᭂᬧᭂᬢᬫᬹᬓ᭄ᬫᬓᬲᭀᬂᬟᬟᬧ᭄ᬦ᭄ᬬ᭛

᭝᭙᭓᭒᭝\᭝᭑᭔᭙᭝\᭝᭑᭑᭝᭟ᬓᬕ᭄ᬬᬢ᭄ᬩᬮᬵᬦᬺᬧᬢᬶᬧᬸᬢ᭄ᬭᬫᬮᬸᬬ᭄ᬢᬶᬦᬗ᭄ᬓᬶᬲ᭄᭞
ᬅᬓ᭄ᬯᬾᬳᬦᬫ᭄ᬭᬶᬳᬢᬯᬦ᭄ᬢᬶᬓᬶᬢᬦ᭄ᬓᬕᭃᬫᬦ᭄᭞
ᬫᭂᬗ᭄ᬕᭂᬧ᭄ᬓᬤᬶᬚ᭄ᬭᬶᬳᬓᬶᬓᬶᬩ᭄ᬫᬮᬬᬹᬢᬦᬤᬺᬲ᭄᭞
ᬫᬸᬦ᭄ᬤᬸᬃᬬᬬᬵᬩᬮᬦᬭᬾᬰ᭄ᬯᬭᬤᬸᬃᬩ᭄ᬩᬮᬵᬮ᭄ᬯᬂ᭛

᭝᭙᭓᭓᭝\᭝᭑᭔᭙᭝\᭝᭑᭒᭝᭟ᬢᬦ᭄ᬚ᭄ᬭᬶᬄᬩᬮᬦᬺᬧᬢᬶᬥᬶᬃᬬ᭄ᬬᬲᬳᬵᬪᬶᬫᬵᬦ᭞
ᬅᬧ᭄ᬭᬂᬓᬭᬸᬂᬧᬟᬢᬸᬫᬶᬗ᭄ᬕᬮᬓᭂᬦ᭄ᬟᬟᬧ᭄ᬦ᭄ᬬ᭞
ᬤᬾᬦᬶᬂᬲᬶᬮᬶᬄᬧᭂᬟᭂᬓᬭᭀᬓ᭄ᬯᭂᬓᬲᬦ᭄ᬲᬶᬮᬶᬄᬧᬺᬧ᭄᭞
ᬩᭂᬓ᭄ᬢᭂᬕ᭄ᬳᭂᬳᭂᬄᬓᬳᭂᬦᭂᬓᬦ᭄ᬚ᭄ᬭᬶᬳᬶᬓᬂᬮᬸᬫᬸᬫ᭄ᬧᬢ᭄᭛

᭝᭙᭓᭔᭝\᭝᭑᭔᭙᭝\᭝᭑᭓᭝᭟ᬅᬯ᭄ᬭᬵᬮᬬᬹᬩᬮᬦᬭᬾᬦ᭄ᬤ᭄ᬭᬱᬸᬢᬵᬯᬺᬕᬯ᭄ᬭᬶᬦ᭄᭞
ᬰᬓ᭄ᬢᬶᬧ᭄ᬭᬯᬷᬭᬓᬧᬦᬦ᭄ᬓᭂᬦᬧᬓ᭄ᬱᬧᬓ᭄ᬱᬦ᭄᭞
ᬳᬫ᭄ᬳᬫ᭄ᬢᭂᬓᬵᬗᬫᬳᬫᬄᬩᬮᬲᬂᬦᬭᬾᬦ᭄ᬤ᭄ᬭ᭞
ᬅᬧ᭄ᬬᬓ᭄ᬢᭂᬓᬧ᭄ᬦ᭄ᬬᬦᬗᬸᬘᬧ᭄ᬢᬸᬳᬸᬲᬶᬗ᭄ᬳᬭᬶᬂᬧ᭄ᬭᬂ᭛

᭝᭙᭓᭕᭝\᭝᭑᭔᭙᭝\᭝᭑᭔᭝᭟ᬐᬓᭀᬂᬯᬢᭂᬓ᭄ᬭᬖᬸᬲᬸᬢᬧ᭄ᬭᬶᬳᬯᬓ᭄ᬫᬸᬫᬗ᭄ᬓᭀ᭞
ᬳᬬ᭄ᬯᬵᬧ᭄ᬭᬗᬸᬦ᭄ᬤᬸᬭŧᬯᬵᬧᬗᬮᬶᬄᬧᬭᬗ᭄ᬓᬾ᭞
ᬆᬧᬦ᭄ᬬᬢᬦ᭄ᬳᬦᬲᬶᬳᬦ᭄ᬓ᭄ᬯᬭᬶᬓᬵᬲ᭄ᬬᬲᬶᬳ᭄ᬫᬸ᭞
ᬓᬵᬢᭀᬦ᭄ᬧᭂᬚᬳ᭄ᬫᬸᬧᬸᬲᬸᬲᭂᬗ᭄ᬓ᭄ᬯᬭᬶᬲᬜ᭄ᬚᬢᬗ᭄ᬓᬸ᭛

᭝᭙᭓᭖᭝\᭝᭑᭔᭙᭝\᭝᭑᭕᭝᭟ᬦᬵᬮᬶᬂᬦᬶᬓᬵᬫᬸᬢᬸᬗᬗᭂᬫ᭄ᬩᬸᬮᬶᬢᬦ᭄ᬧᬦᬗ᭄ᬕᭂᬮ᭄᭞
ᬓ᭄ᬯᬾᬳ᭄ᬦ᭄ᬬᬵᬧ᭄ᬭᬫᬾᬬᬓᬤᬶᬲᬵᬕᬭᬢᬦ᭄ᬧᬧᬶᬗ᭄ᬕᬶᬭ᭄᭞
ᬫᬃᬫ᭄ᬫᬦ᭄ᬬᬯᬵᬦᬶᬲᬳᬲᬵᬫ᭄ᬭᬗᬫᬹᬓ᭄ᬢᬸᬫᬶᬡ᭄ᬟᬶᬄ᭞
ᬤᬸᬓ᭄ᬤᬸᬓ᭄ᬧᬦᬄᬓᬤᬶᬳᬸᬤᬦ᭄ᬬᬢᬧᬗ᭄ᬳᬋᬧ᭄ᬦ᭄ᬬ᭛

᭝᭙᭓᭗᭝\᭝᭑᭔᭙᭝\᭝᭑᭖᭝᭟ᬅᬗ᭄ᬯᬾᬳᬶᬲᬜ᭄ᬚᬢᬳᬸᬫᬸᬂᬕᬸᬫᬸᬭᬸᬄᬲᬸᬭᬓ᭄ᬦ᭄ᬬ᭞
ᬅᬗ᭄ᬭᭀᬓᬢᬫ᭄ᬩᭂᬳᬶᬳᬋᬧ᭄ᬓᬸᬫᬸᬘᬸᬧ᭄ᬥ᭄ᬯᬚᬦ᭄ᬬ᭞
ᬅᬓ᭄ᬯᬾᬄᬧᭂᬚᬄᬢᬦᬯᭂᬤᬷᬧᬢᬶᬫᬗ᭄ᬓᬶᬦᬾᬫ᭄ᬩᬸᬄ᭞
ᬮ᭄ᬯᬶᬃᬮᬃᬯ᭄ᬯᬮᬃᬯ᭄ᬯᬦᬋᬩᬸᬢ᭄ᬤᬫᬭᬮ᭄ᬯᬗᬾᬫ᭄ᬩᬸᬄ᭛

᭝᭙᭓᭘᭝\᭝᭑᭔᭙᭝\᭝᭑᭗᭝᭟ᬓ᭄ᬭᬹᬭᬵᬧᬸᬮᬶᬄᬩᬮᬦᬭᬾᬦ᭄ᬤ᭄ᬭᬱᬸᬢᬵᬫᬸᬓᬫ᭄ᬭᬶᬄ᭞
ᬫᬸᬦ᭄ᬤᬸᬃᬩᬮᬦᬺᬧᬢᬶᬰᬷᬖ᭄ᬭᬫᬸᬯᬄᬢᬸᬫᬫ᭄ᬧᬸᬄ᭞
ᬏᬦᬓ᭄ᬲᬶᬮᬶᬄᬕᬮᬳᬧᬦ᭄ᬧᬟᬯᬵᬦᬶᬯᬵᬦᬶ᭞
ᬲᭃᬄᬲᬵᬳᬲᬵᬗᬸᬟᬶᬓᬸᬟᬶᬓ᭄ᬧ᭄ᬭᬗᬶᬓᬵᬲᬶᬮᬶᬄᬲᭀᬩ᭄᭛

᭝᭙᭓᭙᭝\᭝᭑᭔᭙᭝\᭝᭑᭘᭝᭟ᬏᬦᬓ᭄ᬫᬭᬵᬧ᭄ᬭᬗᬭᬸᬓᭂᬢ᭄ᬧᬟᬦᭀᬭᬫᬸᬦ᭄ᬤᬸᬭ᭄᭞
ᬭ᭄ᬯᬂᬬᭀᬚᬦᬂᬧᬪᬭᬢᬦ᭄ᬧᬟᬲᭃᬄᬕᬚᬵᬰ᭄ᬯ᭞
ᬲᬵᬫ᭄ᬧᬸᬦ᭄ᬋᬩᬄᬯᬸᬓᬶᬭᬦᬓ᭄ᬦ᭄ᬬᬯᬢᬸᬦ᭄ᬬᬓᬩ᭄ᬯᬂ᭞
ᬅᬓ᭄ᬯᬾᬄᬚᬸᬭᬂᬫᬭᬶᬚᬸᬭᬂᬯᭂᬓᬲᬦ᭄ᬓᬳᬶᬦ᭄ᬬ᭛

᭝᭙᭔᭐᭝\᭝᭑᭔᭙᭝\᭝᭑᭙᭝᭟ᬗ᭄ᬓᬵᬦᬾᬭᬸᬳᬸᬃᬕᬸᬦᬸᬗᬶᬓᬂᬧ᭄ᬭᬗᬭᭀᬓ᭄ᬲᬶᬮᬶᬄᬲᭀᬩ᭄᭞
ᬅᬧ᭄ᬭᬂᬲᬸᬫᭂᬗ᭄ᬓᬢᬸᬫᬸᬭᬸᬦ᭄ᬧᬟᬭᭀᬢᬭᭀᬤ᭄ᬭ᭞
ᬋᬧ᭄ᬢᬦ᭄ᬓᬢᭀᬦ᭄ᬳᬦᬦᬯᬵᬲ᭄ᬢᭂᬓᬧᬶᬂᬳᬶᬫᬵᬯ᭄ᬭᬵ᭞
ᬭᬫ᭄ᬬᬵᬢᬸᬮᬶᬲ᭄ᬧ᭄ᬭᬗᬶᬓᬓᭀᬦᭂᬗᬸᬦᭂᬂᬢᬶᬦᭀᬦ᭄ᬢᭀᬦ᭄᭛

᭝᭙᭔᭑᭝\᭝᭑᭔᭙᭝\᭝᭒᭐᭝᭟ᬩ᭄ᬭᬵᬳ᭄ᬫᬃᬱᬶᬰᬾᬯᬲᬸᬕᬢᬵᬤᬶᬭᬶᬲᭀᬭᬦᭀᬦ᭄ᬢᭀᬦ᭄᭞
ᬫ᭄ᬯᬂᬯ᭄ᬯᬂᬚ᭄ᬭᬶᬳᬶᬂᬭᬡᬳᬸᬯᬸᬲ᭄ᬓᬢᬸᬳᬦ᭄ᬯᬬᬳ᭄ᬦ᭄ᬬ᭞
ᬓ᭄ᬯᬾᬳ᭄ᬦ᭄ᬬᬵᬢᬢᬵᬦᬸᬤᬶᬗᬶᬳᬃᬱᬦᭂᬳᭂᬃᬢᬸᬫᭂᬗ᭄ᬳᬵ᭞
ᬅᬓ᭄ᬭᬓ᭄ᬧᬟᬵᬢ᭄ᬭᬶᬕᬸᬫᬸᬭᬸᬄᬭᬶᬧᬗᬤ᭄ᬯᬓᭂᬦ᭄ᬬ᭛

᭝᭙᭔᭒᭝\᭝᭑᭔᭙᭝\᭝᭒᭑᭝᭟ᬭᬷᬬᬹᬓ᭄ᬋᬩᬄᬓᬶᬤᬸᬮᬮᬄᬭᬶᬦᭂᬩᬸᬢ᭄ᬲᬶᬦᭃᬓᬦ᭄᭞
ᬭᬷᬬᬹᬓ᭄ᬋᬩᬄᬫᬸᬯᬳᬮᬄᬓᬲᭂᬲᭃᬳᬶᬓᬂᬮᭀᬭ᭄᭞
ᬭᬷᬬᬹᬓ᭄ᬋᬩᬄᬫᬸᬯᬳᬶᬓᬂᬓᬶᬤᬸᬮᬮ᭄ᬯᬗᬓ᭄ᬯᬾᬄ᭞
ᬭᬷᬬᬹᬓ᭄ᬋᬩᬄᬧᬶᬦᭂᬕᬢᬦ᭄ᬯᭂᬤᬶᬯᭃᬓᬶᬓᬂᬮᭀᬭ᭄᭛

᭝᭙᭔᭓᭝\᭝᭑᭔᭙᭝\᭝᭒᭒᭝᭟ᬆᬳᬸᬄᬧᬶᬭᬂᬚᬸᬭᬸᬫᬸᬯᬄᬲᬓᬮᭀᬃᬢᬸᬫᬦ᭄ᬤᬂ᭞
ᬭᬷᬬᬹᬓ᭄ᬋᬩᬄᬓᬶᬤᬸᬮᬮᬄᬩᬶᬦᬸᬭᬸᬦ᭄ᬬᬓᬕ᭄ᬬᬢ᭄᭞
ᬓᬤ᭄ᬬᬵᬦᬸᬢᬸᬄᬓᬮᬧᬤᬾᬦ᭄ᬬᬫᬫᭃᬓᬶᬢᭂᬡ᭄ᬟᬲ᭄᭞
ᬦᬵᬮᬶᬂᬦᬶᬓᬵᬳᬦᬢᬮᬾᬦᬗᬸᬢᬹᬓᬧᬹᬳᬦ᭄᭛

᭝᭙᭔᭔᭝\᭝᭑᭔᭙᭝\᭝᭒᭓᭝᭟ᬰᬷᬃᬡ᭄ᬦᬂᬲᬫᬡ᭄ᬟᬮᬲᬫᬡ᭄ᬟᬮᬓᭀᬦ᭄ᬤᬸᬭᬦ᭄ᬲ᭄ᬬᬸᬄ᭞
ᬅᬯᬺᬕ᭄ᬧᬟᬵᬗ᭄ᬳᬶᬮᬶᬲᬶᬭᬫ᭄ᬧᬸᬢᭂᬓᬾᬂᬓᬦᬶᬦ᭄ᬬᬦ᭄᭞
ᬅᬧ᭄ᬭᬓ᭄ᬧ᭄ᬭᬓᬦ᭄ᬤᬶᬢᬓᬓᬶᬳ᭄ᬬᬗᬸᬚᬃᬦᬶᬦᬶᬳ᭄ᬬᬂ᭞
ᬧᬸᬢ᭄ᬭᬷᬦᬶᬓᬵᬓᬩᬸᬋᬗᬾᬓ᭄ᬩᬸᬋᬗᬾᬓ᭄ᬢᬶᬦᬗ᭄ᬕᬸᬂ᭛

᭝᭙᭔᭕᭝\᭝᭑᭔᭙᭝\᭝᭒᭔᭝᭟ᬲᬵᬫ᭄ᬧᬸᬦ᭄ᬢᭂᬓᬾᬭᬸᬳᬸᬭᬶᬗᬕ᭄ᬭᬫᬸᬯᬄᬧᬟᬵᬯᬺᬕ᭄᭞
ᬯ᭄ᬯᬂᬯᬺᬤ᭄ᬥᬯᬺᬤ᭄ᬥᬕᬸᬭᬸᬦᬶᬦ᭄ᬬᬗᬸᬳᬸᬄᬲᬓᬾᬲᭀᬭ᭄᭞
ᬧᬵᬭᬦ᭄ᬧᬶᬦᬯᬺᬕᬓᭂᬦᬵᬫᬧᬮᬶᬂᬓᬓᬶᬳ᭄ᬬᬂ᭞
ᬯᬶᬓ᭄ᬯᬵᬜᬭᬸᬓ᭄ᬯᬶᬱᬬᬭᬓ᭄ᬯᬦᬶᬫᬶᬢ᭄ᬢᬦᬶᬂᬯᬺᬕ᭄᭛

᭝᭙᭔᭖᭝\᭝᭑᭔᭙᭝\᭝᭒᭕᭝᭟ᬮᬵᬯᬦ᭄ᬢᬸᬭᬸᬦ᭄ᬧᬢᬧᬦᭂᬫ᭄ᬩᬸᬮᬶᬳᬬ᭄ᬯᬫᬸᬦ᭄ᬤᬸᬭ᭄᭞
ᬅᬫ᭄ᬩᭂᬓ᭄ᬗ᭄ᬯᬗᬶᬂᬓᬕᬸᬭᬸᬦᬶᬦ᭄ᬬᬦᬮᬄᬧᬤᬦ᭄ᬤᬦ᭄᭞
ᬗ᭄ᬯᬂᬧ᭄ᬯᬵᬢᬸᬳᬵᬮᬳᬮᬳᭂᬫ᭄ᬧᬸᬩᬸᬬᬸᬢ᭄ᬢᬮᬫ᭄ᬧᬄ᭞
ᬦᬵᬮᬶᬂᬦᬶᬦᬶᬫ᭄ᬧᬸᬓᬩᬮᬶᬓ᭄ᬯᭂᬤᬶᬯᭃᬓ᭄ᬓᬓᬶᬫ᭄ᬧᬸ᭛

᭝᭙᭔᭗᭝\᭝᭑᭔᭙᭝\᭝᭒᭖᭝᭟ᬯᬷᬭᬵᬧ᭄ᬭᬗᬶᬂᬢᭂᬕᬮᬬᬸᬦ᭄ᬧᬟᬯᬵᬦᬶᬯᬵᬦᬶ᭞
ᬓᭀᬦ᭄ᬢᬩ᭄ᬫᬗᭀᬦ᭄ᬢᬩᬓᭂᬦᬫ᭄ᬭᬗᬫᬹᬓᬜᬓ᭄ᬭ᭞
ᬓᬾᬤᭂᬃᬧᬟᬵᬓᬸᬮᬶᬮᬶᬗᬦ᭄ᬕᬸᬫᬸᬮᬸᬂᬭŧᬦ᭄ᬬ᭞
ᬮ᭄ᬯᬶᬃᬦᬵᬕᬫᭀᬮᬶᬳᬫᭂᬩᭂᬤ᭄ᬕᬚᬫᬢ᭄ᬢᬲᬵᬮᬲ᭄᭛

᭝᭙᭔᭘᭝\᭝᭑᭔᭙᭝\᭝᭒᭗᭝᭟ᬏᬦᬓ᭄ᬤᬳᬢ᭄ᬧ᭄ᬭᬗᬶᬓᬓᬵᬤ᭄ᬪᬸᬢᬭᬶᬂᬢ᭄ᬭᬶᬮᭀᬓ᭞
ᬆᬧᬦ᭄ᬓᬢᬸᬳ᭄ᬯᬦᬢᭂᬯᭂᬓ᭄ᬢᭂᬯᭂᬓᬦ᭄ᬧᬟᬵᬓ᭄ᬭᬶᬲ᭄᭞
ᬮᬾᬦ᭄ᬢᬂᬲᬶᬮᬶᬄᬢᬸᬚᬳᬫᬢᬺᬫᬫᬚ᭄ᬭᬫᬗ᭄ᬤᬸᬓ᭄᭞
ᬩᬵᬳᬸᬦ᭄ᬬᬭᬸᬦ᭄ᬢᬸᬳᬲᬓᬶᬢ᭄ᬢ᭄ᬭᬸᬲᬗᭂᬫ᭄ᬩᬓᭂᬫ᭄ᬩᬓ᭄᭛

᭝᭙᭔᭙᭝\᭝᭑᭔᭙᭝\᭝᭒᭘᭝᭟ᬲᭀᬚᬃᬡ᭄ᬦ᭄ᬬᬓᬵᬢᬭᬦᭂᬳᭂᬃᬫᬭᬳᬸᬧ᭄ᬭᬳᬸᬧ᭄ᬭᬄ᭞
ᬳᬵᬫᬄᬰᬶᬭᬄᬳᬸᬭᬸᬧᬚᬷᬯᬫᬸᬳᬬ᭄ᬯᬢᬵᬚ᭄ᬭᬶᬄ᭞
ᬳᬬ᭄ᬯᬵᬤ᭄ᬯᬪᭀᬄᬦ᭄ᬤ᭄ᬬᬢᬰᬶᬭᬄᬫᬢᬫᬄᬦ᭄ᬤ᭄ᬬᬚᬷᬯ᭞
ᬩ᭄ᬯᬢ᭄ᬓᬧ᭄ᬭᬯᬷᬭᬦᬶᬓᬶᬢᬦ᭄ᬤᬤᬶᬫᬶŧᬬᬯᬵᬤ᭛

᭝᭙᭕᭐᭝\᭝᭑᭔᭙᭝\᭝᭒᭙᭝᭟ᬦᬵᬮᬶᬂᬦᬶᬓᬵᬢᬸᬘᬧᬰᬩ᭄ᬤᬭᬶᬤᬾᬦᬶᬓᬵᬧ᭄ᬭᬂ᭞
ᬧ᭄ᬬᬓ᭄ᬩ᭄ᬬᬸᬃᬓᭂᬧᬸᬓ᭄ᬓᭂᬢᭂᬍᬩᬸᬓ᭄ᬓᭂᬟᭂᬧᭂᬓ᭄ᬓᭂᬢᬸᬕ᭄ᬢᭀᬕ᭄᭞
ᬘᬾᬂᬳᬲ᭄ᬢᭂᬳᬧ᭄ᬢᭂᬳᬧᬟᬸᬄᬕᭂᬤᭂᬩᭂᬕ᭄ᬟᭂᬳᬓ᭄ᬲ᭄ᬬᭀᬓ᭄᭞
ᬘᬃᬘ᭄ᬘᬩ᭄ᬍᬩᬶᬓ᭄ᬩᭂᬓᬟᬸᬕᭃᬂᬕᬸᬫᭂᬘᬶᬓ᭄ᬕᭂᬍᬫ᭄ᬧᭃᬂ᭛

᭝᭙᭕᭑᭝\᭝᭑᭔᭙᭝\᭝᭓᭐᭝᭟ᬦᬵᬳᬦ᭄ᬢᬗᭂᬮ᭄ᬯᬦᬲᭂᬮᬸᬃᬓᬋᬗᭃᬓᬋᬲᬺᬲ᭄᭞
ᬫᬗ᭄ᬤᬾᬪᬬᬵᬦᬓᬧᬲᬗ᭄ᬖᬦᬶᬓᬵᬕᬸᬫᭂᬦ᭄ᬢᭂᬭ᭄᭞
ᬮᬾᬦ᭄ᬢᬂᬫᬳᬵᬢᬶᬰᬬᬭᭀᬤ᭄ᬭᬧᬗᬮ᭄ᬯᬎᬦ᭄ᬬ᭞
ᬯᬷᬭᬵᬗ᭄ᬕᭂᬢᭂᬫ᭄ᬦᭂᬳᭂᬭᬗᭀᬳᬦᬶᬫᬾᬳ᭄ᬦ᭄ᬬᬫᬢ᭄ᬬ᭛

᭛᭜᭛ᬯᬶᬲᬃᬚ᭄ᬚᬶᬢ᭛᭜᭛–⏑⏑|–⏑⏑|–⏑⏑|⏑⏑⏑|⏑–⏑|⏑–⏑|⏑⏓

᭝᭙᭕᭒᭝\᭝᭑᭕᭐᭝\᭝᭑᭝᭟ᬰ᭄ᬭᬷᬫᬕᬥᬵᬥᬶᬧᬲᬵᬳᬲᬫᬶᬚᬶᬮᬪᬶᬫᬵᬦᬦᬶᬭᬾᬂᬧᬮᬕᬦ᭄᭞
ᬦᬵᬕᬫᬬᬵᬲ᭄ᬢ᭄ᬭᬮᬭᬲ᭄ᬦᬶᬭᬲᭂᬟᭂᬗᬶᬦᬬᬢ᭄ᬪ᭄ᬭᬫᬶᬢᬂᬧᬺŧᬶᬯᬷ᭞
ᬕᭃᬂᬲ᭄ᬯᬭᬦᬶᬂᬢᬮᬶᬤᬾᬦ᭄ᬬᬗᬶᬦᬶᬓᬓᬸᬫᬸᬲᬸᬄᬫᭂᬢᬸᬓᬵᬢᬢᬓᬸᬢ᭄᭞
ᬳ᭄ᬭᬹᬦᬶᬓᬓᬵᬤ᭄ᬪᬸᬢᬓᬵᬢᬭᬕᬸᬦᬸᬗᬳᭂᬮᬃᬯᬭᬓᬤ᭄ᬕᬫᬸᬭᬸᬩ᭄᭛

᭝᭙᭕᭓᭝\᭝᭑᭕᭐᭝\᭝᭒᭝᭟ᬧ᭄ᬭᬚ᭄ᬯᬮᬶᬢᬵᬕ᭄ᬦᬶᬘᬸᬘᬸᬓ᭄ᬦ᭄ᬬᬓᬕᬶᬭᬶᬕᬶᬭᬶᬥᬹᬫᬤᬶᬮᬳ᭄ᬦ᭄ᬬᬫᬸᬭᬸᬩ᭄᭞
ᬲᬾᬓ᭄ᬕᬸᬫᬸᬭᬸᬄᬧᬗᬯᬓ᭄ᬦ᭄ᬬᬓᬸᬫᬶᬲᬶᬓᬫᭂᬕᬢ᭄ᬚᬮᬤᬾᬂᬕᬕᬦ᭞
ᬩᭀᬃᬓᬸᬫᬸᬢᬸᬕ᭄ᬰᬭᬩᬚ᭄ᬭᬲᬂᬅᬚᬓᬸᬫᭂᬢᬸᬕ᭄ᬍᬧᬲᬗ᭄ᬤ᭄ᬯᬶᬕᬸᬡ᭞
ᬢᬾᬕ᭄ᬢᬸᬫᬶᬩᬵᬂᬯᬶᬳᬕᬵᬘᬮᬫᬢᬶᬧᬶᬦᬦᬄᬫᬓᭂᬩᭂᬢ᭄ᬓᭂᬩᭂᬢᬦ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭙᭕᭔᭝\᭝᭑᭕᭑᭝\᭝᭑᭝᭟ᬫᬸᬦ᭄ᬢᬩ᭄ᬓ᭄ᬭᭀᬥᬲᬂᬅᬗ᭄ᬕᬦᬵŧᬓᬤᬶᬩᬳ᭄ᬦᬶᬫᬗᬭᬫᬦᬶᬧᬸᬜ᭄ᬘᬓᬶᬂᬯᬸᬓᬶᬭ᭄᭞
ᬗ᭄ᬓᬵᬦᬾᬓᬹᬯᬭᬦᬶᬂᬭŧᬵᬫᬳᬵᬬᬸᬮᬜ᭄ᬘᬶᬗᬦᬶᬭᬧᬶᬦᬶᬲᬶᬢ᭄ᬲᬶᬦᬶᬗ᭄ᬱᭂᬢᬦ᭄᭞
ᬳ᭄ᬭᬹᬮᬵᬯᬦ᭄ᬮᬭᬲᬤ᭄ᬯᬶᬢᬷᬬᬲᬶᬦᬫᬵᬥ᭄ᬬᬫᬶᬚᬶᬮᬓᭂᬦᬲᬃᬯ᭄ᬯᬲᬜ᭄ᬚᬢ᭞
ᬯᬸᬦ᭄ᬢ᭄ᬯᬷᬓᬂᬕᬕᬦᬵᬦ᭄ᬢᬭᬵᬮᬢᭂᬓᬧᬶᬂᬧᬦᬳᬢᬶᬧᬢᭂᬢᭂᬮ᭄ᬢᬸᬭᬸᬂᬢᬶᬩᬵ᭛

᭝᭙᭕᭕᭝\᭝᭑᭕᭑᭝\᭝᭒᭝᭟ᬤᬾᬯᬦ᭄ᬬᬵᬯᬸᬭᬳᬦ᭄ᬢᭂᬓᬵᬗᬫᬳᬫᬄᬳᬋᬧᬫᬸᬲᬸᬲᬭᬶᬂᬦᬺᬧᬵᬢ᭄ᬫᬚ᭞
ᬮ᭄ᬯᬶᬃᬫᬾᬖᭀᬤᬬᬫᬵᬖᬫᬵᬲᬲᬸᬫᬧᬸᬢ᭄ᬧᭂᬢᭂᬗᬮᬶᬫᬸᬦᬦᬗ᭄ᬳᬸᬤᬦ᭄ᬳᬯᬸ᭞
ᬲᬂᬳ᭄ᬬᬂᬩᬵᬬ᭄ᬯᬦᬮᬧ᭄ᬭᬘᬡ᭄ᬟᬧᬫᬦᬄᬦᬺᬧᬢᬦᬬᬤᬸᬫᬾᬄᬓᬯᬗ᭄ᬱᬸᬮ᭞
ᬩᭂᬓ᭄ᬕᭂᬓ᭄ᬢᭀᬃᬘᭂᬋᬘᭂᬩ᭄ᬢᬶᬩᬾᬂᬩᬮᬦᬭᬾᬰ᭄ᬯᬭᬫᬓᬲᬸᬮᬬᬄᬓᬯᬗ᭄ᬱᬸᬮᬦ᭄᭛

᭝᭙᭕᭖᭝\᭝᭑᭕᭑᭝\᭝᭓᭝᭟ᬰᬓ᭄ᬢᬷᬂᬧ᭄ᬭᬂᬲᬂᬅᬯᬦ᭄ᬢᬶᬦᬵŧᬲᬶᬭᬫᬺᬢ᭄ᬬᬸᬲᬓᬮᬬᬦᬶᬫᬥ᭄ᬬᬦᬶᬂᬫᬸᬲᬸᬄ᭞
ᬫᬗ᭄ᬕᭂᬄᬩᬸᬤ᭄ᬥᬶᬦᬶᬭᬵᬧᬸᬮᬶᬄᬦᭂᬳᭂᬭᬗᬓ᭄ᬯᬫᭂᬚᬳᬦᬦᬭᬾᬰ᭄ᬯᬭᬵᬢ᭄ᬫᬚ᭞
ᬭᬳᬲ᭄ᬬᬵᬦ᭄ᬢ᭄ᬬᬦᬶᬓᬂᬓᬰᬓ᭄ᬢᬶᬦᬶᬦᬬᬢ᭄ᬦᬶᬭᬫᭂᬢᬸᬗᬬᬸᬥᬵᬕ᭄ᬦᬶᬧᬃᬯ᭄ᬯᬢ᭞
ᬩᭀᬃᬫᬸᬗ᭄ᬕ᭄ᬯᬶᬂᬕᬕᬦᬵᬦ᭄ᬢᬭᬵᬮᬧᬟᬬᬢ᭄ᬦᬩᬮᬲᬂᬅᬚᬓᬾᬩᭂᬓᬦ᭄ᬧᬦᬲ᭄᭛

᭝᭙᭕᭗᭝\᭝᭑᭕᭑᭝\᭝᭔᭝᭟ᬢᬦ᭄ᬓᬾᬯ᭄ᬭᬦ᭄ᬲᬂᬅᬚᬵᬧᬦᬤ᭄ᬪᬸᬢᬓᬰᬓ᭄ᬢᬶᬦᬶᬭᬢᬸᬫᬶᬭᬸᬰᬓ᭄ᬢᬶᬲᬂᬭᬖᬸ᭞
ᬋᬧ᭄ᬫᬵᬭᬵᬥᬦᬧᬜ᭄ᬘᬩᬵᬬᬸᬫᭂᬢᬸᬓᬵᬢᬭᬢᬭᬕᬸᬫᭂᬋᬄᬫᬕᭂᬦ᭄ᬢᬸᬭᬦ᭄᭞
ᬓᬩ᭄ᬯᬂᬢᬂᬰᬭᬧᬃᬯ᭄ᬯᬢᬵᬕ᭄ᬦᬶᬓᬤᬶᬳᬦ᭄ᬤᬭᬸᬲᬬᬸᬢᬤᬶᬮᬳ᭄ᬦ᭄ᬬᬭᬶᬂᬮᬗᬶᬢ᭄᭞
ᬪᬸᬃᬢᭀᬕ᭄ᬲᭃᬂᬧᬺᬓᭂᬢᭂᬓ᭄ᬦᬳᬦ᭄ᬲ᭄ᬯᬭᬦᬶᬓᬵᬫᭂᬓᬲᬶᬳᬸᬭᬶᬧᬶᬫᬥ᭄ᬬᬦᬶᬂᬢᬲᬶᬓ᭄᭛

᭝᭙᭕᭘᭝\᭝᭑᭕᭑᭝\᭝᭕᭝᭟ᬫᬗ᭄ᬱᭃᬲᬵᬳᬲᬢᬦ᭄ᬲᬸᬭᬸᬤ᭄ᬲᬂᬅᬦᬸᬧᬵᬥᬶᬧᬢᬶᬫᬦᬳᬶᬭᬦ᭄ᬯᬦᬷᬂᬭᬡ᭞
ᬧᬗ᭄ᬳ᭄ᬭᬶᬓ᭄ᬦᬶᬂᬓᬸᬤᬮᬾᬦ᭄ᬕ᭄ᬭᬶᬢᬶᬂᬭŧᬓᬋᬗ᭄ᬯᬲᭂᬮᬸᬭᬶᬳᬶᬭᬶᬗᬦ᭄ᬳᬦᬾᬳᬋᬧ᭄᭞
ᬧᬓ᭄ᬭᬓ᭄ᬦᬶᬂᬩᬮᬲᬗ᭄ᬖᬫᬗ᭄ᬕ᭄ᬬᬢᬗᬲᬸᬢ᭄ᬭᬶᬩᬮᬲᬂᬅᬚᬯᬵᬦᬶᬓᬵᬫ᭄ᬩᬸᬮᬦ᭄᭞
ᬢᬾᬕ᭄ᬢᭀᬓ᭄ᬮ᭄ᬯᬶᬃᬕᬭᬸᬟᬵᬟᬳᭂᬫ᭄ᬓᭂᬢᬸᬕᬶᬓᬂᬕᬸᬩᬭᬲᬳᬸᬭᬦᬧ᭄ᬭᬢᬶᬥ᭄ᬯᬦᬶ᭛

᭝᭙᭕᭙᭝\᭝᭑᭕᭑᭝\᭝᭖᭝᭟ᬲᬫ᭄ᬧᬸᬦ᭄ᬬᬦ᭄ᬮᬸᬫᭂᬧᬲ᭄ᬧᬦᬄᬲᬂᬅᬦᬸᬧᬵᬥᬶᬧᬓᬤᬶᬭᬸᬕᬗᬡ᭄ᬟᬫᬡ᭄ᬟᬮ᭞
ᬧᬵᬢᬵᬮᬲ᭄ŧᬲᬫᬵᬧ᭄ᬢᬦᬵᬕᬍᬓᭂᬭᬶᬂᬪᬸᬯᬦᬭᬸᬫᭂᬩᬸᬢᬶᬦᬺᬧᬵᬢ᭄ᬫᬚ᭞
ᬧᭀᬭᭀᬢ᭄ᬩᭀᬃᬤᬸᬫᬶᬮᬄᬫᬭᬂᬯᬶᬱᬲᬶᬦᭂᬫ᭄ᬩᬸᬭᬓᭂᬦᬶᬓᬳᬦᬵᬢᭂᬫᬄᬓᬸᬓᬸᬲ᭄᭞
ᬩ᭄ᬬᬸᬃᬮᬃᬍᬲ᭄ᬧᬟᬫᬸᬓ᭄ᬱᬤᬾᬦᬶᬓᬸᬓᬸᬲᬂᬕᬭᬸᬟᬯᬳᬸᬫᬶᬦᬸᬱ᭄ᬝᬶᬭᬶᬂᬮᬭᬲ᭄᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭙᭖᭐᭝\᭝᭑᭕᭒᭝\᭝᭑᭝᭟ᬓ᭄ᬭᭀᬥᬵᬫ᭄ᬩᭂᬓ᭄ᬲᬂᬲᬸᬲᬾᬦᬵᬲᬳᬩᬮᬲᬸᬫᬧᬸᬢ᭄ᬓᬵᬢᬭᬵᬱᬶᬗ᭄ᬳᬦᬵᬤ᭞
ᬳᬃᬱᬦ᭄ᬢᭀᬦ᭄ᬲᬂᬦᬭᬵᬃᬬ᭄ᬬᬵᬢ᭄ᬫᬚᬧᬶᬦᬓᬫᬸᬲᬸᬄᬓᬾᬯᬮᬵᬦᬸᬗ᭄ᬕᬦᬸᬗ᭄ᬕᬮ᭄᭞
ᬳ᭄ᬭᬹᬳ᭄ᬭᬹᬰᬓ᭄ᬢᬷᬂᬤᬗᬹᬲᭃᬄᬮᬶᬦᭂᬧᬲᬓᭂᬦᬶᬭᬵᬢᬗ᭄ᬓᬶᬲᬓ᭄ᬭᬓ᭄ᬓᬋᬲᬺᬲ᭄᭞
ᬆᬧᬦ᭄ᬧᬓ᭄ᬱ᭄ᬬᬵᬳᭂᬮᬃᬲᬜ᭄ᬚᬢᬓᬤᬶᬕᬭᬸᬟᬵᬦᬾᬓᬲᬾᬯ᭄ᬯᬃᬯ᭄ᬯᬸᬤᬵᬳᭃᬫ᭄᭛

᭝᭙᭖᭑᭝\᭝᭑᭕᭒᭝\᭝᭒᭝᭟ᬲᬸᬫ᭄ᬬᬂᬲᬸᬫ᭄ᬬᬓ᭄ᬳᭂᬮᬃᬡ᭄ᬦ᭄ᬬᬦ᭄ᬓᬶᬦᬶᬭᬶᬕᬓᭂᬦᬶᬓᬵᬖᬵᬱᬫᬸᬦ᭄ᬢᬩ᭄ᬤᬶᬮᬳ᭄ᬦ᭄ᬬ᭞
ᬲᬸᬫ᭄ᬬᬸᬓ᭄ᬢᬦ᭄ᬓᬵᬯᬭᬦ᭄ᬤᬺᬲ᭄ᬦ᭄ᬬᬓᬤᬶᬤᬶᬦᬸᬓᬓᭂᬦ᭄ᬬᬦ᭄ᬢᬸᬫᬦ᭄ᬤᬂᬲᬓᬾᬂᬤᭀᬄ᭞
ᬓᬵᬡ᭄ᬟᭂᬕ᭄ᬓᬢᬺᬦ᭄ᬤᬶᬦᬸᬓ᭄ᬤᬾᬲᬂᬅᬚᬮᬶᬦᬸᬤᬶᬭᬾᬂᬘᬓ᭄ᬭᬧᬸᬗ᭄ᬕᭂᬮ᭄ᬕᬸᬮᬹᬦ᭄ᬬ᭞
ᬧᬾᬭᬢ᭄ᬲᭀᬓ᭄ᬭᬳ᭄ᬦ᭄ᬬᬲᬗ᭄ᬓᬾᬂᬟᬟᬦᬶᬓᬓᬯᬸᬢᬄᬫᬺᬫ᭄ᬢᬶᬩᬵᬤᭀᬄᬕᬸᬫᭂᬦ᭄ᬢᭂᬭ᭄᭛

᭝᭙᭖᭒᭝\᭝᭑᭕᭒᭝\᭝᭓᭝᭟ᬗ᭄ᬳᬶᬂᬲᬂᬳᬾᬫᬵᬗ᭄ᬕᬤᬵᬫ᭄ᬭᬶᬄᬫ᭄ᬭᬶᬳᬧᬸᬮᬶᬳᬶᬮᬸᬬᬸᬓ᭄ᬲᬂᬲᬸᬲᬾᬦᬵᬓᬢᬫ᭄ᬧᭂᬓ᭄᭞
ᬲᬵᬫ᭄ᬧᬸᬦ᭄ᬓᬾᬫ᭄ᬧᬸᬦ᭄ᬲᬶᬦᬶᬫ᭄ᬧᭂᬦ᭄ᬩᬮᬲᬂᬅᬚᬧᬟᬓ᭄ᬭᬹᬭᬓᬾᬤ᭄ᬭᬦ᭄ᬓᬯᬸᬗ᭄ᬓᬸᬲ᭄᭞
ᬲ᭄ᬬᬸᬄᬢᬦ᭄ᬲᬵᬭᬵᬲᬳᬾᬫᬵᬗ᭄ᬕᬤᬫᬢᬶᬢᬶᬦᭂᬟᬓ᭄ᬩᭂᬦ᭄ᬢᬭᬮ᭄ᬯᬂᬲᬮᬓ᭄ᬱ᭞
ᬓᬵᬃᬬ᭄ᬬᬗ᭄ᬮᬷᬮᬵᬦᬭᬾᬦ᭄ᬤ᭄ᬭᬵᬫᬦᬳᬓᭂᬦᬶᬭᬶᬓᬂᬲᬵᬕᬭᬵᬢ᭄ᬬᬦ᭄ᬢᬭᭀᬤ᭄ᬭ᭛

᭝᭙᭖᭓᭝\᭝᭑᭕᭒᭝\᭝᭔᭝᭟ᬰᬷᬖ᭄ᬭᬭ᭄ᬯᬩ᭄ᬦ᭄ᬬᬵᬗ᭄ᬕᬮᬸᬦ᭄ᬢᬂᬕᬕᬦᬘᬭᬍᬧᬲ᭄ᬫᬵᬫ᭄ᬧᬸᬳᬦ᭄ᬫᬢ᭄ᬭᬶᬕᬜ᭄ᬘ᭞
ᬍᬫ᭄ᬩᭀᬭᬦ᭄ᬬᬵᬗ᭄ᬮᬬᬂᬓᬵᬪᬶᬦᬯᬓᬤᬶᬕᬸᬦᬸᬂᬲᬾᬯᬸᬫᬵᬮᬶᬄᬫᬭᬫ᭄ᬧᬓ᭄᭞
ᬲᬸᬫ᭄ᬬᬹᬓᬤᬺᬲ᭄ᬢᬸᬫᭂᬫ᭄ᬧᬸᬄᬭᬶᬲᬂᬅᬚᬓᬯᬮᬸᬬ᭄ᬤᬾᬦᬶᬕᭃᬂᬦᬶᬂᬓᬰᬓ᭄ᬢᬶᬦ᭄᭞
ᬫᬯᬺᬕ᭄ᬮᬸᬗ᭄ᬳᬵᬲ᭄ᬢ᭄ᬭᬤᬾᬳ᭄ᬬᬂᬩᬭᬸᬡᬲᬸᬢᬓᬋᬲ᭄ᬦ᭄ᬬᬦ᭄ᬳᬶᬮᬂᬢᬦ᭄ᬧᬰᬾᬱ᭛

᭝᭙᭖᭔᭝\᭝᭑᭕᭒᭝\᭝᭕᭝᭟ᬲᬂᬧᬵᬡ᭄ᬟ᭄ᬬᬵᬫᬄᬕᬸᬦᬸᬂᬲᬵᬳᬲᬢᭂᬓᬭᬸᬫᬳᬵᬩ᭄ᬤᬾᬦᬶᬕᭃᬂᬦᬶᬂᬓᬫᬵᬦᬦ᭄᭞
ᬲᬵᬓ᭄ᬱᬵᬢ᭄ᬕᬸᬦ᭄ᬢᬸᬃᬲᬓᬾᬂᬧᬃᬯ᭄ᬯᬢᬢᬸᬫᬸᬭᬸᬦᬢᬹᬢ᭄ᬮ᭄ᬯᬄᬚᬸᬭᬂᬤᬸᬃᬕ᭄ᬕᬫᬵᬚ᭄ᬭᭀ᭞
ᬫᬵᬢᬗ᭄ᬕᬫ᭄ᬯᬂᬭŧᬮ᭄ᬯᬶᬃᬯᬢᬸᬕᬸᬫᬸᬮᬸᬗᬧᬦ᭄ᬢᬦ᭄ᬧᬭᬃᬬ᭄ᬬᬦ᭄ᬮᬓᬸᬦ᭄ᬬ᭞
ᬓ᭄ᬭᭀᬥᬵᬫᭂᬡ᭄ᬝᬂᬮᬭᬲ᭄ᬲᬂᬧ᭄ᬭᬪᬸᬫᬫᬦᬳᬓᭂᬦ᭄ᬩᬳ᭄ᬦᬶᬲᬗ᭄ᬓᬾᬂᬲᬫᬸᬤ᭄ᬭ᭛

᭝᭙᭖᭕᭝\᭝᭑᭕᭒᭝\᭝᭖᭝᭟ᬮᬸᬫ᭄ᬭᬵᬭᬶᬂᬤᬶᬓ᭄ᬯᬶᬤᬶᬓ᭄ᬢᬾᬚᬦᬶᬓᬲᬳᬧᬦᬲ᭄ᬦ᭄ᬬᬵᬗ᭄ᬕᭂᬲᭂᬂᬲᬃᬯ᭄ᬯᬯᬺᬓ᭄ᬱ᭞
ᬲᬓ᭄ᬯᬾᬄᬦᬶᬂᬫᬾᬖᬫᭂᬡ᭄ᬟᬸᬂᬧᬶᬦᬗᬦᬶᬓᬳᬸᬯᬸᬲ᭄ᬳᭂᬦ᭄ᬢᬶᬮᬵᬯᬦ᭄ᬕᭂᬮᬧ᭄ᬦ᭄ᬬ᭞
ᬮ᭄ᬯᬶᬃᬚᬶᬳ᭄ᬯᬵᬦ᭄ᬬᬂᬫᬳᬵᬫᬺᬢ᭄ᬬᬸᬤᬸᬫᬶᬮᬢᬦᬭᬾᬦ᭄ᬤ᭄ᬭᬵᬢ᭄ᬫᬚᬵᬢ᭄ᬬᬦ᭄ᬢᬭᭀᬤ᭄ᬭ᭞
ᬲᬂᬳ᭄ᬬᬂᬓᬵᬮᬵᬕ᭄ᬦᬶᬫᬸᬗ᭄ᬕ᭄ᬯᬷᬦᬭᬘᬲᬂᬅᬚᬫᬃᬫ᭄ᬫᬦ᭄ᬬᬫᬵᬢᬷᬂᬭᬡᬵᬗ᭄ᬕ᭛

᭛᭜᭛ᬩᬲᬦ᭄ᬢᬢᬶᬮᬓ᭛᭜᭛––⏑|–⏑⏑|⏑–⏑|⏑–⏑|–⏓

᭝᭙᭖᭖᭝\᭝᭑᭕᭓᭝\᭝᭑᭝᭟ᬲᬂᬧᬵᬡ᭄ᬟ᭄ᬬᬲᭀᬃᬢᬶᬢᬶᬳᬮᬄᬫᬮᬬᬹᬢᬶᬦᬗ᭄ᬓᬶᬲ᭄᭞
ᬯᬤ᭄ᬯᬵᬦᬶᬭᬵᬮᬭᬳᬶᬮᬂᬓᬳᬮᬵᬯᬺᬕᬮ᭄ᬯᬂ᭞
ᬆᬧᬦ᭄ᬲᬶᬮᬶᬄᬧ᭄ᬭᬗᬋᬩᬸᬢ᭄ᬳᬯᬦᬳ᭄ᬭᬶᬢᬾᬯᭂᬄ᭞
ᬯᬤ᭄ᬯᬵᬦᬺᬧᬵᬢ᭄ᬫᬚᬫᬮᬸᬬ᭄ᬲᬓᬋᬂᬫᬭᬃᬬ᭄ᬬᬦ᭄᭛

᭝᭙᭖᭗᭝\᭝᭑᭕᭓᭝\᭝᭒᭝᭟ᬲᬂᬲᬧ᭄ᬢᬭᬵᬚᬲᬸᬫᬳᬵᬩ᭄ᬲᬳᬪᬺᬢ᭄ᬬᬫᬦ᭄ᬢ᭄ᬭᬷ᭞
ᬲᬵᬫ᭄ᬧᬸᬦ᭄ᬲᬶᬭᬵᬗ᭄ᬳᬩᭂᬢᬓᭂᬦ᭄ᬥ᭄ᬯᬚᬰᬷᬖ᭄ᬭᬫᬗ᭄ᬓᬢ᭄᭞
ᬲᬃᬲᭃᬓ᭄ᬧ᭄ᬭᬯᬷᬭᬕᬸᬫᬸᬭᬸᬄᬓᬤᬶᬲᬵᬕᬭᬭ᭄ᬯᬩ᭄᭞
ᬮ᭄ᬯᬶᬃᬲᬶᬗ᭄ᬳᬲᬵᬃᬯ᭄ᬯᬸᬤᬧᬟᬵᬓ᭄ᬭᬓᬲᬶᬗ᭄ᬳᬦᬵᬤ᭛

᭝᭙᭖᭘᭝\᭝᭑᭕᭓᭝\᭝᭓᭝᭟ᬯᬷᬭᬵᬢ᭄ᬬᬦᬶᬂᬯᬦᬶᬳᬶᬦᬢ᭄ᬬᬦᬶᬦᭂᬡ᭄ᬟᭂᬫᭂᬡ᭄ᬟᭂᬫ᭄᭞
ᬅᬕ᭄ᬬᬵᬧ᭄ᬭᬗᬗ᭄ᬕᭂᬢᭂᬫᬢᭃᬦ᭄ᬫᬗᬸᬲᬧ᭄ᬍᬗᭂᬦ᭄ᬬ᭞
ᬫ᭄ᬯᬂᬲᬃᬯ᭄ᬯᬲᬜ᭄ᬚᬢᬦᬶᬓᬵᬫᬶᬮᬸᬳᬃᬱᬭᬶᬂᬧ᭄ᬭᬂ᭞
ᬧᬗ᭄ᬮᬶᬗ᭄ᬕᬦᬵᬗᬶᬗᬶᬲᬶᬗᬶᬲ᭄ᬓᬸᬫᭂᬜᬃᬯᬚᬦ᭄ᬬ᭛

᭝᭙᭖᭙᭝\᭝᭑᭕᭓᭝\᭝᭔᭝᭟ᬳᬫ᭄ᬳᬫ᭄ᬢᭂᬓᬵᬫᬦᬳᬜᬓ᭄ᬭᬩᬸᬩᬓ᭄ᬲᬓᬵᬫ᭄ᬩᬄ᭞
ᬭᭀᬤ᭄ᬭᬵᬫᬸᬧᬓ᭄ᬘᭂᬗᭂᬮᬫᬹᬓᬋᬩᬸᬢ᭄ᬓᬲᬶᬗ᭄ᬳᬦ᭄᭞
ᬮᬾᬦ᭄ᬢᬂᬧᬟᬵᬧᬧᬢᬶᬳᬦ᭄ᬓᬸᬟᬸᬯᬓ᭄ᬧᬟᬵᬓ᭄ᬭᬾ᭞
ᬲᬗ᭄ᬳᬵᬭᬓᬵᬢᭂᬓᬦᬶᬭᬹᬧᬦᬶᬓᬦ᭄ᬓᬋᬲᬺᬲ᭄᭛

᭝᭙᭗᭐᭝\᭝᭑᭕᭓᭝\᭝᭕᭝᭟ᬰᬹᬭᬵᬫᭂᬋᬄᬓᬤᬶᬲᬸᬭᬢ᭄ᬢᭂᬓᬧᬶᬂᬓᬰᬹᬭᬦ᭄᭞
ᬓᭀᬦ᭄ᬢᬦ᭄ᬬᬓᬵᬤ᭄ᬪᬸᬢᬲᬳᬰ᭄ᬭᬓᬸᬯᬸᬂᬓᬸᬯᬸᬗ᭄ᬦ᭄ᬬ᭞
ᬅᬰ᭄ᬭᬂᬓᭂᬢᬸᬕ᭄ᬦᬶᬧᬦᬸᬢᬸᬕ᭄ᬦ᭄ᬬᬟᬟᬧ᭄ᬕᬸᬫᭂᬦ᭄ᬢᭂᬭ᭄᭞
ᬳᬶᬫ᭄ᬧᭂᬃᬧ᭄ᬭᬪᬵᬯᬦᬶᬫᬸᬲᬸᬳ᭄ᬦ᭄ᬬᬧᭂᬚᬄᬓᬧᭃᬓᬦ᭄᭛

᭝᭙᭗᭑᭝\᭝᭑᭕᭓᭝\᭝᭖᭝᭟ᬫᬸᬦ᭄ᬤᬸᬃᬩᬮᬦᬺᬧᬢᬶᬧᬸᬢ᭄ᬭᬢᬶᬦᬹᬢ᭄ᬘᬶᬦᬓ᭄ᬭ᭞
ᬅᬯ᭄ᬭᬵᬭᬶᬦᬫ᭄ᬧᬓᬶᬦᬶᬭᬸᬧ᭄ᬧᬶᬦᬦᬄᬕᬶᬦᬡ᭄ᬟᬶ᭞
ᬦ᭄ᬤᬵᬢᬦ᭄ᬯᭂᬤᬷᬂᬧᬦᬳᬢᬶᬧ᭄ᬓᬤᬶᬫᬾᬖᬫᭂᬡ᭄ᬟᬸᬂ᭞
ᬢᬳ᭄ᬯᬵᬳᬸᬤᬦ᭄ᬳᬸᬤᬦᬶᬫᬥ᭄ᬬᬦᬶᬗᬲ᭄ᬢ᭄ᬭᬯᬃᬱ᭛

᭝᭙᭗᭒᭝\᭝᭑᭕᭓᭝\᭝᭗᭝᭟ᬯᬤ᭄ᬯᬵᬦᬭᬵᬥᬶᬧᬢᬶᬲᬵᬳᬲᬢᬦ᭄ᬧᬦᬗ᭄ᬕᭂᬮ᭄᭞
ᬰᬵᬃᬤ᭄ᬤᬹᬮᬰᬓ᭄ᬢᬶᬧᬶᬦᬓᬵᬕ᭄ᬭᬫᬸᬔᬾᬂᬓᬲᬶᬗ᭄ᬳᬦ᭄᭞
ᬫᬜ᭄ᬚᬶᬂᬫᬭᬾᬂᬧᬓᭂᬓᭂᬲᬶᬂᬯᬸᬦᬸᬳᬦ᭄ᬢᭂᬓᬵᬫ᭄ᬭᬂ᭞
ᬢᬦ᭄ᬲᬵᬭᬳᭂᬦ᭄ᬢᬶᬲᬢᭂᬗᬄᬭᬶᬦᬓᬸᬢ᭄ᬓᬤᬶᬩ᭄ᬭᬲ᭄᭛

᭝᭙᭗᭓᭝\᭝᭑᭕᭓᭝\᭝᭘᭝᭟ᬓᬕ᭄ᬬᬢ᭄ᬯᬶᬦᬹᬓ᭄ᬧᬶᬦᭂᬕᬢᬦ᭄ᬢᬶᬦᬮᬗ᭄ᬓᬸᬧᬯᬺᬕ᭄᭞
ᬢᬶᬗ᭄ᬕᬮ᭄ᬦ᭄ᬬᬲᬜ᭄ᬚᬢᬭŧᬵᬰ᭄ᬯᬲᬳᬰ᭄ᬭᬲᬗ᭄ᬔ᭄ᬬ᭞
ᬓᬾᬤᭂᬃᬕᬚᬳ᭄ᬦ᭄ᬬᬭᬶᬦᬸᬩᬸᬂᬤᬶᬦᬸᬤᬸᬢ᭄ᬰᬶᬦᬹᬮ᭞
ᬮ᭄ᬯᬶᬃᬯᬗ᭄ᬓᬬᬶᬂᬯᬮᬗᬶᬦᬷᬭᬓᭂᬦᬶᬂᬲᭂᬫᬸᬢ᭄ᬩᬂ᭛

᭝᭙᭗᭔᭝\᭝᭑᭕᭓᭝\᭝᭙᭝᭟ᬲᬂᬲᬧ᭄ᬢᬭᬵᬚᬓᬤᬶᬲᬧ᭄ᬢᬲᬫᬸᬤ᭄ᬭᬫᬸᬦ᭄ᬢᬩ᭄᭞
ᬤᬾᬦᬶᬂᬓᬫᬵᬦᬯᬶᬪᬯᬦ᭄ᬧᬶᬦᬓᬲ᭄ᬯᬪᬵᬯ᭞
ᬫᬗ᭄ᬱᭃᬲᬳᬵᬰ᭄ᬯᬭŧᬯᬵᬳᬦᬫᬾᬭᬸᬢᬸᬮ᭄ᬬ᭞
ᬅᬧ᭄ᬯᬷᬲᬓᬾᬂᬧᬦᬳᬶᬃᭀᬚ᭄ᬯᬮᬫᬸᬫ᭄ᬩᬸᬮᬸᬫ᭄ᬩᬸᬮ᭄᭛

᭝᭙᭗᭕᭝\᭝᭑᭕᭓᭝\᭝᭑᭐᭝᭟ᬫᬾᬖᭀᬤᬬᬵᬫᬟᭂᬫᬶᬲᬓ᭄ᬱᬡᬢᬦ᭄ᬧᬰᬾᬱ᭞
ᬲᬗ᭄ᬓᬾᬧᬦᬄᬦᬺᬧᬢᬶᬧᬸᬢ᭄ᬭᬮᬯᬦ᭄ᬳᬮᬶᬲ᭄ᬬᬸᬲ᭄᭞
ᬫᭂᬢ᭄ᬯᬵᬫᬸᬲᬸᬲ᭄ᬫᬸᬲᬸᬲᬦᬹᬩ᭄ᬭŧᬋᬗ᭄ᬕᬓᬩ᭄ᬯᬂ᭞
ᬮᬵᬯᬦ᭄ᬕᭂᬮᬧ᭄ᬫᬓᬲᬸᬮᬫ᭄ᬩᭂᬭᬦᬫ᭄ᬩᭂᬭᬗ᭄ᬕ᭄ᬬᬢ᭄᭛

᭝᭙᭗᭖᭝\᭝᭑᭕᭓᭝\᭝᭑᭑᭝᭟ᬲᬂᬲᬧ᭄ᬢᬭᬵᬚᬲᬳᬪᬺᬢ᭄ᬬᬋᬩᬄᬓᬢᬫ᭄ᬧᭂᬓ᭄᭞
ᬩᭂᬦ᭄ᬢᬃᬯᬶᬦᬹᬓ᭄ᬲᬳᬕᬚᬵᬰ᭄ᬯᬭŧᬵᬮᬳᬯᬺᬕ᭄᭞
ᬕᬸᬦ᭄ᬢᬸᬃᬧ᭄ᬭᬯᬷᬭᬓᬸᬫᬸᬲᬸᬄᬓᬢᭂᬟᬸᬦ᭄ᬫᬭᬾᬂᬮ᭄ᬯᬄ᭞
ᬳᬶᬫ᭄ᬧᭂᬃᬕᬸᬦᬸᬂᬧᬶᬢᬸᬗᬢᬸᬲ᭄ᬋᬩᬳᬶᬂᬲᬫᬸᬤ᭄ᬭ᭛

᭝᭙᭗᭗᭝\᭝᭑᭕᭓᭝\᭝᭑᭒᭝᭟ᬲᬂᬲᬧ᭄ᬢᬭᬵᬚᬓᬩᭂᬍᬢ᭄ᬯᭂᬓᬲᬦ᭄ᬲᬶᬭᬵᬤᬦ᭄᭞
ᬋᬧ᭄ᬲ᭄ᬬᬅᬦ᭄ᬤᬓᬵᬯᬓᬰᬭᬷᬭᬮᬶᬫᬦ᭄ᬲᬯᬺᬦ᭄ᬤ᭞
ᬲᬗ᭄ᬓᬾᬧᬦᬄᬦᬶᬭᬫᬶᬚᬶᬮ᭄ᬢᭂᬓᬧᬶᬂᬓᬲᬶᬤ᭄ᬥ᭄ᬬᬦ᭄᭞
ᬯᬸᬦ᭄ᬢᬸᬂᬦᬪᬲ᭄ᬢᬮᬮᬯᬦ᭄ᬧᬺŧᬶᬯᬷᬓᬲᭂᬗ᭄ᬓᭃ᭛

᭝᭙᭗᭘᭝\᭝᭑᭕᭓᭝\᭝᭑᭓᭝᭟ᬰᬷᬖ᭄ᬭᬵᬦᬸᬭᬸᬫ᭄ᬩᬸᬦᬸᬳᬫᬹᬓ᭄ᬭᬶᬦᬭᬾᬦ᭄ᬤ᭄ᬭᬧᬸᬢ᭄ᬭ᭞
ᬅᬢ᭄ᬬᬤ᭄ᬪᬸᬢᬵᬮᬶᬫᬸᬦᬦᬶᬂᬕᬕᬦᬵᬦ᭄ᬢᬭᬵᬮ᭞
ᬫᭂᬢ᭄ᬢᬵᬗᬸᬮᬶᬂᬓᬤᬶᬕᬸᬦᬸᬂᬓᬸᬫᬸᬓᬹᬲᬸᬫᬡ᭄ᬟᭂᬫ᭄᭞
ᬲᬂᬲᬧ᭄ᬢᬭᬵᬚᬳᬸᬫᬸᬗᬢᬃᬬ᭄ᬬᬲᬸᬭᬓ᭄ᬕᬸᬫᭂᬦ᭄ᬢᭂᬭ᭄᭛

᭝᭙᭗᭙᭝\᭝᭑᭕᭓᭝\᭝᭑᭔᭝᭟ᬤᬾᬦᬶᬂᬫᬗᬤ᭄ᬯᬓᭂᬦᬧᬶᬡ᭄ᬟᬢᭂᬓᬧ᭄ᬦᬶᬗᬧ᭄ᬭᬂ᭞
ᬆᬳᬵᬄᬫᬢᬶᬲ᭄ᬬᬅᬚᬫᬸᬮᬢ᭄ᬫᬸᬮᬶᬗᬵᬓᬗᬾᬮᬦ᭄᭞
ᬓᬾᬤ᭄ᬭᬦ᭄ᬓᬯᬸᬗ᭄ᬓᬸᬲᬶᬢᭂᬗᬄᬓᬮᬸᬮᬸᬦ᭄ᬓᬧᭂᬡ᭄ᬟᭂᬫ᭄᭞
ᬦᬵᬮᬶᬂᬦᬶᬭᬵᬗ᭄ᬕᭂᬢᭂᬫᬢᭃᬦ᭄ᬤᬦᬲᬶᬗ᭄ᬳᬦᬵᬤ᭛

᭝᭙᭘᭐᭝\᭝᭑᭕᭓᭝\᭝᭑᭕᭝᭟ᬓᬵᬮᬦᬺᬧᬵᬢ᭄ᬫᬚᬦᬶᬦᬫ᭄ᬩᬸᬮᬦᬶᬂᬕᬚᬾᬦ᭄ᬤ᭄ᬭ᭞
ᬏᬗᭂᬢ᭄ᬲᬶᬭᬵᬫᬦᬳᬓᭂᬦ᭄ᬰᬭᬳᬲ᭄ᬢᬶᬰᬶᬓ᭄ᬱᬵ᭞
ᬫᬾᬯ᭄ᬯᬷᬯᬸᬳᭂᬦ᭄ᬢᬶᬫᬢᬶᬰᬷᬖ᭄ᬭᬧᬋᬂᬢᬸᬫᭂᬫ᭄ᬧᭂᬓ᭄᭞
ᬳᬶᬫ᭄ᬧᭂᬃᬦᬫᬸᬓ᭄ᬢᬶᬦᭂᬧᬓᬮ᭄ᬯᬗᬢᬫ᭄ᬩᭂᬳᬓ᭄ᬯᬾᬄ᭛

᭝᭙᭘᭑᭝\᭝᭑᭕᭓᭝\᭝᭑᭖᭝᭟ᬭᬶᬂᬲᬓ᭄ᬱᬡᬦᬺᬧᬢᬶᬧᬸᬢ᭄ᬭᬓᬸᬫᭃᬮᬬᭀᬕ᭞
ᬲᬂᬳ᭄ᬬᬂ‌ᬲ᭄ᬫᬭᬵᬦ᭄ᬢᬓᬰᬭᬵᬕ᭄ᬦᬶᬫᬶᬚᬶᬮ᭄ᬲᬓᬾᬂᬳ᭄ᬭᬹ᭞
ᬰᬷᬃᬡ᭄ᬦᬂᬕᬚᬄᬕᬶᬦᭂᬲᭂᬗᬦ᭄ᬧᬟᬪᬲ᭄ᬫᬶᬪᬹᬢ᭞
ᬮᬸᬫ᭄ᬭᬵᬳᬯᬸᬦ᭄ᬬᬓᬸᬫᬸᬢᬸᬕ᭄ᬩᬗᬸᬦᬦ᭄ᬥᬓᬵᬭ᭛

᭝᭙᭘᭒᭝\᭝᭑᭕᭓᭝\᭝᭑᭗᭝᭟ᬓ᭄ᬭᭀᬥᬵᬗᬬᬢ᭄ᬰᬭᬯᬭᬵᬕ᭄ᬦᬶᬦᬭᬾᬦ᭄ᬤ᭄ᬭᬧᬸᬢ᭄ᬭ᭞
ᬆᬧᬦ᭄ᬫᬸᬲᬸᬄᬦᬶᬭᬲᬸᬥᬷᬭᬫᬳᬵᬧ᭄ᬭᬪᬵᬯ᭞
ᬫᬗ᭄ᬱᭃᬧᬟᬵᬗ᭄ᬍᬧᬲᬓᭂᬦ᭄ᬰᬭᬦᬵᬕᬧᬵᬰ᭞
ᬢᬧ᭄ᬯᬦ᭄ᬢᭂᬓᬵᬧᬦᬯᬶᬍᬢ᭄ᬧᬶᬦᭂᬕᬢ᭄ᬦᬶᬭᬾᬂᬳ᭄ᬭᬹ᭛

᭝᭙᭘᭓᭝\᭝᭑᭕᭓᭝\᭝᭑᭘᭝᭟ᬲᬂᬲᬧ᭄ᬢᬭᬵᬚᬧᬟᬰᬓ᭄ᬢᬶᬯᬶᬤᬕ᭄ᬥᬭᬶᬂᬧ᭄ᬭᬂ᭞
ᬯᬶᬮ᭄ᬓ᭄ᬭᬹᬭᬤᬶᬢ᭄ᬬᬧᬫᬦᬄᬦᬶᬭᬲᬾᬯᬸᬮᬓ᭄ᬱ᭞
ᬓ᭄ᬭᭀᬥᬵᬫᬸᬧᬸᬮ᭄ᬲᭂᬫᬸᬢᬫᬹᬓ᭄ᬭᬶᬦᬭᬾᬦ᭄ᬤ᭄ᬭᬧᬸᬢ᭄ᬭ᭞
ᬳᬶᬫ᭄ᬧᭂᬃᬕ᭄ᬭᬳᬵᬗ᭄ᬳᬶᬩᭂᬓᬶᬭᬵᬢ᭄ᬫᬋᬩᬸᬢ᭄ᬰᬰᬵᬗ᭄ᬓ᭛

᭝᭙᭘᭔᭝\᭝᭑᭕᭓᭝\᭝᭑᭙᭝᭟ᬲᬶᬗ᭄ᬳᬧ᭄ᬭᬯᬷᬭᬲᬂᬅᬚᬵᬗᬬᬢᬲ᭄ᬢ᭄ᬭᬰᬓ᭄ᬢᬶ᭞
ᬟᬗ᭄ᬱ᭄ᬝ᭄ᬭᬵᬦᬶᬂᬅᬦ᭄ᬢᬓᬫᬶᬦᬸᬱ᭄ᬝᬶᬳᬸᬯᬸᬲ᭄ᬫᬶᬦᬦ᭄ᬢ᭄ᬭᬦ᭄᭞
ᬤᬾᬯᬵᬢ᭄ᬫᬓᬵᬫᬯᬕᬤᬵᬬᬸᬥᬫᭂᬢ᭄ᬯᬭᬫ᭄ᬧᬓ᭄᭞
ᬫᬯᬺᬕ᭄ᬧᭂᬚᬄᬲᬶᬮᬶᬳᬶᬤᭂᬓ᭄ᬧᬭᬤᬶᬢ᭄ᬬᬫᬸᬓ᭄ᬱ᭛

᭝᭙᭘᭕᭝\᭝᭑᭕᭓᭝\᭝᭒᭐᭝᭟ᬅᬦ᭄ᬫᬗ᭄ᬓᬦᬧ᭄ᬭᬗᬶᬭᬢᬦ᭄ᬳᬦᬲᭀᬭᬯᬦ᭄ᬢᬄ᭞
ᬫᬗ᭄ᬱᭃᬦᬺᬧᬵᬢ᭄ᬫᬚᬮᬯᬦ᭄ᬦᬭᬦᬵŧᬫᬗ᭄ᬱᭃ᭞
ᬢᭂᬫ᭄ᬧᬸᬄᬦᬶᬲᬜ᭄ᬚᬢᬦᬶᬭᬵᬧᬕᬸᬢᬵᬢᬶᬭᭀᬤ᭄ᬭ᭞
ᬳᬶᬫ᭄ᬧᭂᬃᬕᬸᬦᬸᬂᬫᬤᬸᬕᬸᬫᭂᬦ᭄ᬢᭂᬭᬶᬦᬤ᭄ᬯᬢᭂᬫ᭄ᬧᬸᬄ᭛

᭝᭙᭘᭖᭝\᭝᭑᭕᭓᭝\᭝᭒᭑᭝᭟ᬮᬶᬡ᭄ᬟᬹᬩᭂᬮᬄᬪ᭄ᬭᬫᬶᬢᬪᬹᬫᬶᬦᬶᬓᬂᬭᬡᬵᬗ᭄ᬕ᭞
ᬫ᭄ᬯᬂᬲᬧ᭄ᬢᬧᬃᬯ᭄ᬯᬢᬓᬤᬷᬦᬬᬸᬦᬕ᭄ᬭᬳᭀᬮᬄ᭞
ᬧᬵᬢᬵᬮᬲᬧ᭄ᬢᬓᬤᬸᬤᬸᬢ᭄ᬓᬕᬶᬭᬶᬂᬓᬕᬶᬗ᭄ᬕᬂ᭞
ᬦ᭄ᬬᬂᬲᬧ᭄ᬢᬲᬵᬕᬭᬓᬢᬸᬫ᭄ᬧᭂᬓᬭᭀᬓ᭄ᬩᬜᬸᬦ᭄ᬬ᭛

᭝᭙᭘᭗᭝\᭝᭑᭕᭓᭝\᭝᭒᭒᭝᭟ᬓ᭄ᬯᬾᬄᬦᬶᬂᬧᭂᬚᬄᬲᬓᬲᬮᬓ᭄ᬱᬲᬳᬰ᭄ᬭᬯᬺᬦ᭄ᬤ᭞
ᬮᬾᬦ᭄ᬢᬂᬧᬟᬵᬫᭂᬓᬲᬶᬚᬷᬯᬳᬸᬫᬹᬗᬗᭀᬳᬦ᭄᭞
ᬫᬾᬄᬫᬢ᭄ᬬᬫᬗᬺᬕᬸᬗᬶᬓᬂᬕᬚᬳᬰ᭄ᬭᬶᬗᬗ᭄ᬕ᭄ᬭᭀ᭞
ᬅᬩ᭄ᬬᬹᬭᬦᬶᬂᬭᬸᬥᬶᬭᬱᬵᬕᬭᬓᭀᬫ᭄ᬩᬓᬦ᭄ᬭ᭄ᬬᬓ᭄᭛

᭝᭙᭘᭘᭝\᭝᭑᭕᭓᭝\᭝᭒᭓᭝᭟ᬫᬵᬢᬗ᭄ᬕᬮᬾᬦ᭄ᬢᬸᬭᬕᬦᬹᬲᬦᬶᬓᬵᬗᬮᬶᬫ᭄ᬩᬸᬂ᭞
ᬲᬃᬯ᭄ᬯᬵᬲ᭄ᬢ᭄ᬭᬓᬬ᭄ᬯᬦᬶᬓᬰᬷᬃᬡ᭄ᬦᬫᬭᭀᬓ᭄ᬥ᭄ᬯᬚᬵᬓᬺᬧ᭄᭞
ᬗ᭄ᬓᬵᬦᬂᬧ᭄ᬭᬯᬷᬭᬫᬋᬩᬸᬢ᭄ᬨᬮᬦᬶᬂᬓᬲᬶᬗ᭄ᬳᬦ᭄᭞
ᬯᬾᬢ᭄ᬦ᭄ᬬᬵᬍᬬᭃᬓᬲᬶᬤᭂᬓᬸᬂᬲᬶᬤᭂᬓᬸᬂᬲᬶᬮᬶᬄᬧ᭄ᬭᬂ᭛

᭝᭙᭘᭙᭝\᭝᭑᭕᭓᭝\᭝᭒᭔᭝᭟ᬗ᭄ᬓᬵᬦᬾᬧᬲᬶᬃᬧᬲᬶᬭᬶᬓᬵᬦᬭᬦᬵŧᬧᬸᬢ᭄ᬭ᭞
ᬅᬧ᭄ᬭᬂᬮᬯᬦ᭄ᬭᬢᬸᬓᬯᬷᬰ᭄ᬯᬭᬭᬶᬂᬧᬮᬫ᭄ᬩᬂ᭞
ᬳ᭄ᬭᬹᬫᬸᬗ᭄ᬕ᭄ᬯᬶᬓᬃᬡ᭄ᬦᬦᬶᬭᬧᬶᬡ᭄ᬟᬢᬦᬄᬓᬲᬸᬫ᭄ᬧᬶᬂ᭞
ᬢᬧ᭄ᬯᬦ᭄ᬯᬋᬕ᭄ᬧ᭄ᬭᬗᬮᬗᭃᬮᬕᬶᬓᭀᬫ᭄ᬩᬓᬦ᭄ᬭᬄ᭛

᭝᭙᭙᭐᭝\᭝᭑᭕᭓᭝\᭝᭒᭕᭝᭟ᬭᬸᬤ᭄ᬭᬵᬬᬸᬥᬵᬕ᭄ᬦᬶᬧᬶᬦᬲᬂᬦᬭᬦᬵŧᬧᬸᬢ᭄ᬭ᭞
ᬤᬸᬃᬕ᭄ᬕᬵᬦᬮᬵᬤ᭄ᬪᬸᬢᬫᬶᬚᬶᬮ᭄ᬧᬫᬦᬄᬦᬭᬾᬦ᭄ᬤ᭄ᬭ᭞
ᬢ᭄ᬭᬸᬲ᭄ᬭᬶᬂᬮᬗᬶᬢ᭄ᬤᬶᬮᬳᬶᬓᬵᬲᭂᬫᬸᬫᬾᬖᬩᬳ᭄ᬦᬶ᭞
ᬮᬸᬫ᭄ᬭᬵᬯᬶᬍᬢ᭄ᬮᬢᬸᬮᬢᬸᬦ᭄ᬬᬫᬳᬵᬲᬸᬭᬵᬓ᭄ᬭᬓ᭄᭛

᭝᭙᭙᭑᭝\᭝᭑᭕᭓᭝\᭝᭒᭖᭝᭟ᬧ᭄ᬭᭀᬤ᭄ᬪᬹᬢᬓᬵᬢᬭᬤᬳᬢ᭄ᬧᬢᭂᬫᬸᬦ᭄ᬬᬓᬵᬮᬶᬄ᭞
ᬫᬗ᭄ᬓᬶᬦ᭄ᬢᭂᬓᬾᬭᬸᬳᬸᬭᬗᬫ᭄ᬩᬭᬓᬧ᭄ᬭᬳᬵᬭᬦ᭄᭞
ᬲᬂᬳ᭄ᬬᬂᬰᬶᬯᬵᬃᬓᬓᬲᬸᬩᬦ᭄ᬧᬦᬲᭀᬃᬲᬶᬭᬵᬕ᭄ᬬᬂ᭞
ᬮᬸᬗ᭄ᬳᬵᬳᬯᬦ᭄ᬓᬸᬤᬮᬸᬫᬶᬗ᭄ᬱᬶᬭᬤᭀᬄᬫᬗᬸᬮ᭄ᬯᬦ᭄᭛

᭝᭙᭙᭒᭝\᭝᭑᭕᭓᭝\᭝᭒᭗᭝᭟ᬯᬶᬤ᭄ᬬᬵᬥᬭᬷᬲᬳᬯᬶᬫᬵᬦᬲᬸᬫᬗ᭄ᬕ᭄ᬭᬳᬵᬓ᭄ᬯᬾᬄ᭞
ᬫᬸᬗ᭄ᬕ᭄ᬯᬷᬢᬯᬂ‌ᬯ᭄ᬭᬸᬳᬶᬭᬶᬓᬂᬯᬦᬶᬯᬵᬦᬶᬭᬶᬂᬧ᭄ᬭᬂ᭞
ᬤᬸᬓ᭄ᬤᬸᬓ᭄ᬳᬬᬸᬦ᭄ᬬᬲᬶᬦᬳᬵᬬᬦᬶᬗᬫ᭄ᬩᭂᬓᬳ᭄ᬬᬂ᭞
ᬳᬃᬱᬵᬫᬧᬕ᭄ᬭᬶᬧᬭᬯᬷᬭᬧᭂᬚᬄᬓᬧᭃᬓᬦ᭄᭛

᭝᭙᭙᭓᭝\᭝᭑᭕᭓᭝\᭝᭒᭘᭝᭟ᬲᬵᬫ᭄ᬩᭂᬓ᭄ᬦᬶᬗᭀᬦᭂᬗᬮᬯᬲ᭄ᬢᬶᬦᭂᬓᬦ᭄ᬭᬭᬱ᭄ᬦ᭄ᬬ᭞
ᬓᬵᬫᬷᬭᬱᬵᬬᬫᬬᬫᬦ᭄ᬬᬲᭂᬟᭂᬂᬪᬶᬦᬸᬓ᭄ᬢᬶ᭞
ᬢᬦ᭄ᬮᭀᬢ᭄ᬥᬸᬫᬵᬭᬡᬧᬦᬲ᭄ᬦᬶᬓᬗᬕ᭄ᬦᬶᬩᬵᬡ᭞
ᬮᬸᬗ᭄ᬳᬵᬮᬯᬦ᭄ᬧ᭄ᬭᬶᬬᬦᬶᬓᬵᬲᬸᬔᬭᬫ᭄ᬬᬫᬵᬃᬕ᭄ᬕ᭛

᭝᭙᭙᭔᭝\᭝᭑᭕᭓᭝\᭝᭒᭙᭝᭟ᬲᬧ᭄ᬢᬃᬱᬶᬤᬾᬯᬕᬡᬕᬸᬳ᭄ᬬᬓᬲᬶᬤ᭄ᬥᬲᬶᬤ᭄ᬥ᭞
ᬅᬦ᭄ᬭᬶᬓ᭄ᬳᬦᬾᬂᬕᬕᬦᬲᬵᬃᬯ᭄ᬯᬸᬤᬭᬶᬂᬲᬧᬡ᭄ᬝ᭞
ᬕᭃᬂᬦᬶᬂᬧ᭄ᬭᬗᬤ᭄ᬪᬸᬢᬬᬳᬾᬢᬸᬦᬶᬭᬦ᭄ᬧᬦᭀᬦ᭄ᬢᭀᬦ᭄᭞
ᬫᬶᬮ᭄ᬯᬵᬲᬸᬭᬓ᭄ᬦᭂᬳᭂᬭᬗᬤ᭄ᬯᬓᭂᬦᬓ᭄ᬭᬓᬳ᭄ᬬᬵ᭛

᭝᭙᭙᭕᭝\᭝᭑᭕᭓᭝\᭝᭓᭐᭝᭟ᬮᬸᬗ᭄ᬳᬵᬫᬸᬯᬄᬓᬧᬦᬲᬦ᭄ᬧᬟᬢᬦ᭄ᬳᬦᬵᬗ᭄ᬳᬾᬭ᭄᭞
ᬲᬂᬦᬵᬭᬤᬵᬲ᭄ᬬᬗᬗᬸᬳᬸᬄᬭᬶᬦᬭᬾᬦ᭄ᬤ᭄ᬭᬧᬸᬢ᭄ᬭ᭞
ᬐᬧᬸᬢ᭄ᬭᬢᭀᬄᬩᬧᬯᬸᬮᬢ᭄‌ᬦ᭄ᬤᬓᬧᬶᬦ᭄ᬢᬓᬵᬲᬶᬄ᭞
ᬳ᭄ᬭᬹᬦ᭄ᬢᬵᬕ᭄ᬦᬶᬰᬓ᭄ᬢᬶᬧᬟᭂᬫᭂᬦ᭄ᬢᬲᬶᬳᬦ᭄ᬢᬭᬶᬳ᭄ᬬᬂ᭛

᭝᭙᭙᭖᭝\᭝᭑᭕᭓᭝\᭝᭓᭑᭝᭟ᬫ᭄ᬯᬂᬧᬗᬺᬗᭃᬓ᭄ᬯᬷᬓᬶᬢᬬᬦ᭄ᬧᬶᬦᬓᬵᬦ᭄ᬢᬰᬵᬧ᭞
ᬤᬾᬲᬂᬧ᭄ᬭᬶᬬᬫ᭄ᬩᬤᬲᭂᬟᭂᬗ᭄ᬦ᭄ᬬᬕᬚᬾᬦ᭄ᬤ᭄ᬭᬭᬹᬧ᭞
ᬓᬵᬭᬸᬡ᭄ᬬᬫᬵᬲᬶᬳᬫᬍᬲ᭄ᬭᬶᬯᬮᬸᬬ᭄ᬦᬶᬭᬳ᭄ᬬᬂ᭞
ᬲᬗ᭄ᬫᭀᬳᬦᬾᬓᬗᬶᬦᬚᬶᬦ᭄ᬢᬓᭂᬦᭀᬄᬧᬭᬷᬓ᭄ᬱᬦ᭄᭛

᭝᭙᭙᭗᭝\᭝᭑᭕᭓᭝\᭝᭓᭒᭝᭟ᬅᬦ᭄ᬫᬗ᭄ᬓᬦᭀᬚᬭᬶᬭᬰᬷᬖ᭄ᬭᬦᬭᬾᬦ᭄ᬤ᭄ᬭᬧᬸᬢ᭄ᬭ᭞
ᬫᬵᬭᬵᬥᬦᬵᬫᬺᬢᬲᬶᬦᬺᬱ᭄ᬝᬶᬭᬶᬢᬸᬗ᭄ᬢᬸᬗᬶᬂᬳ᭄ᬭᬹ᭞
ᬲᬸᬫ᭄ᬬᬸᬓ᭄ᬲᬓᬾᬗᬯᬗᬯᬂᬓᬤᬶᬭᬶᬂᬧᬗᬶᬧ᭄ᬬᬦ᭄᭞
ᬥ᭄ᬯᬲ᭄ᬢᬂᬰᬭᬵᬦᬮᬧᬟᭂᬫ᭄ᬧᬟᬪᬲ᭄ᬫᬶᬪᬹᬢ᭛

᭝᭙᭙᭘᭝\᭝᭑᭕᭓᭝\᭝᭓᭓᭝᭟ᬲᬂᬲᬧ᭄ᬢᬭᬵᬚᬧᬟᬰᬓ᭄ᬢᬶᬧᬋᬂᬢᬸᬫᬦ᭄ᬤᬂ᭞
ᬓᬧ᭄ᬯᬵᬗ᭄ᬳᬸᬤᬦ᭄ᬳᬸᬤᬦᬶᬲᬜ᭄ᬚᬢᬩᬵᬬᬸᬩᬚ᭄ᬭ᭞
ᬅᬢ᭄ᬬᬦ᭄ᬢᬢᬦ᭄ᬧᬗᬸᬧᬫᬾᬲᬂᬅᬚᬵᬧᬦᬦ᭄ᬯᬫ᭄᭞
ᬫᬸᬗ᭄ᬕ᭄ᬯᬶᬂᬭŧᬵᬦᬸᬤᬶᬗᬶᬯᬵᬓ᭄ᬘᬧᬮᬵᬯᬮᬾᬧ᭛

᭝᭙᭙᭙᭝\᭝᭑᭕᭓᭝\᭝᭓᭔᭝᭟ᬐᬭᬵᬚᬧᬸᬢ᭄ᬭᬫᬧᬢᬵᬗᭂᬦᬗᭂᬦ᭄ᬫᬸᬫᬗ᭄ᬓᭀ᭞
ᬆᬧᬦ᭄ᬳᬸᬯᬸᬲ᭄‌ᬯ᭄ᬭᬸᬳᬓᬸᬬᬦ᭄ᬓᬧᬮᬂᬫᬦᬳ᭄ᬫᬸ᭞
ᬢᬺᬱ᭄ᬡᬦ᭄ᬧᬸᬭᬶᬳ᭄ᬫᬸᬭᬶᬳᬸᬭᬶᬧ᭄ᬫ᭄ᬯᬧᬦᬦ᭄ᬯᬫᬯ᭄ᬭᬶ᭞
ᬦᬵᬧᬵᬤᬸᬓᬗ᭄ᬓᬸᬧᬓᬘᬵᬫᬦᬲᬫ᭄ᬩᬳᭂᬫ᭄ᬯ᭛

᭝᭑᭐᭐᭐᭝\᭝᭑᭕᭓᭝\᭝᭓᭕᭝᭟ᬦᬵᬳᬦ᭄ᬯᬸᬯᬸᬲ᭄ᬦᬺᬧᬢᬶᬲᬾᬦᬓᬭᬶᬢ᭄ᬯᬲᬧ᭄ᬬᬓ᭄᭞
ᬧᬵᬭᬸᬱ᭄ᬬᬰᬩ᭄ᬤᬫᬤᬢᬦ᭄‌ᬯ᭄ᬭᬸᬳᬶᬰᬓ᭄ᬢᬶᬦᬶᬂᬮᬾᬦ᭄᭞
ᬓ᭄ᬭᭀᬥᬦᬺᬧᬢ᭄ᬫᬚᬲᬸᬫᭃᬗᬶᬫᬸᬔᬂᬓᬫᬵᬦᬦ᭄᭞
ᬲᬪ᭄ᬬᬵᬗᬸᬘᬧ᭄ᬲᬳᬸᬭᬶᬭᬵᬢᭂᬳᭂᬭᬗ᭄ᬤᭂᬤᭂᬮ᭄ᬢ᭄ᬯᬲ᭄᭛

᭝᭑᭐᭐᭑᭝\᭝᭑᭕᭓᭝\᭝᭓᭖᭝᭟ᬲᬦ᭄ᬯᬫ᭄ᬦ᭄ᬯᬫᬗ᭄ᬓ᭄ᬯᬦᬓᬸᬲᬶᬗ᭄ᬳᬓᬸᬮᬧ᭄ᬭᬯᬷᬭ᭞
ᬢᬓ᭄ᬦᬵᬕᬢᬾᬗᬢᬸᬳᬢᬶᬗ᭄ᬳᬮᬶᬤᬾᬫᬸᬫᬗ᭄ᬓᭀ᭞
ᬲᬓ᭄ᬯᬾᬄᬦᬶᬲᬜ᭄ᬚᬢᬫᬸᬢᬦ᭄ᬳᬦᬧᬗ᭄ᬕᬭᬶᬢ᭄ᬦ᭄ᬬ᭞
ᬩ᭄ᬬᬓ᭄ᬢᬦ᭄ᬧᬘᬸᬡ᭄ᬟᬗᬶᬩᬧᬗ᭄ᬓᬸᬓᬩᬾᬄᬓᬩᬾᬳ᭄ᬫᬸ᭛

᭝᭑᭐᭐᭒᭝\᭝᭑᭕᭓᭝\᭝᭓᭗᭝᭟ᬦᬵᬮᬶᬂᬦᬭᬾᬦ᭄ᬤ᭄ᬭᬱᬸᬢᬰᬓ᭄ᬢ᭄ᬬᬗᬬᬢ᭄ᬯᬭᬵᬱ᭄ᬢ᭄ᬭ᭞
ᬲᬗ᭄ᬫᭀᬳᬦᬲ᭄ᬫᬺᬢᬶᬦᬶᬭᬾᬂ‌ᬓ᭄ᬱᬡᬦᬾᬓᬘᬶᬢ᭄ᬢ᭞
ᬦᬶᬤ᭄ᬭᬵᬗᬯᬾᬰᬲᬸᬫᬧᬸᬢ᭄ᬭᬶᬍᬧᬲ᭄ᬦᬶᬓᬂᬳ᭄ᬭᬹ᭞
ᬫᬺᬫ᭄ᬲᬂᬯᬢᭂᬓ᭄ᬭᬢᬸᬳᬸᬯᬸᬲ᭄ᬓᭂᬦᬢᬦ᭄ᬧᬲᬵᬭ᭛

᭝᭑᭐᭐᭓᭝\᭝᭑᭕᭓᭝\᭝᭓᭘᭝᭟ᬲᬵᬫᬵᬦ᭄ᬬᬧᬾᬓᬭᬸᬫᬸᬳᬸᬦ᭄ᬧᬭᬢᬡ᭄ᬟᬫᬦ᭄ᬢ᭄ᬭᬷ᭞
ᬫᬵᬢᬗ᭄ᬕᬫᬢ᭄ᬢᬢᬸᬭᬕᬵᬗᬺᬧᬢᬦ᭄ᬯ᭄ᬭᬶᬭᬵᬢ᭄ᬦ᭄ᬬ᭞
ᬫᬹᬃᬘ᭄ᬙᬵᬢᬸᬭᬹᬓᬤᬶᬢᬲᬶᬓ᭄ᬯ᭄ᬯᬗᬶᬓᬂᬭᬡᬵᬗ᭄ᬕ᭞
ᬫᭀᬫ᭄ᬩᬓ᭄ᬭᬗᬶᬦ᭄ᬕᬚᬳᬖᬡ᭄ᬝᬓᬭᬂᬮᬶᬫᬦ᭄ᬬ᭛

᭝᭑᭐᭐᭔᭝\᭝᭑᭕᭓᭝\᭝᭓᭙᭝᭟ᬲᬵᬫ᭄ᬧᬸᬦ᭄ᬚᬬᬾᬂᬭᬡᬲᬪᬵᬦᬭᬦᬵŧᬧᬸᬢ᭄ᬭ᭞
ᬲᬂᬲᬧ᭄ᬢᬭᬵᬚᬓᬤᬶᬫᬵᬢᬶᬧᬋᬂᬓᬢᬸᬃᬯ᭄ᬯᬦ᭄᭞
ᬢᭂᬓ᭄ᬯᬦ᭄ᬳᬸᬯᬸᬲ᭄ᬓᬘᬸᬭᬶᬗᬦ᭄ᬭᬳᬶᬢᬸᬗ᭄ᬢᬸᬗᬶᬂᬳ᭄ᬭᬹ᭞
ᬬᬾᬓᬵᬲᬶᬮᬸᬗ᭄ᬮᬸᬗᬶᬭᬬᬦ᭄ᬓᬧᬭᬵᬚᬬᬾᬂᬧ᭄ᬭᬂ᭛

᭝᭑᭐᭐᭕᭝\᭝᭑᭕᭓᭝\᭝᭔᭐᭝᭟ᬲᬂᬳ᭄ᬬᬂᬲᬶᬭᬵᬚᬬᬚᬬᬾᬂᬕᬕᬦᬵᬦ᭄ᬢᬭᬵᬮ᭞
ᬫ᭄ᬯᬂᬧᬸᬱ᭄ᬧᬯᬃᬱᬢᬸᬫᬶᬩᬵᬓᬤᬶᬓᬲ᭄ᬢᬸᬭᬶᬫ᭄ᬭᬶᬓ᭄᭞
ᬧ᭄ᬭᬷᬢ᭄ᬬᬵᬤᬭᬦᬺᬧᬢᬶᬧᬸᬢ᭄ᬭᬲᬶᬦᬵᬥᬸᬓᬵᬭ᭞
ᬲᬵᬫ᭄ᬧᬸᬦ᭄ᬫᬗᬜ᭄ᬚᬮᬶᬲᬳᬃᬱᬦᭂᬳᭂᬃᬢᬸᬫᭂᬗ᭄ᬳᬵ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭐᭐᭖᭝\᭝᭑᭕᭔᭝\᭝᭑᭝᭟ᬲᬵᬫ᭄ᬧᬸᬦ᭄ᬩ᭄ᬬᬓ᭄ᬢᬓᬘᬓ᭄ᬭᬯᬃᬢ᭄ᬢ᭄ᬬᬦᬶᬦᬺᬧᬵᬢ᭄ᬫᬚᬭᬶᬳᬸᬯᬸᬲᬶᬭᬵᬫᬭᬵᬚᬬ᭞
ᬦᭀᬭᬮ᭄ᬯᬂᬦᬶᬭᬧᬹᬃᬡ᭄ᬦᬫᬗ᭄ᬓᬦᬲᬲᬜ᭄ᬚᬢᬦᬶᬭᬓᬤᬶᬗᬹᬦᬶᬤᬸᬕ᭄ᬲᬶᬗᬷ᭞
ᬲᬓ᭄ᬯᬾᬄᬦᬶᬂᬩᬮᬰᬹᬭᬱᬗ᭄ᬖᬳᬸᬫᬢᬸᬃᬧᬟᬫᬗᬭᬳᬓᭂᬦ᭄ᬮᬸᬫᬫ᭄ᬧᬳ᭞
ᬫᬗ᭄ᬓᬢ᭄ᬰ᭄ᬭᬷᬦ᭄ᬤᬸᬫᬢᬷᬮᬯᬦ᭄ᬦᬺᬧᬢᬶᬧᬸᬢ᭄ᬭᬧᬟᬲᬸᬔᬫᬓᬵᬮᬶᬳᬦ᭄ᬭŧ᭛

᭝᭑᭐᭐᭗᭝\᭝᭑᭕᭔᭝\᭝᭒᭝᭟ᬢᬶᬗ᭄ᬓᬄᬢᬶᬗ᭄ᬓᬳᬶᬤᬾᬦᬶᬭᬵᬧ᭄ᬭᬗᬶᬦᬸᬘᬧ᭄ᬯᬶᬦᬭᬳᬓᭂᬦᬶᬭᬾᬲᬸᬧᬸᬢ᭄ᬭᬶᬓᬵ᭞
ᬫᭀᬚᬃᬰ᭄ᬭᬷᬦ᭄ᬤᬸᬫᬢᬷᬯᬕᬸᬲ᭄ᬓᬶᬢᬓᬓᬵᬧᬳᬫᭂᬗᬦᬶᬓᬦᬂᬯᬢᭂᬓ᭄ᬭᬢᬸ᭞
ᬭᬓ᭄ᬭ᭄ᬬᬦ᭄ᬬᬾᬓᬶᬧᬦᬳ᭄ᬓ᭄ᬯᬫᬸᬗ᭄ᬯᬓᭂᬦᬢᬦ᭄ᬤᬤᬶᬯᬶᬨᬮᬍᬧᬲ᭄ᬦ᭄ᬬᬭᬶᬂᬫᬸᬲᬸᬄ᭞
ᬲᬗ᭄ᬳᬵᬭᬵᬱ᭄ᬢ᭄ᬭᬯᬶᬫᭀᬳᬦᬵᬔ᭄ᬬᬧᬗᬮᬄᬧᬶᬦᬓᬓᬚᬬᬰᬢ᭄ᬭᬸᬦᬶᬗ᭄ᬳᬸᬮᬸᬦ᭄᭛

᭝᭑᭐᭐᭘᭝\᭝᭑᭕᭔᭝\᭝᭓᭝᭟ᬦᬵᬳᬦ᭄ᬮᬶᬂᬦᬺᬧᬧᬸᬢ᭄ᬭᬭᬓ᭄ᬯᬢᬤᬦᬦ᭄ᬢᬭᬦᬺᬧᬢᬶᬧᬋᬂᬲᬶᬭᬵᬯᬸᬗᬸ᭞
ᬫ᭄ᬯᬂᬫᬦ᭄ᬢ᭄ᬭᬷᬲᬳᬪᬺᬢ᭄ᬬᬯᬵᬳᬦᬢᬸᬭᬗ᭄ᬕᬯᬭᬸᬭᬸᬢᭂᬦᬗᭀᬩᬭᬶᬗ᭄ᬕᬸᬗᬦ᭄᭞
ᬏᬭᬂᬤᬾᬦᬶᬓᬳᬷᬦᬓᬵᬬᬦᬶᬭᬢᬸᬘ᭄ᬙᬓᬘᬸᬭᬶᬗᬦᬮᬄᬲᬶᬭᬾᬂᬭᬡ᭞
ᬭ᭄ᬬᬦ᭄ᬢᬸᬓ᭄ᬲᬂᬧ᭄ᬭᬪᬸᬢᬦ᭄ᬓŧᬵᬓᭂᬦᬓᬸᬦᭂᬂᬦᬺᬧᬲᬸᬢᬲᬶᬭᬯᬃᬡ᭄ᬦᬦᭂᬦ᭄ᬫᬸᬯᬄ᭛

᭝᭑᭐᭐᭙᭝\᭝᭑᭕᭔᭝\᭝᭔᭝᭟ᬲᬵᬫ᭄ᬧᬸᬦ᭄ᬫᬶᬦ᭄ᬢᬭᬤᭀᬄᬮᬓᬸᬦᬺᬧᬢᬶᬧᬸᬢ᭄ᬭᬫᬦᭂᬫᬸᬳᬭᬡᬵᬦ᭄ᬟᬸᬲᬸᬦ᭄ᬟᬸᬲᬸᬦ᭄᭞
ᬧᬶᬗ᭄ᬕᬶᬃᬧᬶᬗ᭄ᬕᬶᬭᬶᬓᬂᬳᭂᬦᬹᬧᬓᬧᬲᬦ᭄ᬧᬓᬮᬬᬭᬦᬧᬡ᭄ᬝᬢᬦ᭄ᬧᬭᭀᬓ᭄᭞
ᬏᬯᭂᬄᬢᬦ᭄ᬲᬢᬶᬦᬹᬢᬓᭂᬦ᭄ᬭᬸᬧᬶᬢᬶᬓᬵᬗᬗᬶᬯᬳᬦᬦᭂᬗᭂᬦ᭄ᬧᬟᬵᬕᭂᬦᭂᬢ᭄᭞
ᬢᬦ᭄ᬢᬸᬗ᭄ᬕᬮ᭄ᬓᬲᬲᬃᬳᬸᬫᬸᬂᬲᬶᬮᬶᬳᬸᬳᬸᬄᬓᬧᬲᬳᬲᬳᬸᬭᬦ᭄ᬲᬶᬮᬶᬄᬢᬜ᭛

᭝᭑᭐᭑᭐᭝\᭝᭑᭕᭔᭝\᭝᭕᭝᭟ᬤᬸᬗ᭄ᬳᬸᬲ᭄ᬦᬶᬂᬧᬮᬧᬢ᭄ᬓᬳᬸᬦ᭄ᬤᬸᬮᬭᬸᬳᬸᬃᬓᬩᬸᬬᬸᬢᬦᬮᬯᬲ᭄ᬓᬶᬦᬢ᭄ᬯᬗᬦ᭄᭞
ᬧᬜ᭄ᬘᬵᬃᬡ᭄ᬦᬶᬓ᭄ᬯᬶᬦᭂᬮᬂᬲᬓᬦ᭄ᬬᬧᬶᬦᬓᭀᬮᬸᬮᬶᬓᬢᬯᬶᬗᬶᬓᬵᬳᬶᬩᭂᬓ᭄ᬧᬭᬩ᭄᭞
ᬯ᭄ᬯᬗ᭄ᬦ᭄ᬬᬵᬓ᭄ᬯᬾᬄᬫᬧᬸᬧᬸᬮ᭄ᬳᬦᬵᬗᬶᬤᬸᬗᬓᭂᬦ᭄ᬭᬶᬕᬯᬬᬶᬭᬦᬭᬾᬰ᭄ᬯᬭᬵᬢ᭄ᬫᬚ᭞
ᬮᬦ᭄ᬢᬸᬂᬫᬫ᭄ᬩ᭄ᬯᬯᬗᬷᬦᬲᬹᬦᬶᬓᬕᬶᬦᬦ᭄ᬢᬶᬲᬳᬘᬭᬸᬲᬶᬦᬗ᭄ᬕᬭᬦ᭄ᬳᬜᬭ᭄᭛

᭝᭑᭐᭑᭑᭝\᭝᭑᭕᭔᭝\᭝᭖᭝᭟ᬗ᭄ᬓᬵᬦᬾᬲᭀᬃᬢᬮᬕᬵᬳᭂᬦᬶᬂᬳᬦᬩᬸᬬᬸᬢ᭄ᬩᬸᬬᬸᬢᬶᬯᬓᬋᬩᬸᬢ᭄ᬯᬮᬂᬢᬶᬩᬵ᭞
ᬧᬶᬗ᭄ᬕᬶᬃᬡ᭄ᬦ᭄ᬬᬾᬦᬲᬩᬦ᭄ᬧᬭᬲ᭄ᬳᬯᬦᬶᬓᬵᬲᬶᬦᬶᬓᬸᬲᬶᬓᬸᬳᬶᬦᬫ᭄ᬩᬮᬦ᭄ᬯᬢᬸ᭞
ᬭᬗᬻᬵᬓᬬ᭄ᬯᬦᬶᬓᬵᬮᬯᬦ᭄ᬓᭂᬧᬸᬳᬕᭃᬂᬚᬳᬯᬶᬚᬳᬲᭂᬓᬃᬮᬯᬦ᭄ᬯᬶᬦᭃᬂ᭞
ᬅᬓ᭄ᬯᬾᬄᬲᭂᬜ᭄ᬚᬗᬶᬓᬵᬚᬚᬃᬳᬦᬓᬯᬤ᭄ᬯᬦᬦᬓᬮᬦᬗᬦ᭄ᬤᬶᬦᬸᬤ᭄ᬯᬓᭂᬦ᭄᭛

᭝᭑᭐᭑᭒᭝\᭝᭑᭕᭔᭝\᭝᭗᭝᭟ᬫᬾᬄᬫᬾᬄᬭ᭄ᬯᬂᬧᬸᬮᬸᬳᬂᬓᬸᬍᬫ᭄ᬮᬯᬲᬶᬭᬵᬗ᭄ᬳᬶᬦᭂᬧᬶᬳᬸᬯᬸᬲᬶᬭᬵᬧ᭄ᬭᬗᬶᬂᬳᭂᬦᬹ᭞
ᬧ᭄ᬭᬵᬧ᭄ᬢᬾᬂŧᬵᬦᬶᬟᬸᬲᬸᬦ᭄ᬓᬟᬢ᭄ᬯᬦᬶᬗᬸᬲᬵᬦᬧᬭᬯᬰᬭᬶᬦᬫ᭄ᬧᬓᬶᬂᬫᬸᬲᬸᬄ᭞
ᬧᬶᬗ᭄ᬕᬶᬃᬦᬶᬂᬢᬮᬕᬵᬯᬸᬓᬶᬃᬯᬸᬓᬶᬭᬦᬓ᭄ᬧᬢᬦᬶᬦᬶᬓᬫᬦᬸᬫ᭄ᬧᬓᬗ᭄ᬍᬦᬂ᭞
ᬗ᭄ᬓᬵᬦᬰ᭄ᬭᬷᬦᬭᬦᬵŧᬧᬸᬢ᭄ᬭᬫᬗᭂᬦᬄᬓᬓᬯᬶᬦᬸᬮᬶᬳᬶᬭᬵᬗ᭄ᬤᬤᬓ᭄ᬤᬤᬓ᭄᭛

᭛᭜᭛ᬅ᭛᭜᭛ᬓᬶᬦ᭄ᬤᭀᬧ᬴᭄ᬯᬶᬓᬺᬢᬶ⏑⏑–|⏑⏑⏑|⏑⏑⏑|–⏑–|⏑⏑⏑|–⏑⏑|⏑⏑⏑|⏑⏓

᭝᭑᭐᭑᭓᭝\᭝᭑᭕᭕᭝\᭝᭑᭝᭟ᬤᬶᬦᭂᬎᬓᬸᬚᬶᬦᬭᬸᬫᬦᬦᬶᬗ᭄ᬕᬸᬢᬶᬂᬳᬮᬶᬲᬶᬓᬵᬮᬦᬶᬓᬯᬳᬸᬫᬶᬚᬶᬮ᭄᭞
ᬅᬯᬸᬬᬸᬂᬫᬶᬗᬬᬦᬶᬭᬶᬭᬓᭂᬦ᭄ᬲᬸᬲᬸᬧ᭄ᬲᬸᬲᬸᬧᬶᬓᬵᬲᬦᬦᭂᬳᭂᬭᬳᬶᬤᬸ᭞
ᬇᬭᬶᬓᬵᬓ᭄ᬯᬫᭂᬕᬢᬶᬢᬸᬭᬶᬤᬗ᭄ᬓᬸᬢᬦ᭄ᬯᬦᬶᬫᬸᬮᬢ᭄ᬫᬸᬯᬳᬶᬫᬸᬔᬦᬶᬓᬵ᭞
ᬲᬳᬚᬵᬗ᭄ᬳᬸᬭᬶᬧᬓᭂᬦᬢᬸᬓᬸᬧ᭄ᬢᬸᬓᬸᬧ᭄ᬭᬶᬧᬯᬳᬶᬦ᭄ᬓᬸᬓᬤᬶᬓᬮᬸᬧᬸᬢᬦ᭄᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭐᭑᭔᭝\᭝᭑᭕᭖᭝\᭝᭑᭝᭟ᬢᭂᬯᭂᬓ᭄ᬦ᭄ᬬᬦᬶᬦᬮᬧ᭄ᬦᬶᬭᬾᬦᬦᬶᬓᬢᬦ᭄ᬢᬳᬸᬓᬢᭂᬫᬸᬕᭂᬦᭂᬧ᭄ᬢᬶᬕᬂᬢᬳᬸᬦ᭄᭞
ᬮᬶᬧᬸᬃᬢᬸᬭᬶᬤᬦᬶᬗ᭄ᬳᬸᬮᬸᬦ᭄ᬫᬭᬶᬭᬶᬫᬂᬲᬶᬦᬧᬶᬳᬦᬶᬮᬯᬲ᭄ᬦ᭄ᬬᬢᬦ᭄ᬓᬢᭀᬦ᭄᭞
ᬓŧᬜ᭄ᬘᬦᬓᬧᬗ᭄ᬕᬶᬳᬶᬂᬬᬰᬮᬯᬦ᭄ᬧᬦᬸᬮᬸᬬᬦᬶᬭᬶᬬᬵᬗ᭄ᬤᬤᬓ᭄ᬮᬸᬫᬸᬄ᭞
ᬧᭂᬧᭂᬢ᭄ᬧᭂᬧᭂᬢᬶᬓᬵᬬᬢᬦ᭄ᬧᬶᬦᬳᬮᬶᬗ᭄ᬱ᭄ᬬᬦᬶᬓᬭᬶᬧᬗᬯᬾᬦ᭄ᬬᬭᬶᬗ᭄ᬳᬸᬮᬸᬦ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭐᭑᭕᭝\᭝᭑᭕᭗᭝\᭝᭑᭝᭟ᬦᬵᬳᬦ᭄ᬯᬲ᭄ᬢᬸᬦᬶᬤᬾᬦᬶᬭᬵᬗᬶᬓᭂᬢᬶᬓᭂᬢ᭄ᬯᬶᬦᭂᬓᬲᬓᭂᬦᬶᬭᬾᬭᬶᬓᬂᬬᬰ᭞
ᬧ᭄ᬭᬚ᭄ᬜᬵᬰ᭄ᬭᬷᬦ᭄ᬤᬸᬫᬢᬷᬲᬶᬭᬵᬫᬘᬓᬧᬶᬦ᭄ᬢᬶᬕᬢᬫᬢᬸᬫᬸᬭᬸᬦ᭄ᬲᬶᬭᬵᬤᬸᬮᬸᬭ᭄᭞
ᬧᬯ᭄ᬯᬢ᭄ᬦᬶᬂᬧᬭᬧᭀᬭᬢᬦ᭄ᬧᬧᭂᬕᬢᬦ᭄ᬢᬶᬦᭂᬫᬸᬦᬶᬭᬲᬸᬫᬗ᭄ᬕ᭄ᬭᬳᬾᬂᬳᬯᬦ᭄᭞
ᬲᬾᬘ᭄ᬙᬾᬘ᭄ᬙᬵᬳᬦᬦᬗ᭄ᬳᬶᬦᭂᬧ᭄ᬲᬶᬭᬳᬦᬦ᭄ᬮᬸᬫᬓᬸᬭᬶᬯᬶᬚᬶᬮᬶᬂᬦᬶᬰᬵᬓᬭ᭛

᭝᭑᭐᭑᭖᭝\᭝᭑᭕᭗᭝\᭝᭒᭝᭟ᬲᬵᬫ᭄ᬧᬸᬦ᭄ᬭᬓ᭄ᬯᬕᭂᬦᭂᬧ᭄ᬲᬮᬾᬓ᭄ᬮᬯᬲᬶᬭᬾᬂᬳᬯᬦᬲᬸᬔᬲᬸᬔᬦ᭄ᬤᬸᬤᬹᬕᬯᬾ᭞
ᬮᭀᬓ᭄ᬦᬶᬂᬫᬵᬃᬕ᭄ᬕᬧᬲᬶᬃᬯᬸᬓᬶᬃᬢᬶᬦᬸᬢᬓᭂᬦ᭄ᬮᬫᬓᬦᬶᬭᬫᬘᬗ᭄ᬓ᭄ᬭᬫᬵᬗ᭄ᬍᬗᭂᬂ᭞
ᬭ᭄ᬬᬵᬬᭀᬥ᭄ᬬᬵᬦᬕᬭᬷᬓᬢᭀᬦ᭄ᬳᬤᬳᬤᬵᬦᬶᬤᬶᬮᬳᬶᬕᬸᬧᬸᬭᬦ᭄ᬬᬫᬵᬲ᭄ᬫᬡᬶᬓ᭄᭞
ᬲᬂᬳ᭄ᬬᬂᬲᬹᬃᬬ᭄ᬬᬦᬶᬰᬵᬓᬭᬾᬗᬸᬤᬬᬧᬃᬯ᭄ᬯᬢᬧᬟᬦᬶᬭᬓᬾᬯᬮᬵᬳᬍᬧ᭄᭛

᭝᭑᭐᭑᭗᭝\᭝᭑᭕᭗᭝\᭝᭓᭝᭟ᬯᬺᬢ᭄ᬢᬰ᭄ᬭᬷᬦᬭᬦᬵŧᬧᬸᬢ᭄ᬭᬓᬢᭂᬓᬾᬦᬺᬧᬢᬶᬭᬖᬸᬮᬯᬦ᭄ᬦᬭᬾᬰ᭄ᬯᬭᬷ᭞
ᬅᬦ᭄ᬲᬵᬫ᭄ᬧᬸᬦ᭄ᬲᬶᬭᬮᬩ᭄ᬥᬓᬵᬃᬬ᭄ᬬᬭᬶᬯᬶᬤᬃᬪᬧᬸᬭᬫᬫᭂᬦᬗᬶᬂᬲ᭄ᬯᬬᬫ᭄ᬩᬭ᭞
ᬫ᭄ᬯᬂᬭ᭄ᬬᬵᬮᬄᬧᬭᬦᬵŧᬭᬶᬂᬧ᭄ᬭᬗᬳᬋᬧ᭄ᬭᬸᬫᭂᬩᬸᬢᬦᬭᬦᬵŧᬧᬸᬢ᭄ᬭᬶᬓᬵ᭞
ᬳᬃᬱᬰ᭄ᬭᬷᬧᬭᬫᬾᬰ᭄ᬯᬭᬷᬫᬓᬫᬸᬔᬦᬺᬧᬢᬶᬢᭂᬳᭂᬭᬓᭀᬦᬦᬸᬗ᭄ᬱᬸᬗ᭛

᭝᭑᭐᭑᭘᭝\᭝᭑᭕᭗᭝\᭝᭔᭝᭟ᬯ᭄ᬯᬂᬭᬶᬚ᭄ᬭᭀᬧᬟᬫᬸᬗ᭄ᬕᬳᬶᬂᬧᬗᬸᬗᬗᬦ᭄ᬭᬸᬫᭂᬗᭂᬋᬗᭂᬳᬦᬦ᭄ᬲᬶᬮᬶᬄᬧᭂᬟᭂᬓ᭄᭞
ᬅᬕ᭄ᬬᬵᬕ᭄ᬬᬵᬦ᭄ᬳᬦᬢᬦ᭄ᬢᬸᬮᬸᬲ᭄ᬲᬶᬧᬢᬶᬓᬵᬦᬳᭂᬮᬬᬧᬦᬮᬄᬕᬶᬭᬳ᭄ᬬᬲᭂᬦ᭄᭞
ᬮᬾᬦ᭄ᬢᬂ‌ᬲ᭄ᬢ᭄ᬭᬷᬫᬮᬚᭂᬂᬯᬕᭂᬤ᭄ᬯᬕᭂᬤᬦᬗ᭄ᬕᬲᬸᬲᬸᬦᬶᬓᬲᬶᬦᬡ᭄ᬟᬸᬗᬶᬂᬲᬔᬷ᭞
ᬅᬓ᭄ᬯᬾᬄᬫᬵᬤᭂᬕᬤᬦ᭄ᬢᬧᬶᬄᬫᬶᬭᬶᬭᬶᬦᬶᬃᬦᬶᬓᬦᭂᬳᭂᬭᬓᬮᬸᬂᬓᬮᬸᬂᬲᬩᬸᬓ᭄᭛

᭝᭑᭐᭑᭙᭝\᭝᭑᭕᭗᭝\᭝᭕᭝᭟ᬲ᭄ᬢ᭄ᬭᬷᬭ᭄ᬬᬵᬬᭀᬥ᭄ᬬᬧᬸᬭᬷᬧᬋᬂᬫᬶᬚᬶᬮᬦᬸᬗ᭄ᬱᬸᬗᬳᬬᬸᬓᬤᬶᬧᬗ᭄ᬚ᭄ᬭᬳᬶᬂᬲᭂᬓᬭ᭄᭞
ᬦ᭄ᬤᬦ᭄ᬩᬸᬤ᭄ᬥᬶᬦ᭄ᬬᬓᬟᬗ᭄ᬳᬦᬦ᭄ᬭᬭᬲᬶᬤᬾᬦ᭄ᬬᬫᬸᬮᬢᬶᬦᬸᬧᬋᬗ᭄ᬕᬦᬶᬂᬕᬸᬬᬸ᭞
ᬭᬹᬫ᭄ᬦᬶᬂ‌ᬲ᭄ᬢ᭄ᬭᬷᬭᬶᬯᬶᬤᬃᬪᬭᬵᬚ᭄ᬬᬓᬤᬶᬧᬵᬍᬫᬦᬶᬳᬬᬸᬦᬶᬭᬹᬧᬦᬶᬂᬭᬓᭂᬢ᭄᭞
ᬅᬰ᭄ᬭᬷᬤᬾᬦ᭄ᬬᬫᬯᬵᬫ᭄ᬩᭂᬓᬩ᭄ᬯᬢᬢᭂᬋᬄᬢᬸᬫᬶᬭᬸᬢᬶᬭᬸᬫᬦᬄᬲᬸᬧᬸᬢ᭄ᬭᬶᬓᬵ᭛

᭝᭑᭐᭒᭐᭝\᭝᭑᭕᭗᭝\᭝᭖᭝᭟ᬅᬓ᭄ᬯᬾᬄᬭᬵᬚᬲᬸᬢᬵᬭ᭄ᬬᬅᬬᭀᬥ᭄ᬬᬦᬕᬭᬷᬫᬤᬫᬓᬧᬗᬬᬵᬬᬭᬹᬫ᭄ᬦᬶᬓᬵ᭞
ᬫᬗ᭄ᬕᭂᬄᬭᬹᬧᬦᬶᬭᬦ᭄ᬧᬦᬫ᭄ᬧᬶᬓᬓᭂᬦᬾᬦᬺᬧᬯᬭᬤᬸᬳᬶᬢᬵᬦ᭄ᬧᬶᬦᬗ᭄ᬓ᭄ᬯᬓᭂᬦ᭄᭞
ᬫᬗ᭄ᬓᬾᬦ᭄‌ᬯ᭄ᬭᬸᬄᬭᬶᬳᬍᬧ᭄ᬦᬭᬾᬦ᭄ᬤ᭄ᬭᬢᬦᬬᬵᬓᬯᭂᬤᬶᬯᭂᬤᬶᬦᬶᬭᬹᬧᬦᬶᬂᬭᬢᬶᬄ᭞
ᬫᬺᬫ᭄ᬢᬦ᭄ᬎᬂᬓᬤᬶᬯᬶᬦ᭄ᬢᬗᬶᬂᬯᭂᬗᬶᬓᬢᭀᬦᬓᬸᬘᭂᬫᬶᬓᭂᬜᬭᬶᬂᬦᬶᬰᬵᬓᬭ᭛

᭝᭑᭐᭒᭑᭝\᭝᭑᭕᭗᭝\᭝᭗᭝᭟ᬫᬶᬗ᭄ᬕᬸᬢ᭄ᬧᬶᬡ᭄ᬟᬦᬶᬓᬂᬓᬟᬢ᭄ᬯᬦᬶᬲᭂᬟᭂᬂᬲᬂᬅᬚᬢᭂᬓᬮᬯᬦ᭄ᬲᬸᬧᬸᬢ᭄ᬭᬶᬓᬵ᭞
ᬆᬧᬦ᭄ᬓᬵᬤ᭄ᬪᬸᬢᬲᬶᬂᬲᬧᭀᬮᬳᬶᬭᬓᬵᬪᬶᬦᬯᬭᬶᬳᬮᬶᬯᬢ᭄ᬦᬶᬭᬾᬂᬍᬩᬸᬄ᭞
ᬲᬓ᭄ᬯᬾᬄᬓ᭄ᬯᬾᬄᬧᬭᬢᬡ᭄ᬟᬲᭃᬄᬧᬋᬗᬦᬸᬗ᭄ᬱᬸᬗᬶᬲᬶᬭᬧᬟᬳᬃᬱᬕᬃᬚ᭄ᬚᬶᬢ᭞
ᬅᬩ᭄ᬬᬹᬗᬦ᭄ᬓᬸᬫᬶᬲᬶᬓ᭄ᬕᬭᬦ᭄ᬢᬸᬗᬶᬭᬭᬫ᭄ᬬᬓᬤᬶᬧᬧᬕᬸᬢᬶᬂᬭ᭄ᬬᬓᬶᬂᬧᬲᬶᬭ᭄᭛

᭝᭑᭐᭒᭒᭝\᭝᭑᭕᭗᭝\᭝᭘᭝᭟ᬗ᭄ᬳᬶᬂᬤᬾᬯᬷᬦᬍᬫᬶᬂᬫᬸᬮᬢ᭄ᬲ᭄ᬬᬧᬢᬢᬡ᭄ᬟᬶᬗᬦᬶᬭᬮᬶᬗᬶᬓᬵᬦᬸᬮᬸᬲ᭄ᬤᬳᬢ᭄᭞
ᬬᬤ᭄ᬬᬦ᭄ᬲᬾᬯᬸᬧᬸᬭᬷᬧᬫᬾᬢᬦᬫᬫᬃᬧ᭄ᬧᬢᬦᬳᬚᭂᬗᬶᬭᬦ᭄ᬤᬢᬦ᭄ᬳᬦ᭞
ᬲ᭄ᬢ᭄ᬭᬷᬲᬵᬫᬦ᭄ᬢᬲᬸᬢᬵᬧᬟᬵᬳ᭄ᬬᬗᬭᬭᬲ᭄‌ᬦ᭄ᬤᬦᬭᬤᬓᬧᬮᬂᬢᬶᬦᬶᬗ᭄ᬳᬮᬦ᭄᭞
ᬩ᭄ᬬᬓ᭄ᬢᬰ᭄ᬭᬷᬦ᭄ᬤᬸᬫᬢᬷᬧᬓᬧ᭄ᬭᬪᬸᬦᬶᬭᬾᬂᬰᬬᬦᬧᬶᬲᬦᬶᬗᬹᬓᬢᬫ᭄ᬧᬶᬓ᭛

᭝᭑᭐᭒᭓᭝\᭝᭑᭕᭗᭝\᭝᭙᭝᭟ᬦᬵᬮᬶᬗ᭄ᬦ᭄ᬬᬦ᭄ᬧᬗᬍᬫ᭄ᬓᬢᬸᬳ᭄ᬯᬦᬧᬢᬦ᭄ᬳᬦᬓᬤᬶᬲᬶᬭᬭᬢ᭄ᬦᬓᬦ᭄ᬬᬓᬵ᭞
ᬆᬧᬦ᭄ᬲᬃᬯ᭄ᬯᬲᭂᬓᬃᬲᬸᬕᬦ᭄ᬥᬫᬓᬦᬵᬬᬓᬧᭂᬦᭂᬤᬶᬭᬭᬲ᭄ᬦᬶᬭᬹᬫ᭄ᬦᬶᬭ᭞
ᬮᬵᬯᬦ᭄ᬫᬥ᭄ᬬᬦᬶᬭᬧ᭄ᬭᬫᬵᬡᬭᬶᬓᭂᬮᬩ᭄ᬦᬶᬍᬫᭂᬲᬶᬓᬗᬰᭀᬓᬧᬵᬤᬧ᭞
ᬰ᭄ᬭᬷᬰ᭄ᬭᬷᬦᬶᬂᬫᬸᬔᬰᬸᬤ᭄ᬥᬧᬹᬃᬡ᭄ᬦᬕᬸᬫᬯᬂᬢᬸᬳᬸᬢᬸᬳᬸᬭᬢᬸᬦᬶᬂᬦᬶᬰᬵᬓᬭ᭛

᭝᭑᭐᭒᭔᭝\᭝᭑᭕᭗᭝\᭝᭑᭐᭝᭟ᬲᬵᬫ᭄ᬧᬸᬦ᭄ᬰ᭄ᬭᬷᬦᬭᬦᬵŧᬧᬸᬢ᭄ᬭᬓᬮᬯᬦ᭄ᬦᬺᬧᬯᬭᬤᬸᬳᬶᬢᬵᬫᬭᬾᬤᬍᬫ᭄᭞
ᬪᬓ᭄ᬢ᭄ᬬᬵᬦᭂᬫ᭄ᬩᬳᬶᬚᭃᬂᬦᬭᬾᬦ᭄ᬤ᭄ᬭᬭᬖᬸᬓᬃᬯ᭄ᬯᬦᬺᬧᬢᬶᬫᬳᬶᬱᬷᬲᬶᬭᬵᬧᬸᬧᬸᬮ᭄᭞
ᬩᬸᬤ᭄ᬥᬶᬰ᭄ᬭᬷᬧᬭᬫᬾᬰ᭄ᬯᬭᬷᬫᬓᬫᬸᬔᬦᬺᬧᬢᬶᬲᬸᬔᬢᬸᬫᭀᬦᬦᬓ᭄ᬦᬶᬭ᭞
ᬧ᭄ᬭᬚ᭄ᬜᬵᬰᬵᬲ᭄ᬢ᭄ᬭᬯᬶᬢᬶᬗ᭄ᬕᬶᬢᬚ᭄ᬜᬯᬦᬶᬰᬓ᭄ᬢᬶᬮᬶᬢᬸᬳᬬᬸᬤᬸᬫᬾᬄᬲᬶᬭᬵᬱᬶᬳ᭛

᭝᭑᭐᭒᭕᭝\᭝᭑᭕᭗᭝\᭝᭑᭑᭝᭟ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬓᬶᬦᭀᬦ᭄ᬫᬋᬓᬤᬾᬦᬺᬧᬢᬶᬭᬖᬸᬓᬕᭃᬗᬦᬶᬂᬲᬸᬔ᭞
ᬮᬵᬯᬦ᭄ᬰ᭄ᬭᬷᬧᬭᬫᬾᬰ᭄ᬯᬭᬷᬲᬶᬭᬫᬓᭀᬦ᭄ᬫᬋᬓᬦᭂᬳᭂᬭᬗᭀᬮ᭄ᬲᬶᬭᬵᬱᭂᬕᭂᬄ᭞
ᬧᬵᬫᬦ᭄ᬧᬾᬦᬦᬯᬵᬲ᭄ᬫᬭᬵᬗ᭄ᬕᭂᬳᬶᬭᬤᬾᬲᬗᬳᬬᬸᬧᬟᬲᬹᬃᬬ᭄ᬬᬯᬗ᭄ᬰᬚ᭞
ᬯᬾᬢ᭄ᬦᬶᬂᬳᬃᬱᬮᬸᬫᬸᬄᬲᬶᬭᬦ᭄ᬫᬭᬳᬓᭂᬦ᭄ᬧᬓᬤᬗᬦᬶᬭᬭᬶᬂᬦᬺᬧᬵᬢ᭄ᬫᬚᬵ᭛

᭝᭑᭐᭒᭖᭝\᭝᭑᭕᭗᭝\᭝᭑᭒᭝᭟ᬲᭂᬫ᭄ᬩᬄᬰ᭄ᬭᬷᬦᬭᬦᬵŧᬪᭀᬚᬭᬶᬦᬭᬾᬦ᭄ᬤ᭄ᬭᬭᬖᬸᬯᬶᬦᬘᬫᬃᬫ᭄ᬫᬭᬶᬂᬭᬱ᭞
ᬅᬦ᭄ᬤᬾᬯᬷᬦ᭄ᬤᬸᬫᬢᬷᬓᬰᬸᬤ᭄ᬥ᭄ᬬᬦᬧᬓᬵᬦᬓᬦᬓᬦᬶᬭᬦᬶᬢ᭄ᬬᬓᬵᬲ᭄ᬬᬲᬶᬄ᭞
ᬭᬵᬚᬲ᭄ᬯᬵᬤ᭄ᬪᬸᬢᬭᬵᬚᬬᭀᬕ᭄ᬬᬫᬡᬶᬭᬵᬚᬧᬳᬸᬮᬦᬶᬭᬫᬸᬗ᭄ᬕᬸᬭᬶᬂᬭŧ᭞
ᬓᬾᬲᬷᬲᭂᬫ᭄ᬩᬳᬶᬭᬧ᭄ᬭᬫᬵᬡᬕᬸᬫᭂᬮᬃᬳᬶᬦᬢᬸᬭᬓᭂᬦᬶᬭᬾᬦᬭᬾᬰ᭄ᬯᬭ᭛

᭝᭑᭐᭒᭗᭝\᭝᭑᭕᭗᭝\᭝᭑᭓᭝᭟ᬩᬸᬤ᭄ᬥᬶᬰ᭄ᬭᬷᬧᬭᬫᬾᬰ᭄ᬯᬭᬷᬲᬸᬔᬮᬯᬦ᭄ᬦᬺᬧᬢᬶᬭᬖᬸᬢᬸᬫᭀᬦᬦᬓ᭄ᬦᬶᬭ᭞
ᬅᬦ᭄ᬧᭀᬮᬶᬄᬫᬡᬶᬓᬶᬂᬓᬟᬢ᭄ᬯᬦᬶᬯᬶᬤᬃᬪᬲᬨᬮᬲᬶᬭᬭᬵᬚᬓᬦ᭄ᬬᬓᬵ᭞
ᬢᭂᬓ᭄ᬯᬦ᭄ᬓᬧ᭄ᬯᬦᬓᬦ᭄ᬧᬟᬵᬧᬋᬓᬶᬓᬂᬧᬓᬤᬗᬦᬯᬶᬍᬢ᭄ᬓᬭᬗ᭄ᬓᭂᬧᬦ᭄᭞
ᬩᭀᬗ᭄ᬕᬦ᭄ᬭᬹᬧᬦᬶᬭᬵᬳᬜᬃᬳᬜᬭᬫᬦ᭄ᬢᬸᬲᬧᬭᬦᬶᬭᬢᬦ᭄ᬓᬲᬄᬢᬸᬫᬹᬢ᭄᭛

᭝᭑᭐᭒᭘᭝\᭝᭑᭕᭗᭝\᭝᭑᭔᭝᭟ᬩᬸᬤ᭄ᬥᬶᬰ᭄ᬭᬷᬦ᭄ᬤᬸᬫᬢᬷᬋᬲᭂᬧ᭄ᬫᬓᬩᬧᬾᬩ᭄ᬯᬶᬲᬶᬭᬧᬸᬚᬶᬧᬸᬚᬶᬦ᭄ᬓᬶᬦᬵᬲᬶᬳᬦ᭄᭞
ᬩ᭄ᬬᬵᬢᬷᬢᬦ᭄ᬲᬮᬯᬲ᭄ᬦᬶᬭᬦ᭄ᬢᭂᬓᬧᬟᬵᬲᬸᬔᬲᬸᬔᬦᬤᬸᬮᬸᬃᬫᬘᬗ᭄ᬓ᭄ᬭᬫ᭞
ᬫᬃᬬ᭄ᬬᭀᬦᭂᬂᬭᬶᬯᬶᬤᬃᬪᬭᬵᬚ᭄ᬬᬢᬸᬯᬶᬭᬵᬓᬦᬶᬭᬲᬶᬭᬫᬋᬓ᭄ᬫᬦᬸᬗ᭄ᬕᬬᬧ᭄᭞
ᬭ᭄ᬬᬵᬬᭀᬥ᭄ᬬᬵᬦᬕᬭᬷᬚᬸᬕᬵᬗᬶᬦᬓᬶᬤᬾᬦᬶᬲᬶᬳᬶᬭᬭᬶᬦᬭᬾᬰ᭄ᬯᬭᬵᬢ᭄ᬫᬚ᭛

᭝᭑᭐᭒᭙᭝\᭝᭑᭕᭗᭝\᭝᭑᭕᭝᭟ᬲᬓ᭄ᬯᬾᬄᬦᬶᬂᬫᬓᬧᬸᬡ᭄ᬬᬭᬵᬕᬦᬶᬭᬭᬶᬂᬦᬺᬧᬢᬶᬲᬸᬢᬧᬟᬵᬗ᭄ᬳᬶᬟᭂᬧ᭄‌ᬲ᭄ᬫᬭ᭞
ᬲᬵᬫ᭄ᬧᬸᬦ᭄ᬭᬓ᭄ᬯᬲᬶᬦᬹᬓ᭄ᬱ᭄ᬫᬭᬶᬂᬧᬳᬸᬮᬫᬵᬲ᭄ᬫᬡᬶᬭᬚᬢᬲᬸᬯᬲ᭄ᬢ᭄ᬭᬓᬲ᭄ᬢᬸᬭᬶ᭞
ᬅᬗ᭄ᬓᭂᬦ᭄ᬫᬵᬲᬲᬶᬮᬶᬩ᭄ᬲᬶᬮᬶᬩ᭄ᬯ᭄ᬯᬗᬶᬭᬶᬓᬂᬯᭂᬗᬶᬧᬶᬦᬭᬦᬶᬭᬾᬂᬧᬟᬂᬯᬸᬮᬦ᭄᭞
ᬯᬵᬯᬂᬫᬵᬢ᭄ᬭᬓᬋᬗ᭄ᬯᬦᬶᬂᬢᬗᬶᬲᬭᬹᬫ᭄ᬯᬶᬦᬶᬲᬶᬓᬦᬶᬭᬫᬵᬲ᭄ᬓᬸᬘᭂᬧ᭄ᬢᬸᬳᬦ᭄᭛

᭝᭑᭐᭓᭐᭝\᭝᭑᭕᭗᭝\᭝᭑᭖᭝᭟ᬫᬵᬮᬶᬄᬢᬦ᭄ᬢᭂᬓᬲᬧ᭄ᬭᬳᬵᬭᬭᬶᬳᬸᬯᬸᬲ᭄ᬦᬶᬗᬸᬮᬳᬗᬮᬶᬳᬰ᭄ᬭᬶᬗᬶᬂᬢᬶᬮᬫ᭄᭞
ᬫᬃᬫ᭄ᬫᬵᬗ᭄ᬤᬹᬫᬶᬓᬭᬵᬱᬶᬓᬦ᭄‌ᬯ᭄ᬭᬸᬳᬶᬳᬋᬧ᭄ᬳᬋᬧᬦᬶᬗᬳᬋᬧ᭄ᬳᬍᬫ᭄ᬩᬗᭂᬦ᭄᭞
ᬭᬓ᭄ᬭ᭄ᬬᬦ᭄ᬲᬂᬧᬶᬦᬓᬵᬤᬶᬧᬹᬃᬯ᭄ᬯᬦᬶᬗᬫᬹᬃᬯ᭄ᬯᬓᬢᬭᬸᬡᬦᬶᬭᬾᬂᬧᬲᬗ᭄ᬕᬫᬦ᭄᭞
ᬓᬜ᭄ᬘᬶᬢ᭄ᬫᭀᬖᬓᬧᬗ᭄ᬕᬶᬳᬗ᭄ᬮᬶᬕᬮᬶᬕᬵᬓᬶᬦᬶᬲᬧᬸᬦᬶᬭᬲᬵᬳᬲᬵᬯᬸᬬᬸᬂ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭐᭓᭑᭝\᭝᭑᭕᭘᭝\᭝᭑᭝᭟ᬓᬓᬵᬚᬯᬶᬦᬮᬶᬗ᭄ᬓᬸᬢᬦ᭄‌ᬯ᭄ᬭᬸᬳᬓᬶᬢᬵᬗ᭄ᬮ᭄ᬯᬗᬢᬸᬭᬶᬤᬦᬶᬭᬵᬕᬦᬶᬗ᭄ᬳᬸᬮᬸᬦ᭄᭞
ᬳᬦᬵᬦᬓᬦᬓᬦ᭄ᬓᬸᬓᬾᬢᬓᬫᬶᬗᬶᬂᬲᬳᬚᬢᬦᬶᬦᬓᬸᬦ᭄ᬢᬭᬓ᭄ᬯᬬ᭞
ᬧᬸᬢᬶᬄᬲᬶᬓᬶᬓᬤᬸᬃᬬ᭄ᬬᬰᬰ᭄ᬭᬸᬢᬶᬯᬯᬂᬓᬢᬮᬸᬲᬕᬮᬓᬦ᭄ᬢᬢᬓ᭄ᬯᭂᬤᬶ᭞
ᬫᬦᬳ᭄ᬓᬸᬯᬦᬶᬢᬦ᭄ᬲᬸᬭᬸᬤ᭄ᬧ᭄ᬯᬬᬢᬢᬦ᭄ᬢᬸᬓᬶᬢᬬᬓᬭᬡᬗ᭄ᬓᬸᬢᬦ᭄ᬭᬭ᭛

᭝᭑᭐᭓᭒᭝\᭝᭑᭕᭘᭝\᭝᭒᭝᭟ᬅᬸᬫ᭄ᬬᬬᬶᬲᬮᬶᬗ᭄ᬢᬫᬵᬲ᭄ᬓᬸᬦᬯᬸᬬᬸᬂᬲᬧᬗᬸᬘᬧᬦᬶᬫᬵᬲ᭄ᬓᬸᬮᬫ᭄ᬧᬸᬦᭂᬦ᭄᭞
ᬗ᭄ᬳᬸᬮᬸᬦ᭄ᬬᬬᬶᬢᬸᬭᬸᬂᬯᭂᬦᬂᬫᬗᬯᬬᬸᬄᬭᬸᬫᬢᬓᭂᬦᬯᬶᬮᬵᬧᬦᬶᬗ᭄ᬳᬸᬮᬸᬦ᭄᭞
ᬬᬳᬾᬢᬸᬦᬶᬓᬓᬦ᭄ᬢᬢᬦ᭄ᬯᭂᬦᬗᬲᬶᬄᬍᬯᬸᬫᬭᬶᬓᬲᬶᬳᬶᬗ᭄ᬳᬸᬮᬸᬦ᭄ᬬᬬᬶ᭞
ᬳᭂᬍᬫ᭄‌ᬗ᭄ᬳᬸᬮᬸᬦᬢᭂᬫ᭄ᬯᬫᬵᬲ᭄ᬓᬸᬓᬮᬯᬦ᭄ᬓᬶᬢᬭᬢᬓᭂᬦᬳᬬ᭄ᬯᬲᬗ᭄ᬰᬬ᭛

᭝᭑᭐᭓᭓᭝\᭝᭑᭕᭘᭝\᭝᭓᭝᭟ᬧᬭᬦ᭄ᬢᬶᬓᬶᬤᬸᬫᬾᬄᬓᬶᬢᬵᬗᬸᬘᬧᬫᬗ᭄ᬓᬦᬤᬮᬶᬤᬮᬶᬳᬦ᭄ᬢᬓᬾᬭᬗᬦ᭄᭞
ᬓᬢᭀᬦᬗᬯᬢᬵᬭᬤᬾᬦ᭄ᬢᬢᬦᬲᬶᬄᬧᬢᬶᬧᬢᬶᬧᬭᬶᬳᬵᬭᬢᬦ᭄ᬧᬤᭀᬦ᭄᭞
ᬢᬳᬵᬓ᭄ᬯᬮᬭᬤᬾᬦ᭄ᬢᬬᬦ᭄ᬓᬤᬶᬓᬤᬂᬳᬚᬶᬧᬭᬓᬸᬮᬧᬸᬢ᭄ᬭᬓᬵᬲ᭄ᬬᬲᬶᬄ᭞
ᬓᬶᬢᬧ᭄ᬯᬢᬩᬓᬮ᭄ᬭᬢᬸᬲ᭄ᬬᬧᬢᬢᬦ᭄ᬓᬧᬦᬲᬦᬳᬢᬶᬦ᭄ᬬᬓᬶᬦ᭄ᬯᬓᭂᬦ᭄᭛

᭝᭑᭐᭓᭔᭝\᭝᭑᭕᭘᭝\᭝᭔᭝᭟ᬯᬮᬶᬗ᭄ᬓ᭄ᬯᬲᬶᬲᬶᬦᬳ᭄ᬯᬢᬦ᭄ᬯᭂᬦᬗᬫᬶŧᬬᬓᬶᬢᬭᬶᬭᬱᬦᬶᬧ᭄ᬭᬮᬵᬧᬶᬢ᭞
ᬅᬧᬦ᭄ᬓᬶᬢᬲᬶᬦᬫ᭄ᬪᬯᬵᬗᬤᭂᬕᬭᬢ᭄ᬯᬗᬮᬶᬮᬶᬭᬦᬓᬧ᭄ᬭᬪᬸᬦ᭄ᬳᬚᬶ᭞
ᬉᬚᬃᬢ᭄ᬢᬓᬶᬢᬢᬦ᭄ᬧᬗᬓ᭄ᬯᬍᬧᬶᬳᬦ᭄ᬢᬦᭂᬳᭂᬭᬰᬧŧᬵᬗ᭄ᬤᬶᬮᬢ᭄ᬮᬝᬶ᭞
ᬅᬤᬮ᭄ᬓᬓᬶᬢᬢᬦ᭄ᬧᬦᬫ᭄ᬧᬭᬶᬮᬭᬗ᭄ᬓ᭄ᬯᬧᬸᬚᬶᬧᬸᬚᬶᬓᬶᬢᬦ᭄ᬢᬸᬳᬦ᭄ᬢᬸᬳᬦ᭄᭛

᭝᭑᭐᭓᭕᭝\᭝᭑᭕᭘᭝\᭝᭕᭝᭟ᬢᬸᬳᬦ᭄ᬓᬸᬬᬬᬶᬦᬶᬗ᭄ᬳᬸᬮᬸᬦ᭄‌ᬯ᭄ᬭᬸᬳᬓᬸᬬᬦ᭄ᬓᬶᬢᬫᬸᬚᬭᬓᭂᬦᬂᬲᬮᬄᬓᭂᬦ᭞
ᬢᬸᬳᬸᬦ᭄ᬧᬮᬓᬸᬦᬶᬗ᭄ᬳᬸᬮᬸᬦ᭄ᬲᬶᬳᬦᬶᬫᬵᬲ᭄ᬓᬸᬢᬸᬫᬸᬢᬓᭂᬦᬩᬸᬤ᭄ᬥᬶᬦᬶᬗ᭄ᬳᬸᬮᬸᬦ᭄᭞
ᬭᬳᬲ᭄ᬬᬦᬶᬩᬸᬧᭀᬮᬳᬶᬗ᭄ᬯᬗᬧᬢᬦ᭄ᬯᬸᬭᬸᬗᬓᬳᬢᬸᬭᬾᬦᬭᬾᬰ᭄ᬯᬭ᭞
ᬳᬸᬯᬸᬲ᭄ᬓᬓᬳᬸᬯᬸᬲ᭄ᬦᬳᬦ᭄ᬯᬸᬯᬸᬲᬶᬭᬦ᭄ᬯᬶᬦᬸᬯᬸᬲᬦᬓᭂᬘᬧ᭄ᬫᬶᬗᭂᬮ᭄ᬫᬶᬗᭂᬮ᭄᭛

᭝᭑᭐᭓᭖᭝\᭝᭑᭕᭘᭝\᭝᭖᭝᭟ᬢᬗᬾᬄᬬᬦᬸᬘᬧᭂᬦ᭄ᬧᬕᬦ᭄ᬢᬶᬲᬗᬫᬵᬮᬶᬳᬶᬧᬺᬫᬦᬶᬦᬭᬾᬦ᭄ᬤ᭄ᬭᬧᬸᬢ᭄ᬭᬶᬓᬵ᭞
ᬧᬟᭂᬫ᭄ᬧᬫᬦᬲᬶᬂ‌ᬲ᭄ᬫᬭᬵᬦᬮᬭᬶᬩᬸᬤ᭄ᬥᬶᬦᬶᬭᬲᬶᬦᬶᬭᬫᬶᬂᬓᬭᬵᬱᬶᬓᬦ᭄᭞
ᬦᬺᬧᬵᬢ᭄ᬫᬚᬲᬶᬭᬵᬫ᭄ᬭᬶᬳᬗ᭄ᬮᬶᬳᬫᭂᬓᬸᬮ᭄ᬫᭂᬓᬸᬮᬫᭂᬓᬲᬶᬢᬸᬃᬯ᭄ᬯᬦᬶᬂᬢᬶᬮᬫ᭄᭞
ᬫᬸᬮᬶᬄᬲᬶᬭᬩᬶᬲᬵᬧᬶᬲᬵᬥᬸᬓᬦᬶᬦᬶᬂᬚᬚᬓᬓᬸᬓᬸᬓᬶᬦᬫ᭄ᬧᬸᬓᬫ᭄ᬧᬸᬳᬦ᭄᭛

᭛᭜᭛ᬯᬶᬲᬃᬚ᭄ᬚᬶᬢ᭛᭜᭛–⏑⏑|–⏑⏑|–⏑⏑|⏑⏑⏑|⏑–⏑|⏑–⏑|⏑⏓

᭝᭑᭐᭓᭗᭝\᭝᭑᭕᭙᭝\᭝᭑᭝᭟ᬚᬵᬢᬶᬦᬶᬓᬂᬘᬭᬶᬢᬾᬗ᭄ᬕᬮᬗᬸᬘᬧᬤᬯᬵᬦ᭄ᬳᬶᬟᭂᬧᭂᬦ᭄ᬭᬶᬳᬢᬶ᭞
ᬰ᭄ᬭᬷᬭᬖᬸᬯᬺᬤ᭄ᬥᬲᬶᬭᬵᬗ᭄ᬮ᭄ᬯᬲᬶᬲᬸᬔᬦᬶᬧᬫᬸᬓ᭄ᬢᬶᬦᬶᬭᬾᬂᬦᬕᬭ᭞
ᬇᬦ᭄ᬤ᭄ᬭᬶᬬᬢᬦ᭄ᬯᭂᬦᬗᬶᬂᬯᬶᬱᬬᬭᬶᬲᬶᬭᬦᬶᬃᬧᬓᭂᬦᬦ᭄ᬬᬓᬩᬾᬄ᭞
ᬓᬤ᭄ᬬᬲᬮᬶᬦ᭄ᬭᬱᬢᬦ᭄ᬧᬭᬱᬯᬶᬭᬱᬲᬮ᭄ᬯᬶᬭᬶᬓᬂᬯᬶᬱᬬ᭛

᭝᭑᭐᭓᭘᭝\᭝᭑᭕᭙᭝\᭝᭒᭝᭟ᬳᬾᬢᬸᬦᬶᬭᬵᬰ᭄ᬭᬳᬶᬓᬧ᭄ᬭᬪᬸᬦᬶᬭᬭᬶᬦᬭᬵᬃᬬ᭄ᬬᬲᬸᬢᬾᬂᬧᬲᬪᬵᬦ᭄᭞
ᬓᬵᬤ᭄ᬪᬸᬢᬤᬾᬦᬶᬗᬗᬲ᭄ᬢ᭄ᬯᬓᭂᬦᬶᬲᬶᬭᬲᬫᬵᬳᬍᬧᬾᬂᬦᬕᬭ᭞
ᬲᬂᬭᬢᬸᬦᭀᬭᬧᬭᬵᬗ᭄ᬫᬸᬔᬲᬳᬦᬦᬶᬭᬵᬯᭂᬤᬶᬲᬵᬫ᭄ᬧᬸᬦᬦᬹᬢ᭄᭞
ᬰ᭄ᬭᬷᬭᬖᬸᬧᬡ᭄ᬟᬶᬢᬯᬮ᭄ᬓᬮᬥᬭᬫᬕᬯᬾᬧᬢᬧᬦ᭄ᬭᬶᬗᬮᬲ᭄᭛

᭝᭑᭐᭓᭙᭝\᭝᭑᭕᭙᭝\᭝᭓᭝᭟ᬬᬵᬯᬢᬮᬲ᭄ᬪᬬᬤᬸᬃᬕ᭄ᬕᬫᬧᬗᬸᬮᬶᬮᬦᬶᬂᬫᬺᬕᬲᬶᬗ᭄ᬳᬩᬭᭀᬂ᭞
ᬬᬦ᭄ᬲᬶᬦᬸᬲᬸᬓ᭄ᬧᬢᬧᬦ᭄ᬢᭂᬓᬧᬶᬭᬧᬭᬫᬃᬱᬶᬲᬪᬵᬯᭂᬓᬲᬦ᭄᭞
ᬢᭀᬦᭂᬦᬶᬓᬂᬯᬦᬰᬹᬦ᭄ᬬᬢᬶᬦᬭᬸᬓᬲᬗᬸᬢ᭄ᬢᬫᬦᬶᬂᬓᬭᬢᬸᬦ᭄᭞
ᬮ᭄ᬯᬶᬃᬲᬸᬭᬮᭀᬓᬢᭂᬓᬵᬦᬸᬭᬸᬦᬶᬗᬘᬮᬭᬫ᭄ᬬᬓᬢᭀᬦᬳᬍᬧ᭄᭛

᭝᭑᭐᭔᭐᭝\᭝᭑᭕᭙᭝\᭝᭔᭝᭟ᬲᬂᬳᬸᬮᬸᬓᭂᬫ᭄ᬩᬗᬦᬓ᭄ᬯᭂᬲᬶᬳᬚᬶᬲᬶᬭᬫᬶᬮ᭄ᬯᬦᬤᬶᬦ᭄ᬯᬶᬱᬬ᭞
ᬢᬦ᭄ᬢᬸᬦᬭᬶᬂᬧᬭᬶᬪᬵᬱᬲᬶᬭᬤᬳᬢᬍᬧ᭄ᬦᬶᬭᬬᬦ᭄ᬧᬗᬸᬘᬧ᭄᭞
ᬆᬧᬦᬶᬦᬸᬢ᭄ᬢᬫᬢᬸᬯ᭄ᬬᬧᬢᬶᬳᬢᬶᬰᬬᬵᬤ᭄ᬪᬸᬢᬯᬷᬃᬬ᭄ᬬᬦᬶᬭ᭞
ᬢᬦ᭄ᬳᬦᬰᬾᬱᬦᬶᬗᬫ᭄ᬩᭂᬓᬭᬸᬳᬸᬭᬶᬳᬸᬯᬸᬲ᭄ᬦᬶᬗᬟᬫ᭄ᬧᬯᬸᬮᬸᬂ᭛

᭝᭑᭐᭔᭑᭝\᭝᭑᭕᭙᭝\᭝᭕᭝᭟ᬓ᭄ᬯᬾᬄᬦᬶᬭᬲᬂᬪᬯᬶᬓᬧ᭄ᬭᬓᬰᬶᬢᬫᬶᬮᬸᬯᬶᬓ᭄ᬯᬦᬸᬲᬸᬧ᭄ᬭᬶᬗᬮᬲ᭄᭞
ᬪᬓ᭄ᬢᬶᬢᬸᬯᬶᬦ᭄ᬓᬢᭂᬓᬦ᭄ᬢᬸᬳᬫᬲᬦᬶᬗᬯᬮ᭄ᬓᬮᬦᭀᬭᬳᬶᬦᬾᬭ᭄᭞
ᬕᬷᬢᬮᬯᬦ᭄ᬓᬓᬯᬶᬦ᭄ᬩᬶᬦᬶᬲᬧᬶᬦᬓᬘᬡ᭄ᬟᬶᬦᬶᬭᬾᬂᬦᬕᬭ᭞
ᬫᬵᬬ᭄ᬯᬦᬓᬷᬃᬢ᭄ᬢᬶᬧᬮᬫ᭄ᬩᬗᬫᬦᬶᬲᬮᬗᭃᬳᬶᬩᭂᬓᬶᬂᬧᬢᬦᬶ᭛

᭝᭑᭐᭔᭒᭝\᭝᭑᭕᭙᭝\᭝᭖᭝᭟ᬯᬸᬗ᭄ᬓᬸᬓᬗᬫ᭄ᬩᭂᬓᬓᭂᬦ᭄ᬓᬯᬶᬫᬶᬮᬸᬓᬯᬶᬮᬂᬓᬯᬶᬯᬶᬓ᭄ᬯᬮᬯᬲ᭄᭞
ᬲᬪ᭄ᬬᬚᬶᬢᬵᬓ᭄ᬱᬭᬳᬵᬲ᭄ᬬᬓᬭᬡᬧᬶᬦᬓᬵᬤᬶᬦᬶᬓ‌ᬯ᭄ᬭᬸᬳᬶᬓᬵ᭞
ᬮᬸᬫ᭄ᬩᬸᬯᬮᬸᬄᬳᬚᬸᬚᭃᬂᬭᬱᬦᬶᬫᬦᬶᬲᬶᬮᬫ᭄ᬩᬗᬶᬓᬵᬭᬶᬦᬲᬦ᭄᭞
ᬗ᭄ᬳᬶᬂᬭ᭄ᬯᬢᬶᬯᬲ᭄ᬤᬸᬫᬤᬓ᭄ᬮᬕᬶᬯᬶᬦᬘᬯᬘᬵᬗ᭄ᬭᬳᬢᬷᬗᬫᬘ᭛

᭛᭜᭛ᬓᬶᬮᬬᬸ᭛᭜᭛ᬅᬦᭂᬟᭂᬂ––⏑|⏑⏑⏑|⏑⏑–|⏑–⏑|⏑⏑–|⏑⏑⏑|⏑⏑⏑|⏓

᭝᭑᭐᭔᭓᭝\᭝᭑᭖᭐᭝\᭝᭑᭝᭟ᬯᬶᬓ᭄ᬯᬵᬧᬢᬗᬭᬦᬶᬭᬲᬂᬢᬫᬸᬬ᭄ᬧᬶᬮᬶᬧᬶᬮᬶᬄᬯᬶᬓᬸᬦᬕᬭᬲᬶᬭ᭞
ᬅᬓ᭄ᬯᬾᬄᬫᬋᬓᬶᬲᬶᬭᬫᬮᬶᬂᬫᬮᬶᬂᬭᬸᬱᬶᬭᬸᬱᬶᬢ᭄ᬓᬶᬦᬳᬢᬓᭂᬦᬶᬭ᭞
ᬤᭀᬦ᭄ᬤᭀᬦᬦᬶᬦᬸᬘᬧᬶᬭᬭᬫ᭄ᬬᬭᬫ᭄ᬬᬦᬶᬗᬗᭂᬡ᭄ᬟᭂᬓᬶᬢᬸᬭᬸᬗᬶᬦᬸᬘᬧ᭄᭞
ᬬᬧ᭄ᬯᬦ᭄ᬩᬶᬦᬸᬭᬸᬲᬶᬦᬸᬮᬕᬄᬮᬸᬧᬸᬢ᭄ᬮᬶᬗᬶᬭᬲᭀᬃᬲᬨᬮᬦᬶᬗᬮᬬᬭ᭄᭛

᭝᭑᭐᭔᭔᭝\᭝᭑᭖᭐᭝\᭝᭒᭝᭟ᬳᬾᬫᬦ᭄‌ᬯ᭄ᬭᬸᬳᬗᬚᬶᬲᬶᬭᬢᬦ᭄ᬧᬮᭀᬓᬶᬓᬲᬤᬵᬫᬭᬶᬓᬯᬶᬓᬸᬳᬚᬶ᭞
ᬧ᭄ᬭᬵᬬᬵᬧᬶᬮᬸᬧᬓᬤᬶᬮᬫᬸᬃᬲᬶᬦᬵᬧᬤᬸᬫᬤᬓ᭄ᬲᬶᬭᬫᬍᬲᬢᬜ᭞
ᬓᬲ᭄ᬢᬃᬬ᭄ᬬᬦ᭄ᬧ᭄ᬯᬢᬫᬋᬓᬢᭂᬓᭂᬦ᭄ᬢᭂᬓᭂᬦ᭄ᬲᬶᬭᬦᭂᬳᭂᬃᬮᬸᬫᬓᬸᬕᬶᬦᬫᭂᬮᬦ᭄᭞
ᬤᬾᬦᬶᬂᬳ᭄ᬬᬸᬦᬶᬭᬧᬶᬦᬓᬰᬗ᭄ᬔᬧᬵᬡ᭄ᬬᬢᬸᬫᬸᬳᬵᬧᬶᬧᬶᬓᬸᬦᬧᬶᬮᬸᬧ᭛

᭛᭜᭛ᬯᬶᬲᬃᬚ᭄ᬚᬶᬢ᭛᭜᭛–⏑⏑|–⏑⏑|–⏑⏑|⏑⏑⏑|⏑–⏑|⏑–⏑|⏑⏓

᭝᭑᭐᭔᭕᭝\᭝᭑᭖᭑᭝\᭝᭑᭝᭟ᬬᬾᬓᬶᬧᬮᬫ᭄ᬩᬗᬶᬭᬫ᭄ᬧᬸᬢᬧᬢᬸᬘᬧᬭᬫ᭄ᬬᬦᬶᬓᬂᬧᬢᬧᬦ᭄᭞
ᬯᬵᬡ᭄ᬟᬶᬭᬲᬵᬫ᭄ᬧᬸᬦᬕᭃᬂᬧᬶᬦᬓᬲᬪᬲᬪᬵᬧᬭᬰᬶᬱ᭄ᬬᬮᬦᬵ᭞
ᬘᬫ᭄ᬧᬓᬢᬜ᭄ᬚᬸᬗᬰᭀᬓᬧᬶᬦᬢᬶᬕᬢᬶᬦᬸᬫ᭄ᬧ᭄ᬬᬢᬓᬶᬂᬳᬋᬧᬦ᭄᭞
ᬩ᭄ᬯᬢ᭄ᬳᬮᬸᬧᬶᬗ᭄ᬕᬶᬭᬶᬓᬂᬢᬮᬕᬭᬶᬳᬋᬧᬶᬂᬕᬸᬧᬸᬭᬵᬗ᭄ᬳᬋᬧᬶ᭛

᭝᭑᭐᭔᭖᭝\᭝᭑᭖᭑᭝\᭝᭒᭝᭟ᬲᬵᬫ᭄ᬧᬸᬦᬯᬵᬲ᭄ᬧᬭᬶᬧᬹᬃᬡ᭄ᬦᬲᬳᬦᬳᬦᬦᬶᬂᬯᬗᬸᬦᬦ᭄ᬳᬶᬦᭂᬤᬸᬓ᭄᭞
ᬩᬧ᭄ᬭᬮᬸᬫᬗ᭄ᬓᬸᬗᬶᬓᬂᬧᬢᬦᬶᬚᬫᬸᬭᬮᬗ᭄ᬯᬗᬸᬗᬂᬧᬲᬶᬲᬶ᭞
ᬢᬮ᭄ᬢᬶᬭᬶᬱᬦ᭄ᬧᬶᬦᬓᬵᬤᬶᬦᬶᬢᬸᬯᬸᬢᬸᬯᬸᬳᬦ᭄ᬬᬳᬸᬯᬸᬲ᭄ᬧᬶᬦᬳᬢ᭄᭞
ᬲᬂᬧᬭᬰᬶᬱ᭄ᬬᬧᬟᬵᬗᬶᬕᭂᬮᬗᬶᬤᬸᬗᬶᬓᬵᬮᬦᬶᬓᬂᬢᬸᬢᬸᬩᬦ᭄᭛

᭝᭑᭐᭔᭗᭝\᭝᭑᭖᭑᭝\᭝᭓᭝᭟ᬯᬾᬢ᭄ᬦᬶᬮᬯᬲ᭄ᬦᬭᬦᬵŧᬮᬸᬫᬓᬸᬯᬶᬓᬸᬫᬸᬗ᭄ᬕ᭄ᬯᬶᬭᬶᬓᬂᬧᬢᬧᬦ᭄᭞
ᬫᬵᬃᬓᬸᬫᭂᬢᭂᬃᬲᬳᬦᬦ᭄ᬬᬯᬬᬯᬦᬶᬰᬭᬷᬭᬦᬶᬭᬵᬗ᭄ᬍᬯᬲᬶ᭞
ᬭᬹᬓ᭄ᬱᬲᬫᬵᬧ᭄ᬢᬦᬶᬢᭂᬗ᭄ᬭᬦᬶᬭᬧᬗᬦᬸᬫᬵᬦᬦᬶᬭᬦ᭄ᬧᭂᬚᬳ᭞
ᬓᬾᬯᬮᬢᬢ᭄ᬢ᭄ᬯᬕᬶᬦᭂᬕ᭄ᬯᬦᬶᬭᬧᬫᬭᬶᬰᬸᬤ᭄ᬥᬦᬶᬭᬦ᭄ᬍᬧᬲ᭛

᭛᭜᭛ᬰ᭄ᬭᬕ᭄ᬥᬭ᭛᭜᭛–––|–⏑–|–⏑⏑|⏑⏑⏑|⏑––|⏑––|⏑–⏓

᭝᭑᭐᭔᭘᭝\᭝᭑᭖᭒᭝\᭝᭑᭝᭟ᬲᬵᬫ᭄ᬧᬸᬦ᭄ᬲ᭄ᬯᬃᬕ᭄ᬕᬲ᭄ŧᬭᬵᬚᬃᬱᬶᬲᬂᬅᬚᬯᬶᬦᬭᬄᬫᬵᬃᬕᬸᬧᬾᬢ᭄ᬯᬲ᭄ᬦᬶᬭᬵᬗᬺᬲ᭄᭞
ᬤᬤ᭄ᬬᬵᬗ᭄ᬕᬦ᭄ᬬᬵᬳᬗᬦ᭄ᬢᬦ᭄ᬲᬧᬶᬭᬮᬭᬦᬶᬭᬦ᭄ᬓᬦ᭄ᬢᬸᬦᬰ᭄ᬭᬷᬲᬸᬤᬾᬯᬷ᭞
ᬩ᭄ᬬᬓ᭄ᬢᬧ᭄ᬯᬵᬓᬵᬮᬶᬳᬦ᭄ᬫᬡ᭄ᬟ᭄ᬬᬸᬱᬲᬶᬭᬲᬳᬯᬦ᭄ᬫᬦ᭄ᬢᬸᬓᬶᬂᬲ᭄ᬯᬃᬕ᭄ᬕᬮᭀᬓ᭞
ᬢᬦ᭄ᬧᬵᬢ᭄ᬫᬰ᭄ᬭᬷᬦᬭᬵᬃᬬ᭄ᬬᬵᬚᬯᬶᬦᬶᬥᬶᬧᬶᬦᭂᬕᬢ᭄ᬲᬶᬄᬦᬶᬭᬵᬭᬵᬫᬭᬾᬦ᭛

᭝᭑᭐᭔᭙᭝\᭝᭑᭖᭒᭝\᭝᭒᭝᭟ᬏᬗ᭄ᬕᬮ᭄ᬫᬃᬬ᭄ᬬᬵᬮᬭᬵᬧᬦ᭄ᬯᬶᬳᬶᬓᬦᬶᬧᬸᬭᬶᬳᬶᬂᬚᬦ᭄ᬫᬭᬶᬂᬫᬃᬢ᭄ᬢ᭄ᬬᬮᭀᬓ᭞
ᬅᬦ᭄ᬢᬦ᭄‌ᬲ᭄ŧᬶᬢ᭄ᬬᬂᬰᬭᬷᬭᬵᬦᬸᬢᬶᬳᬮᬳᬬᬸᬦᬶᬂᬓᬃᬫ᭄ᬫᬢᬦ᭄ᬲᬵᬳᬗᬶᬦ᭄ᬢᬾ᭞
ᬰᬶᬯᬃᬱ᭄ᬬᬓ᭄ᬯᬾᬄᬟᬢᭂᬂᬫᬗ᭄ᬕᭂᬲᭂᬗᬶᬰᬯᬫᬳᬵᬃᬱᬷᬦᬸᬢᬸᬲ᭄ᬰ᭄ᬭᬷᬦᬭᬾᬦ᭄ᬤ᭄ᬭ᭞
ᬩ᭄ᬬᬵᬢᬷᬢᬦ᭄ᬪᬲ᭄ᬫᬶᬭᬵᬚᬃᬱᬷᬦᬜᬸᬢᬶᬢᭂᬗᬄᬦᬶᬂᬢᬲᬶᬓ᭄ᬰᬹᬦ᭄ᬬᬭᬫ᭄ᬬ᭛

᭝᭑᭐᭕᭐᭝\᭝᭑᭖᭒᭝\᭝᭓᭝᭟ᬲᬵᬫ᭄ᬧᬸᬦ᭄ᬮᬷᬮᬵᬫᬦᬄᬲᬂᬧ᭄ᬭᬪᬸᬫᬭᬶᬲᬶᬯᬸᬳᭂᬦ᭄ᬓᬾᬯᬮᬵᬗ᭄ᬕᭃᬂᬓᬧᬹᬚᬵᬦ᭄᭞
ᬫᬵᬦᬓ᭄ᬢᬸᬗ᭄ᬕᬮ᭄ᬧ᭄ᬭᬱᬶᬤ᭄ᬥᬳ᭄ᬬᬂᬅᬢᬦᬸᬫᬰᬭᬷᬭᬵᬢᭂᬫᬄᬭᬵᬚᬧᬸᬢ᭄ᬭ᭞
ᬅᬦ᭄ᬯᬫ᭄ᬧ᭄ᬭᬚ᭄ᬜᬵᬲᬶᬭᬵᬧᬜ᭄ᬚᬶᬤᬰᬭŧᬳᬸᬯᬸᬲ᭄ᬓᬧ᭄ᬭᬓᬵᬰᬾᬂᬢ᭄ᬭᬶᬮᭀᬓ᭞
ᬯᬳ᭄ᬯᬵᬗᬚ᭄ᬬᬵᬳᬶᬟᭂᬧ᭄‌ᬯ᭄ᬭᬸᬄᬭᬶᬲᬫᬬᬦᬶᬭᬸᬱᬶᬢ᭄ᬦᬶᬂᬥᬦᬸᬃᬯ᭄ᬯᬾᬤᬰᬵᬲ᭄ᬢ᭄ᬭ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭐᭕᭑᭝\᭝᭑᭖᭓᭝\᭝᭑᭝᭟ᬲᬂᬫᬫ᭄ᬩᬂᬓᬯᬶᬤᭀᬱᬓᬃᬯ᭄ᬯᬚᬬᬯᬲ᭄ᬧᬲᬸᬔᬫᬦᭂᬫᬸᬯᬷᬃᬬ᭄ᬬᬤᬾᬳᬚᬶ᭞
ᬲᬾᬤᭂᬫ᭄ᬧᬢ᭄ᬬᬤᬸᬮᬸᬃᬫᬋᬓ᭄ᬲᬶᬮᬶᬳᬲᬶᬄᬢᬸᬫᭂᬫᬸᬨᬮᬦᬶᬓᬵᬫᬮᬃᬫᬮᬭ᭄᭞
ᬲᭀᬚᬃᬲᬂᬧ᭄ᬭᬪᬸᬓᬾᬯᬮᭀᬚᬭᬶᬓᬲᬶᬂᬲᬯᬘᬦᬦᬶᬓᬰᬩ᭄ᬤᬲᬂᬧ᭄ᬭᬪᬸ᭞
ᬯᬾᬢ᭄ᬦᬶᬂᬲᬵᬫ᭄ᬧᬸᬦᬦᭂᬫ᭄ᬯᬓᭂᬦ᭄ᬓᬳᬸᬮᬸᬦᬦ᭄ᬲᬢᬶᬭᬸᬦᬶᬗᬫᬮᬃᬢᬸᬳᬦ᭄ᬢᬸᬳᬦ᭄᭛

᭝᭑᭐᭕᭒᭝\᭝᭑᭖᭓᭝\᭝᭒᭝᭟ᬏᬓᬘ᭄ᬙᬢ᭄ᬢ᭄ᬭᬦᬭᬾᬦ᭄ᬤ᭄ᬭᬲᬂᬧᬭᬭᬢᬸᬧ᭄ᬭᬡᬢᬧᬟᬯᬶᬦᬾᬳᬦᬸᬕ᭄ᬭᬳ᭞
ᬇᬘ᭄ᬙᬵᬦᭀᬭᬓᬲᬗ᭄ᬰᬬᬧ᭄ᬭᬓᬰᬶᬢᬾᬂᬢ᭄ᬭᬶᬪᬸᬯᬦᬲᬶᬭᬤᬶᬕ᭄ᬯᬶᬤᬶᬓ᭄ᬚᬬ᭞
ᬥᬃᬫ᭄ᬫᬓ᭄ᬱᬢ᭄ᬭᬶᬬᬥᬃᬫ᭄ᬫᬧᬶᬦ᭄ᬭᬶᬳᬶᬦᬶᬯᭃᬦᬶᬭᬧᬫᬳᬵᬬᬸᬥᬃᬫ᭄ᬫᬲᬂᬯᬶᬓᬸ᭞
ᬫ᭄ᬯᬂᬢᬃᬓᬾᬯᭂᬳᬦᬶᬂᬕᬶᬡᬵᬫᬬᬸᬗᬶᬭᬵᬢ᭄ᬲᬓᬮᬢᬸᬳᬸᬢᬸᬳᬸᬧ᭄ᬭᬚᬵᬧᬢᬶ᭛

᭝᭑᭐᭕᭓᭝\᭝᭑᭖᭓᭝\᭝᭓᭝᭟ᬰ᭄ᬭᬷᬤᬾᬯᬷᬦ᭄ᬤᬸᬫᬢᬷᬮᬯᬦ᭄ᬲᬂᬅᬚᬢᬦ᭄ᬩᭂᬲᬸᬭᬝᬶᬓᬝᬶᬓᬦ᭄ᬲᬶᬭᬵᬮᬯᬲ᭄᭞
ᬰᬺᬗ᭄ᬕᬵᬭᬵᬢ᭄ᬫᬓᬭᬵᬱᬶᬓᬵᬗ᭄ᬤᬤᬶᬫᬦᬸᬱ᭄ᬬᬲᬶᬭᬧᬶᬦᬓᬫᬗ᭄ᬕᬮᬾᬤᬍᬫ᭄᭞
ᬳ᭄ᬬᬂᬦᬶᬂᬲᬗ᭄ᬕᬫᬧᬵᬯᬓᬶᬂᬧᬗᭂᬲᬳᬶᬂᬰᬬᬦᬲᬓᬮᬚᬦ᭄ᬫᬦᬶᬂᬋᬗᬶᬄ᭞
ᬲᬶᬄᬲᬶᬄᬚᬗ᭄ᬕᬯᭂᬮᬲ᭄ᬳᬋᬧ᭄ᬲᬳᬶᬭᬲᬗ᭄ᬱᬬᬮᬸᬫᬸᬗᬯᬶᬍᬢ᭄ᬧᬟᬵᬮᬗᭃ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭐᭕᭔᭝\᭝᭑᭖᭔᭝\᭝᭑᭝᭟ᬕᭂᬋᬄ‌ᬯ᭄ᬭᬸᬳᬶᬫᬲᬦ᭄ᬬᬭᬫ᭄ᬬᬲᬶᬦᬸᬮᬸᬄᬤᬸᬮᬸᬭᬶᬭᬭᬲᬶᬕᬦ᭄ᬥᬦᬶᬂᬲᭂᬓᬭ᭄᭞
ᬬᬳᬾᬢᬸᬦᬶᬭᬮᬵᬮᬦᬵᬫᭂᬗᬫᭂᬗᬶᬂᬢᬫᬦᬗᭂᬦᭂᬲᬓᬵᬮᬶᬳᬦ᭄ᬓᭂᬫᬸᬮ᭄᭞
ᬅᬤᭀᬄᬓᬳᬶᬟᭂᬧᬦ᭄ᬬᬤᬾᬦᬶᬧᭂᬮᬸᬓᬶᬂᬳᬯᬦᬶᬲᬶᬮᬸᬓᬶᬓᬂᬮᬢᬵᬕᬺᬳ᭞
ᬳᬦᬵᬫ᭄ᬩᭂᬓᬶᬭᬫᬫ᭄ᬧᬶᬭᬵᬧᬦᬲᭂᬦᭂᬢ᭄ᬯᬸᬮᬢᬶᬭᬫᬸᬮᬶᬗᬵᬦᬳᬵᬦᬳᬵ᭛

᭝᭑᭐᭕᭕᭝\᭝᭑᭖᭔᭝\᭝᭒᭝᭟ᬲ᭄ᬫᬭᬵᬰ᭄ᬭᬫᬢᭂᬓᬵᬦᬸᬭᬸᬦ᭄ᬲᬯᬗᬶᬓᬂᬢᬫᬦᬧᬭᬶᬫᬶᬢᬾᬂᬕᬶᬡᬵᬮᬗᭃ᭞
ᬳᭂᬩᬸᬦ᭄ᬳᬦᬭᬶᬘᬫ᭄ᬧᬓᬦ᭄ᬬᬢᬸᬫᬶᬢᬶᬲ᭄ᬓᬤᬶᬍᬗᬯᬗᬶᬭᬹᬫ᭄ᬦ᭄ᬬᬓᬵᬗᬶᬦᬦ᭄᭞
ᬍᬩᬹᬦ᭄ᬬᬲᬟᭂᬓᬶᬂᬧᬸᬟᬓ᭄ᬓᬳᬸᬤᬦᬦ᭄ᬫ᭄ᬭᬶᬓᬯᬗᬶᬓᬸᬫᬸᬓᬸᬲ᭄ᬢᬸᬭᬸᬂᬧᬟᭂᬢ᭄᭞
ᬢᬶᬦᬸᬫ᭄ᬧ᭄ᬬᬢᬓᬭᬸᬃᬯ᭄ᬯᬭᬸᬃᬯ᭄ᬯᬦᬶᬗᬰᭀᬓᬲᬶᬦᬮᬶᬲᬶᬭᬶᬮᬬ᭄ᬯᬦᬶᬂᬯᬸᬗᬹ᭛

᭝᭑᭐᭕᭖᭝\᭝᭑᭖᭔᭝\᭝᭓᭝᭟ᬇᬓᬂᬢᬮᬕᬫᬾᬲᬶᬧᬳ᭄ᬬᬲᬶᬗᬘᬗ᭄ᬓ᭄ᬭᬫᬫᬳᬵᬲᬳᬲᬵᬗᬜᬸᬢ᭄ᬮᬗᭃ᭞
ᬲᬸᬲᬸᬧ᭄ᬲᬸᬲᬸᬧᬰᭀᬓᬓᭀᬫ᭄ᬩᬓᬶᬢᭂᬧᬶᬦ᭄ᬬᬓᬲᬭᬓᬢᬭᭀᬓ᭄ᬮᬯᬦ᭄ᬯᭂᬋᬄ᭞
ᬲᬭᬾᬦᬶᬓᬮᬓᬵᬦ᭄ᬬᬲᭃᬄᬲᬮᬕᬦᬶᬂᬫᭂᬦᬸᬭᬦᬸᬭᬸᬦᬸᬭᬹᬲᬓᬾᬂᬕᭂᬮᬸᬂ᭞
ᬓᬲᬗ᭄ᬮᬤᬶᬧᬲᬶᬃᬧᬲᬶᬃᬡ᭄ᬦ᭄ᬬᬰᬯᬦᬶᬂᬧᬸᬟᬓᬦᬓᬦᬓᬦ᭄ᬳᬶᬩᭂᬓ᭄ᬧᬭᬩ᭄᭛

᭝᭑᭐᭕᭗᭝\᭝᭑᭖᭔᭝\᭝᭔᭝᭟ᬦᬭᬾᬦ᭄ᬤ᭄ᬭᬫᬳᬶᬱᬷᬮᬯᬦ᭄ᬲᬂᬅᬚᬫᬤ᭄ᬬᬸᬲᬓᬭᬫᬲᬰᭀᬓᬧᬵᬤᬧ᭞
ᬧᬟᬾᬜ᭄ᬚᬸᬳᬓᬲᬾᬯᭂᬋᬄᬳᬋᬧᬶᬗᬾᬦ᭄ᬤᬳᬭᬭᬲᬯᭂᬟᬓ᭄ᬯᭂᬟᬓ᭄ᬮᬸᬫᬸᬢ᭄᭞
ᬲᬶᬮᬶᬄᬲᬸᬲᬸᬲᬸᬲᬹᬢᭂᬓᬂᬭ᭄ᬬᬓᬤᬸᬮᬸᬃᬫᬗᬸᬧᬸᬓᬸᬧᬸᬓᬦᬯ᭄ᬯᬦᬯ᭄ᬯᬦᬶ᭞
ᬳᬶᬮᬂᬳᬍᬧᬶᬓᬂᬲᬭᭀᬚᬢᭂᬓᬧᬶᬂᬫᬸᬔᬓᬤᬶᬰᬰᬶᬯᬶᬫ᭄ᬩᬭᬶᬂᬩᬜᬸ᭛

᭝᭑᭐᭕᭘᭝\᭝᭑᭖᭔᭝\᭝᭕᭝᭟ᬭᬶᬲᬵᬫ᭄ᬧᬸᬦᬶᬭᬫᭂᬦ᭄ᬢᬲᬳ᭄ᬬᬲᬲᬮᬶᬦ᭄ᬚᬬᬨᬮᬓᬤᬶᬭᬡ᭄ᬟᬶᬓᬵᬩᬸᬦᬦ᭄᭞
ᬭᬳᬶᬂᬭᬶᬧᬸᬓᬸᬮᬵᬮᬳᬶᬂᬲᬫᬭᬢᬢ᭄ᬢ᭄ᬯᬦᬶᬓᬲᬶᬦᬸᬚᬶᬦᬶᬂᬲᬸᬭᬵᬗ᭄ᬕᬦᬵ᭞
ᬧᬟᬵᬬᬸᬕᬮᬭᬹᬫ᭄ᬦ᭄ᬬᬚᬵᬢᬶᬓᬤᬶᬓᬲ᭄ᬢᬸᬭᬶᬯᬗᬶᬦᬶᬓᬢᬦ᭄ᬕᬯᬾᬕᬯᬾ᭞
ᬅᬫᬵᬦᬸᬱᬳᬍᬧ᭄ᬦ᭄ᬬᬫᬹᬮ᭄ᬬᬲᬓᬟᬢ᭄ᬯᬦᬸᬮᬶᬳᬶᬗᬫᬭᬵᬚᬬᬾᬂᬫᬸᬲᬸᬄ᭛

᭝᭑᭐᭕᭙᭝\᭝᭑᭖᭔᭝\᭝᭖᭝᭟ᬫᬸᬯᬄᬲᬶᬭᬫᬳᬵᬲ᭄ᬫᬭᬾᬗᬸᬧᬯᬦᬵᬦ᭄ᬢᬭᬶᬧᬭᬗᬦᬋᬲ᭄ᬕᬸᬦᬸᬂᬕᬸᬦᬸᬂ᭞
ᬫᬳᬵᬦ᭄ᬢᭂᬦᬗᬸᬗᬂᬓᬟᬢ᭄ᬯᬦᬮᬗᭃᬤᬸᬦᬸᬗᬦᬶᬭᬲᬶᬦᬸᬗ᭄ᬱᬸᬗᬶᬂᬕᭂᬋᬄ᭞
ᬲᭂᬮᬵᬦᬶᬧᬗᬶᬘᬵᬫᬭᬦ᭄ᬬᬳᬯᬦᬶᬂᬓᬸᬓᬸᬲᬲᭂᬫᬸᬯᬮᬦ᭄ᬢᬕᬵᬗᬤᭂᬕ᭄᭞
ᬍᬗᭂᬂᬯᬢᬸᬓᬭᬗ᭄ᬦ᭄ᬬᬫᬦ᭄ᬤᬢᬦᬯᬵᬲ᭄ᬓᬤᬶᬕᬡᬧᬢᬶᬓᬵᬫᬸᬓᬦ᭄ᬲᭂᬓᬭ᭄᭛

᭝᭑᭐᭖᭐᭝\᭝᭑᭖᭔᭝\᭝᭗᭝᭟ᬤᬶᬗᬃᬬ᭄ᬬᬦᬲᬮᬄᬭᬶᬓᬵᬲᬶᬳᬶᬭᬢᬦ᭄ᬧᬗᬶᬲᬧᬸᬧᬶᬦᬋᬓ᭄ᬧᬶᬚᭂᬃᬫᬗᭃ᭞
ᬧᬮᬫ᭄ᬩᬗᬶᬦᬶᬓᭂᬢ᭄ᬦᬶᬭᬾᬳᬢᬶᬭᬱᬦ᭄ᬬᬧᬶᬦᬓᬧᬫᬯᬦ᭄ᬧᬸᬢᭂᬓ᭄ᬳᬢᬶ᭞
ᬮᬶᬦᬫ᭄ᬩᬗᬓᭂᬦᬶᬂᬯᬶᬮᬄᬧᬸᬧᬸᬕᬦᬾᬲᬶᬓᬓᬯᬶᬦᬮᬯᬲ᭄ᬳᬸᬯᬸᬲ᭄ᬍᬩᬸᬭ᭄᭞
ᬮᬶᬦᭀᬮ᭄ᬬᬭᬶᬦᬲᬦ᭄ᬫᬦᬶᬲ᭄ᬦ᭄ᬬᬯᬶᬦᬶᬯᬾᬓᬯᬶᬦᬘᬯᬘᬤᬾᬦᬭᬾᬰ᭄ᬯᬭᬷ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭐᭖᭑᭝\᭝᭑᭖᭕᭝\᭝᭑᭝᭟ᬭᬓ᭄ᬭ᭄ᬬᬦ᭄ᬭᬶᬂᬍᬧᬶᬳᬦ᭄ᬢᬗᬶᬲ᭄ᬓᬸᬓᬗᬭᬂᬯᬘᬍᬩᬸᬋᬦᬶᬮᬸᬳ᭄ᬢᬬᬦ᭄ᬢᬫ᭞
ᬋᬲ᭄ᬓᬸᬦ᭄ᬓ‌ᬯ᭄ᬭᬸᬳᬦᬦ᭄ᬲᬶᬮᬶᬄᬓᬶᬭᬶᬫᬸᬚᬃᬢᬶᬦᭂᬓᬓᭂᬦᬶᬳᬸᬯᬸᬲ᭄ᬢᬫᬾᬤᭂᬫᬦ᭄᭞
ᬫᬗ᭄ᬓᬾᬦ᭄ᬧ᭄ᬭᬵᬧ᭄ᬢᬫᬸᬯᬄᬲᬸᬯᬮ᭄ᬢᬲᬶᬧᬶᬯᬶᬱ᭄ᬝᬶᬦᬶᬓᬓᬢᭂᬗᭂᬭᬵᬫᬩᬓ᭄ᬧᬸᬟᬓ᭄᭞
ᬬᬤ᭄ᬬᬲ᭄ᬢᬸᬦ᭄ᬗ᭄ᬯᬗᬧᬗ᭄ᬕᬶᬳᬵᬯᬓᬧᬮᬫ᭄ᬩᬗᬶᬩᬸᬓᬤᬶᬯᬸᬭᬸᬂᬳᬦᬂᬪᬬ᭛

᭝᭑᭐᭖᭒᭝\᭝᭑᭖᭕᭝\᭝᭒᭝᭟ᬭᬓ᭄ᬭ᭄ᬬᬦ᭄ᬬᬦ᭄ᬧ᭄ᬭᬶᬬᬭᬓ᭄ᬭ᭄ᬬᬦᬗ᭄ᬮᬸᬭᬸᬕᬫᬵᬲ᭄ᬓᬸᬢᬸᬫᬸᬢᬓᬶᬢᬫᬸᬗ᭄ᬕ᭄ᬯᬭᬶᬂᬭŧ᭞
ᬢᬦ᭄ᬯᬶᬲ᭄ᬫᬺᬢ᭄ᬬᬓᬶᬢᬾᬂᬢᭂᬕᬮ᭄ᬧᬘᬭᬸᬮᬸᬄᬬᬢᬢᬸᬢᬸᬭᬶᬓᬲᬶᬗ᭄ᬳᬦᬶᬗ᭄ᬳᬸᬮᬸᬦ᭄᭞
ᬧᬜ᭄ᬚᬶᬗ᭄ᬓ᭄ᬯᬷᬂᬓᬓᬯᬶᬦ᭄ᬢᬗᬶᬲ᭄ᬢᬗᬶᬲᬦᬦ᭄ᬢᬭᬶᬳᬢᬶᬬᬓᬭᬃᬬ᭄ᬬᬦᬶᬂᬬᬰ᭞
ᬮᬫ᭄ᬩᬗ᭄ᬓ᭄ᬯᬷᬩᬸᬯᬸᬦᬶᬦ᭄ᬭᬱᬦ᭄ᬬᬳᬶᬟᭂᬧᭂᬦ᭄‌ᬗ᭄ᬳᬸᬮᬸᬦᬗᬶᬲᬧᬸᬫᬗ᭄ᬭᬸᬯᬢ᭄ᬧᬺᬫᬦ᭄᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭐᭖᭓᭝\᭝᭑᭖᭖᭝\᭝᭑᭝᭟ᬦᬳᬦ᭄ᬭᬱᬦᬶᬓᬂᬧᬮᬫ᭄ᬩᬗᬮᬩᬸᬄᬲᬗᬳᬬᬸᬲᬶᬭᬫᭀᬖᬓᬲᬺᬧᬦ᭄᭞
ᬧ᭄ᬭᬧᬜ᭄ᬘᬳᬶᬟᭂᬧᬦ᭄ᬲᬶᬭᬾᬘᬭᬶᬢᬦᬶᬂᬓᬓᬯᬶᬦᬶᬦᬬᬸᬭᬵᬕᬯᬵᬤᬓ᭞
ᬲᬸᬫᬗ᭄ᬰᬬᬭᬶᬩᬸᬤ᭄ᬥᬶᬲᬂᬧ᭄ᬭᬪᬸᬫᬓᭀᬮᬳᬶᬗᬸᬮᬳᬶᬓᬳᬾᬢᬸᬦᬶᬂᬯᬶᬯᬮ᭄᭞
ᬫᬶᬗᬾᬫᬸᬲᬧᬶᬮᬸᬄᬦᬶᬭᬵᬗᬶᬲᭂᬓᬶᬲᭂᬓ᭄ᬢᬶᬦᬜᬦᬧᬶᬓᬧᭂᬜ᭄ᬘᬶᬭᬶᬂᬓᬸᬓᬸ᭛

᭝᭑᭐᭖᭔᭝\᭝᭑᭖᭖᭝\᭝᭒᭝᭟ᬧ᭄ᬭᬳᬵᬲᬦᬦᬭᬾᬦ᭄ᬤ᭄ᬭᬭᬓ᭄ᬯᬯᬶᬳᬶᬓᬦ᭄ᬭᬶᬓᬭᬡᬦᬶᬯᬸᬬᬸᬂᬦᬭᬾᬰ᭄ᬯᬭᬷ᭞
ᬲᬸᬫᬢ᭄ᬬᬭᬶᬮᬗᭃᬦᬶᬭᬦ᭄ᬧᬗᬶᬓᭂᬢᬭ᭄ᬬᬯᬓᬶᬭᬦᭂᬳᭂᬭᬗ᭄ᬤᬶᬮᬢ᭄ᬧᬸᬧᬸᬭ᭄᭞
ᬅᬫᬗ᭄ᬓ᭄ᬯᬓᭂᬦᬫᬾᬭᬶᬮᬸᬄᬢᬸᬳᬸᬢᬸᬳᬸᬦ᭄ᬓᬯᬶᬲᬶᬗᬸᬮᬳᬶᬭᬦ᭄ᬢᭂᬓᬵᬫᬦᬶᬲ᭄᭞
ᬭᬭᬲ᭄ᬭᬭᬲᬶᬓᬧ᭄ᬭᬶᬬᬫ᭄ᬩᬤᬦᬶᬭᬵᬗ᭄ᬳᬭᬶᬳᬭᬶᬲᬳᬮᬸᬄᬫᬯᭀᬃᬢᬗᬶᬲ᭄᭛

᭝᭑᭐᭖᭕᭝\᭝᭑᭖᭖᭝\᭝᭓᭝᭟ᬬᬬᬷᬫᬧᬧᬦᭂᬫ᭄ᬯᬦᬗ᭄ᬓ᭄ᬯᬓᬤᬶᬫᬵᬲ᭄ᬓᬸᬳᬬᬸᬲᬨᬮᬭᬵᬚᬧᬸᬢ᭄ᬭᬶᬓᬵ᭞
ᬬᬤᬶᬦ᭄ᬲᬸᬲᬸᬧᬦᬾᬂᬲᬳᬰ᭄ᬭᬦᬕᬭᬢ᭄ᬭᬶᬪᬸᬯᬦᬓᬧᬦᬦ᭄ᬓᬧᬗ᭄ᬕᬶᬳ᭞
ᬳ᭄ᬬᬗᬶᬂᬓᬸᬲᬸᬫᬲᬹᬓ᭄ᬱ᭄ᬫᬢᬦ᭄ᬯᭂᬦᬗᬗᬶᬡ᭄ᬟᬭᬢᬯᭂᬤᬶᬢᬸᬫᭀᬦ᭄ᬓᬶᬢᬾᬂᬢᬫᬦ᭄᭞
ᬢᬸᬮᬶᬲ᭄ᬓᬦᬓᬢᬦ᭄ᬓᭂᬟᬧ᭄ᬓᬤᬶᬓᬧᬹᬳᬦᬗᬭᬗᬮᬭᬦ᭄ᬲᬶᬦᭀᬭᬓᭂᬦ᭄᭛

᭝᭑᭐᭖᭖᭝\᭝᭑᭖᭖᭝\᭝᭔᭝᭟ᬢᭂᬯᭂᬓ᭄ᬦᬶᬗᬓᬸᬋᬦ᭄ᬮᬯᬦ᭄ᬓᬶᬢᬓᬓᬦ᭄ᬢᬓᬭᬓᭂᬢᬦᬫᬗ᭄ᬓ᭄ᬯᬓᭂᬦ᭄ᬮᬗᭃ᭞
ᬳᬶᬋᬂᬲᬶᬗᬸᬮᬳᬶᬂᬓᬭᬲ᭄ᬓᬧᬦᬬᬦ᭄ᬧᬗᬮᬧᬦᬭᬭᬱ᭄ᬢᬭᬶᬂᬧᬺᬫᬦ᭄᭞
ᬮᬸᬮᬸᬢ᭄ᬓ᭄ᬯᬷᬚᬭᬶᬚᬶᬦ᭄ᬢᬭᬶᬂᬓᬧᬦᬬᬦ᭄ᬓᬯᬰᬢᬭᬸᬳᭂᬦᬶᬂᬢᬦᬄᬕᬭᬸᬂ᭞
ᬲᭂᬓᬃᬧᬶᬲᬦᬶᬗᬹᬦ᭄ᬧᬦᬫ᭄ᬧᬶᬓᬓᭂᬦᬦ᭄ᬳᬦᬓᬶᬢᬭᬶᬓᬶᬲᬧ᭄ᬯᬦᬶᬗ᭄ᬳᬸᬮᬸᬦ᭄᭛

᭝᭑᭐᭖᭗᭝\᭝᭑᭖᭖᭝\᭝᭕᭝᭟ᬗ᭄ᬳᬸᬮᬸᬦ᭄ᬭᬢᬸᬦᬶᬭᬃŧᬓᬤ᭄ᬬᬸᬲᬗᬫᬓ᭄ᬭᬶᬧᬧᬟᬦᬶᬓᬲᬹᬃᬬ᭄ᬬᬯᬗ᭄ᬰᬚ᭞
ᬲᬶᬳᬶᬂᬳ᭄ᬬᬗᬗᬶᬭᬶᬂᬭᬶᬲᬶᬳ᭄ᬢᬭᬶᬗᬦᬵᬰ᭄ᬭ᭄ᬬᬧᬶᬦᬸᬧᬸᬭᬶᬮᬬ᭄ᬯᬦᬶᬂᬧᬸᬟᬓ᭄᭞
ᬫᬦᬳ᭄ᬢᬓᬧᬮᬂᬢᬸᬳᬸᬦ᭄ᬲᬶᬳᬦᬶᬫᬵᬲ᭄ᬓᬸᬧᬫᬸᬳᬸᬦᬶᬓᬓᬦ᭄ᬢᬢᬶᬗ᭄ᬳᬮᬶ᭞
ᬉᬦᭂᬗ᭄ᬓᬸᬭᬶᬭᬭᬲ᭄ᬭᬭᬱ᭄ᬢᬬᬬᬶᬲᬗ᭄ᬯᬦᬶᬗᬚᬭᬚᬭᬾᬂᬯᬦᬵᬰ᭄ᬭᬫ᭛

᭝᭑᭐᭖᭘᭝\᭝᭑᭖᭖᭝\᭝᭖᭝᭟ᬉᬚᬃᬲᬂᬅᬚᬫᬵᬢ᭄ᬭᬫᬃᬫ᭄ᬫᬭᬶᬦᬲᬦ᭄ᬢᬸᬦᬢᬸᬦᬫᬫᭂᬮᬲ᭄ᬫᭂᬮᬲ᭄ᬳᬋᬧ᭄᭞
ᬦᬶᬫᬶᬢ᭄ᬢᬦᬶᬫᬦᬄᬦᬭᬾᬦ᭄ᬤ᭄ᬭᬫᬳᬶᬱᬷᬯᭂᬤᬶᬓᬮᬸᬧᬸᬢᬦᬾᬦᬭᬾᬰ᭄ᬯᬭ᭞
ᬳᬶᬮᬂᬢᬗᬶᬲᬶᬭᬵᬢᭂᬫᬄᬕᭂᬋᬳᬭᬹᬫ᭄ᬮᬸᬳᬶᬭᬲᬸᬫᭂᬫᬸᬭᬶᬂᬳᬸᬤᬦ᭄ᬫᬸᬮᬶᬄ᭞
ᬅᬫᬶᬦ᭄ᬢᬲᭂᬧᬳᬾᬲᬶᬤᬾᬦᬶᬭᬫᬸᬮᬢ᭄ᬓᬤᬶᬫᬯᬭᬳᬶᬳᭂᬦ᭄ᬢᬶᬦᬶᬂᬮᬭ᭛

᭛᭜᭛ᬰᬶᬔᬭᬶᬡᬷ᭛᭜᭛⏑––|–––|⏑⏑⏑|⏑⏑–|–⏑⏑|⏑⏓

᭝᭑᭐᭖᭙᭝\᭝᭑᭖᭗᭝\᭝᭑᭝᭟ᬮᬶᬧᬸᬃᬲᬸᬗ᭄ᬱᬸᬢ᭄ᬲᬂᬮ᭄ᬯᬶᬃᬰᬰᬥᬭᬮᬸᬫᬶᬗ᭄ᬱᬶᬃᬓᬋᬋᬩᬦ᭄᭞
ᬧᬋᬂᬫᬦ᭄ᬢᬸᬓ᭄ᬳᬶᬦᬺᬢ᭄ᬦᬶᬧᬓᬸᬲᬶᬓᬦᬶᬂᬘᬵᬫᬭᬫᬸᬭᬾ᭞
ᬇᬲᬶᬗ᭄ᬕ᭄ᬭᭀᬂᬲᬶᬗ᭄ᬕ᭄ᬭᭀᬂᬦᬶᬂᬯᬢᬸᬳᬯᬦᬶᬭᬵᬮᭀᬓ᭄ᬢᬺᬩᬶᬲᬋᬲ᭄᭞
ᬲᬶᬮᬶᬄᬢᬸᬦ᭄ᬢᬸᬦ᭄‌ᬗ᭄ᬓᬵᬦᬾᬂᬚᬸᬭᬗᬭᬸᬧᬶᬢᬯ᭄ᬯᬢ᭄ᬯ᭄ᬯᬤᬍᬬᭃ᭛

᭝᭑᭐᭗᭐᭝\᭝᭑᭖᭗᭝\᭝᭒᭝᭟ᬕᬸᬳᬵᬮᬫ᭄ᬩᬸᬂᬢᬶᬲ᭄ᬢᬶᬲ᭄ᬓᬍᬗᭂᬗᬦᬶᬓᬵᬯᬃᬡ᭄ᬦᬲᬶᬮᬸᬫᬦ᭄᭞
ᬅᬲᭂᬧ᭄ᬭᬶᬚ᭄ᬭᭀᬮᬵᬯᬦ᭄ᬲᬭᬱᬶᬚᬧᬫᬹᬚᬵᬫ᭄ᬭᬶᬓᬯᬗᬶ᭞
ᬓᬸᬓᬸᬲ᭄ᬮᬕ᭄ᬬᬫᬺᬕ᭄ᬢᬯ᭄ᬯᬦᬮᬶᬯᭂᬭᬦᬶᬂᬓᬾᬢᬓᬫᭂᬓᬭ᭄᭞
ᬩᬜᬸᬦ᭄ᬬᬵᬦᬹᬢ᭄ᬋᬗ᭄ᬓᬵᬦᬶᬫᬸᬔᬦᬶᬓᬲᬸᬫ᭄ᬬᬸᬓ᭄ᬫᬦᬸᬢᬸᬧᬶ᭛

᭝᭑᭐᭗᭑᭝\᭝᭑᭖᭗᭝\᭝᭓᭝᭟ᬲᬸᬤᬾᬯᬷᬮᬷᬮᬵᬧᬶᬡ᭄ᬟᬯᬬᬗᬤᭂᬕᬦ᭄ᬫᬸᬗ᭄ᬕᬸᬭᬶᬤᬍᬫ᭄᭞
ᬫᬦᬄᬲᬂᬲ᭄ᬯᬵᬫᬶᬧ᭄ᬭᬷᬢᬶᬫᬗᬸᬤᬗᬸᬤᬂᬲᬦ᭄ᬢᭂᬦᬭᬸᬧᬶᬢ᭄᭞
ᬅᬦᬵᬦ᭄ᬢ᭄ᬯᬵᬗ᭄ᬮᬷᬮᬵᬜᬸᬫ᭄ᬩᬦᬓᬶᬦᭂᬮᬶᬭᬦ᭄ᬯ᭄ᬯᬾᬓᬤᬶᬚᬫᬂ᭞
ᬓᬶᬤᬸᬂᬮᬵᬮᬶᬢ᭄ᬬᬵᬭᬹᬫ᭄ᬳᬯᬦᬶᬭᬫᬸᬮᬶᬄᬭᬫ᭄ᬬᬢᬸᬫᬸᬭᬸᬦ᭄᭛

᭝᭑᭐᭗᭒᭝\᭝᭑᭖᭗᭝\᭝᭔᭝᭟ᬳᬸᬯᬸᬲ᭄ᬧ᭄ᬭᬵᬧ᭄ᬢᬾᬂᬓᬮ᭄ᬧᬤ᭄ᬭᬸᬫᬧᬶᬦᬭᬶᬕᬷᬂᬭᬢ᭄ᬦᬓᬶᬦᬭᬂ᭞
ᬢᬸᬭᬸᬂᬫᬫ᭄ᬧᭂᬄᬲᬸᬩ᭄ᬦᬶᬂᬳᬭᬶᬗᭂᬢᬗᭂᬩᬸᬦ᭄ᬢᬹᬲ᭄ᬦ᭄ᬬᬭᬶᬚᬚ᭞
ᬅᬕᬦ᭄ᬢ᭄ᬬᬗ᭄ᬤᭂᬫ᭄ᬯᬦ᭄ᬤᭂᬫ᭄ᬯᬦᬶᬫᬸᬔᬢᬦᬶᬫ᭄ᬩᬵᬲᬶᬮᬶᬳᬸᬲᬧ᭄᭞
ᬕᭂᬮᬸᬂᬫᬸᬃᬬ᭄ᬬᬵᬢᭃᬩ᭄ᬮᬵᬕᬶᬧᬶᬦᭂᬧᭂᬓᬓᭂᬦ᭄ᬫ᭄ᬯᬂᬓᬭᬢᬮ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭐᭗᭓᭝\᭝᭑᭖᭘᭝\᭝᭑᭝᭟ᬅᬦ᭄ᬓᬵᬫᬷᬭᬱᬲᬗ᭄ᬕᬫᬾᬦᬸᬮᬳᬓᭂᬦ᭄ᬦᬭᬧᬢᬶᬓᬮᬯᬦ᭄ᬦᬭᬾᬰ᭄ᬯᬭᬷ᭞
ᬯ᭄ᬯᬦ᭄ᬢᭂᬦ᭄ᬧᬃᬯ᭄ᬯᬢᬭᬶᬂᬧᬲᬶᬃᬢᭂᬧᬶᬓᬶᬤᬸᬮ᭄ᬳᬶᬦᭂᬫᬸᬓᬦᬶᬓᬸᬓᬸᬲ᭄ᬦᬶᬗᬫ᭄ᬧᬸᬳᬦ᭄᭞
ᬭᬶᬂᬕᭀᬓᬃᬡ᭄ᬦᬗᬭᬦ᭄ᬬᬭᬫ᭄ᬬᬓᬳᬸᬚᬸᬂᬲᬭᬬᬶᬲᬸᬓᬸᬦᬶᬓᬵᬫᭂᬕᬢ᭄ᬳᬭᬸᬲ᭄᭞
ᬗ᭄ᬓᬵᬦ᭄ᬮᬷᬮᬵᬫᭂᬗᬫᭂᬂᬪᬝᬵᬭᬫᬶᬳᬢᬶᬂᬢᬶᬫᬶᬯᬶᬚᬳᬗᬮᬹᬂᬳᬦᬾᬂᬢᬲᬶᬓ᭄᭛

᭝᭑᭐᭗᭔᭝\᭝᭑᭖᭘᭝\᭝᭒᭝᭟ᬓᬵᬮᬤ᭄ᬬᬄᬳᬭᬶᬡᬷᬰᬶᬦᬵᬧᬭᬶᬧᬫᬶᬖ᭄ᬦᬦᬶᬓᬢᬧᬫᬤᬤ᭄ᬬᬫᬵᬦᬸᬱ᭞
ᬫᭀᬕᬵᬲᬶᬄᬯᭂᬓᬲᬦ᭄ᬤ᭄ᬯᬶᬚᬃᬱᬶᬢᬺᬡᬯᬶᬦ᭄ᬤᬸᬭᬶᬧᬦᬗᬶᬲᬶᬓᬵᬫᬗᬸᬦ᭄ᬯᭂᬮᬲ᭄᭞
ᬦ᭄ᬤᬦ᭄ᬭᬓ᭄ᬯᬵᬦ᭄ᬢᬦᬶᬰᬵᬧᬲᬂᬋᬱᬶᬲᭂᬓᬃᬲᬸᬫᬦᬲᬳᬯᬦᬦ᭄ᬬᬫᬦ᭄ᬢᬸᬓ᭞
ᬦ᭄ᬤᬄᬬᬾᬓᬷᬕᬶᬦᬯᬾᬪᬝᬵᬭᬧᬭᬫᬵᬃŧᬓᬭᬡᬦᬶᬓᬤᭀᬦᬶᬓᬾᬂᬚᬕᬢ᭄᭛

᭝᭑᭐᭗᭕᭝\᭝᭑᭖᭘᭝\᭝᭓᭝᭟ᬲᬂᬲᬧ᭄ᬢᬃᬱᬶᬲᬸᬮᬓ᭄ᬱᬡᬵᬳᬍᬧᬲᬾᬯᬲᬢᬢᬲᬶᬭᬰᬸᬰ᭄ᬭᬸᬱᬵᬕᬸᬭᬸ᭞
ᬦ᭄ᬤᬵᬦᬗ᭄ᬳᬶᬂᬋᬱᬶᬦᬵᬭᬤᬵᬗ᭄ᬕᬸᬧᬶᬢᬶᬦᬸᬢ᭄ᬢᬫᬢᬸᬯᬶᬓᬯᬶᬕᬷᬢᬲᬸᬲ᭄ᬯᬭ᭞
ᬯᬶᬦ᭄ᬯᬷᬢᬦ᭄ᬮᬮᬶᬢᬵᬫᬦᬶᬲ᭄ᬢᬶᬦᭂᬗᬳᬦ᭄ᬭᬭᬲᬶᬦᬧᬶᬢᬶᬦᬸᬗ᭄ᬢᬸᬗᬦ᭄ᬮᬗᭃ᭞
ᬓᬵᬮᬧ᭄ᬘᬶᬢ᭄ᬢᬪᬝᬵᬭᬫᬹᬃᬘ᭄ᬙᬶᬢᬲᬰᭀᬓᬳᬢᬶᬦᬶᬭᬓᬍᬲ᭄ᬯᬦᬗᬺᬗᭃ᭛

᭝᭑᭐᭗᭖᭝\᭝᭑᭖᭘᭝\᭝᭔᭝᭟ᬮ᭄ᬯᬶᬃᬲ᭄ᬢ᭄ᬭᬷᬲ᭄ᬢᬃᬬ᭄ᬬᬃᬚ᭄ᬚᬓᬯᬷᬗ᭄ᬕᬶᬢᬚ᭄ᬜᬧᬭᬕᬷᬢᬧᬯᬸᬮᬢᬦᬶᬧᬶᬡ᭄ᬟᬦᬶᬂᬕᬸᬧᬶᬢ᭄᭞
ᬗ᭄ᬓᬵᬦᬾᬢᬸᬗ᭄ᬕᬸᬮᬶᬓᬵᬲᭂᬓᬃᬲᬸᬫᬦᬲᬾᬦᬶᬓᭂᬢᬲᭂᬫᬸᬲᬤᬓ᭄ᬳᬦᬾᬂᬕᭂᬮᬸᬂ᭞
ᬓᬤ᭄ᬬᬵᬦᬸᬫ᭄ᬧᬶᬗᬓᭂᬦ᭄ᬢᬦᬄᬭᬶᬲᭂᬟᭂᬗᬶᬂᬢᬩᭂᬳᬶᬦᭂᬦᬳᬶᬢᬫ᭄ᬩᬗᬶᬂᬯᬮᬸᬄ᭞
ᬫ᭄ᬯᬂᬓᬤ᭄ᬬᬵᬲᬶᬤᭂᬳᬵᬗᬺᬗᬶᬄᬋᬗᬶᬳᬶᬧᭂᬲ᭄ᬦᬶᬍᬗᭂᬦᬶᬓᬮᬦᬵᬓᬢᬶᬡ᭄ᬟᬶᬳᬦ᭄᭛

᭝᭑᭐᭗᭗᭝\᭝᭑᭖᭘᭝\᭝᭕᭝᭟ᬲᬺᬱ᭄ᬝᬶᬳ᭄ᬬᬂᬫᬤᬦᬵᬢᬶᬓᬂᬲᬸᬫᬦᬲᬫ᭄ᬭᬶᬓᬶᬦᬮᬧᬶᬗᬗᬶᬦ᭄ᬳᬸᬯᬸᬲ᭄ᬍᬯᬲ᭄᭞
ᬓᬵᬃᬬ᭄ᬬᬵᬰᬵᬮᬭᬧᬶᬡ᭄ᬟᬦᬶᬂᬕᬸᬧᬶᬢᬭᬹᬫ᭄ᬲᬯᬗᬦᬗᬶᬲᬶᬦᬫ᭄ᬩᬶᬮᬦ᭄ᬲᭂᬓᬭ᭄᭞
ᬅᬓ᭄ᬯᬾᬄᬱᬝ᭄ᬧᬤᬫᬗ᭄ᬭᬸᬩᬸᬂᬫᬶᬮᬸᬓᬢᬹᬢ᭄ᬳᬸᬫᬸᬗᬮᬶᬯᭂᬭᬦᬶᬂᬦᬪᬲ᭄ᬢᬮ᭞
ᬲᬂᬳ᭄ᬬᬂᬮᬾᬓᬮᬗᭃᬮᬸᬫᭃᬂᬲᭂᬫᬸᬦᬶᬓᬂᬲᬸᬫᬦᬲᬟᬸᬫᬯᬸᬄᬲᬓᬾᬂᬢᬯᬂ᭛

᭝᭑᭐᭗᭘᭝\᭝᭑᭖᭘᭝\᭝᭖᭝᭟ᬳᬃᬱᬰ᭄ᬭᬷᬦ᭄ᬤᬸᬫᬢᬷᬫᬸᬮᬢ᭄ᬭᬶᬲᭂᬓᬭᬶᬂᬲᬸᬫᬦᬲᬓᬤᬶᬢᬦ᭄ᬧᬫᬢ᭄ᬬᬦ᭞
ᬆᬧᬦ᭄ᬤᬾᬦᬶᬮᬗᭃᬦ᭄ᬬᬓᬵᬗᬶᬦᬦᬫᬾᬢ᭄ᬭᬶᬲᬶᬭᬓᬢᭂᬫᬸᬭᬶᬂᬧᬲᬗ᭄ᬕᬫᬦ᭄᭞
ᬦ᭄ᬤᬵᬢᬦ᭄‌ᬯ᭄ᬭᬸᬄᬲᬶᬭᬬᬦ᭄ᬲᬶᬦᬵᬥ᭄ᬬᬬᬢᬳᬾᬢᬸᬦᬶᬭᬓᬳᭂᬦᭂᬗᬦ᭄ᬧᬶᬚᭂᬃᬫᬗᭃ᭞
ᬦ᭄ᬤᬄᬬᬾᬓᬷᬓᬭᬡᬦ᭄ᬬᬰᬷᬖ᭄ᬭᬢᬸᬫᬶᬩᬵᬭᬶᬚᬚᬦᬶᬭᬓᬲᬸᬗ᭄ᬱᬗᬶᬂᬲᬸᬲᬸ᭛

᭝᭑᭐᭗᭙᭝\᭝᭑᭖᭘᭝\᭝᭗᭝᭟ᬦ᭄ᬤᬵᬢᬦ᭄ᬯ᭄ᬬᬃŧᬟᬯᬸᬳ᭄ᬦ᭄ᬬᬫᬵᬢᬶᬲᬶᬭᬤᬾᬦ᭄ᬬᬢᬸᬳᬸᬯᭂᬓᬲᬶᬰᬵᬧᬲᬂᬋᬱᬶ᭞
ᬫᬺᬫ᭄ᬢᬦ᭄ᬲᬵᬭᬢᬶᬩᬾᬓᬶᬲᬧ᭄ᬯᬦᬶᬯᬸᬮᬢ᭄ᬲᬂᬅᬚᬫᬶᬮᬸᬢᬶᬩᬵᬲᬶᬭᬵᬧᬸᬧᬸᬮ᭄᭞
ᬓᬵᬮᬶᬄᬫᬵᬢᬶᬲᬶᬭᬾᬂᬢᬶᬮᬫ᭄ᬢᬸᬳᬸᬦᬸᬥᬵᬦᬶᬲᬂᬅᬚᬯᭂᬓᬲᬦ᭄ᬲᬶᬭᬵᬗ᭄ᬮᬶᬮᬶᬭ᭄᭞
ᬅᬓ᭄ᬭᬓ᭄ᬢᬂᬲᬓᬟᬢ᭄ᬯᬦᬗ᭄ᬕ᭄ᬬᬢᬤᬤᬓ᭄ᬢᬗᬶᬲᬶᬓᬭᬶᬧᭂᬚᬄᬦᬭᬾᬰ᭄ᬯᬭᬷ᭛

᭝᭑᭐᭘᭐᭝\᭝᭑᭖᭘᭝\᭝᭘᭝᭟ᬕᭃᬂᬦᬶᬂᬤᬸᬳ᭄ᬔᬓᬪᬸᬓ᭄ᬢᬶᬤᬾᬲᬂᬅᬚᬢᬦ᭄ᬧᬧᬟᬯᭂᬓᬲᬶᬢᬷᬩ᭄ᬭᬦᬶᬂᬮᬭ᭞
ᬓᬵᬮᬰ᭄ᬭᬷᬦ᭄ᬤᬸᬫᬢᬷᬦᬮᬧ᭄ᬦᬶᬲᭂᬓᬭᬶᬂᬲᬸᬫᬦᬲᬫᬸᬮᬶᬳᬶᬂᬲᬸᬭᬵᬮᬬ᭞
ᬓᬵᬃᬬ᭄ᬬᬗ᭄ᬳᭀᬮ᭄ᬰᬯᬓᭀᬂᬧᬶᬦᬓ᭄ᬧᬓᬶᬦᬫᭂᬃᬢᬶᬦᬜᬦᬶᬭᬢᭂᬳᭂᬃᬧᬶᬦᬗ᭄ᬓ᭄ᬯᬓᭂᬦ᭄᭞
ᬋᬜ᭄ᬘᭂᬫ᭄ᬢ᭄ᬯᬲ᭄ᬦᬶᬭᬳᬾᬢᬸᬦᬶᬂᬮᬸᬳᬗᬲᬧ᭄ᬢᬓᬮᬭᬮᬭᬤᬾᬦᬶᬭᬵᬦᬗᬶᬲ᭄᭛

᭝᭑᭐᭘᭑᭝\᭝᭑᭖᭘᭝\᭝᭙᭝᭟ᬭᬓ᭄ᬭ᭄ᬬᬦ᭄ᬲᬂᬮᬸᬫᬳᬶᬂᬓᬶᬲᬧ᭄ᬯᬦᬳᬸᬭᬶᬧ᭄ᬓᬭᬶᬓᬓᬶᬢᬫᭂᬦᬾᬦ᭄ᬫᬮᬶᬄᬬᬬᬶ᭞
ᬳᬬ᭄ᬯᬵᬦ᭄ᬢᭂᬦ᭄ᬓ᭄ᬯᬲᬸᬯᬾᬧᭂᬚᬄᬬᬬᬶᬢᬸᬢᬸᬃᬢᬸᬢᬸᬭᬶᬩᬸᬧᬗᬸᬘᬧ᭄ᬓᬶᬢᬾᬗ᭄ᬳᬸᬮᬸᬦ᭄᭞
ᬳᬾᬫᬦ᭄ᬫᬵᬲ᭄ᬓᬸᬰᬯᬦ᭄ᬢᬢᬶᬗ᭄ᬕᬮᬓᭂᬦᬦ᭄ᬢᬲᭂᬟᭂᬗᬳᬬᬸᬓᬵᬲᬶᬳᬶᬗ᭄ᬳᬸᬮᬸᬦ᭄᭞
ᬫᬗ᭄ᬓᬶᬦ᭄ᬭᬹᬓ᭄ᬱᬢᬸᬳᬦ᭄ᬓᬸᬢᬦ᭄ᬧᬢᬸᬮᬸᬗᬦ᭄ᬤᬸᬤᬸᬢᬓᬸᬢᬤᬸᬮᬸᬃᬤᬸᬮᬸᬃᬧᭂᬚᬄ᭛

᭝᭑᭐᭘᭒᭝\᭝᭑᭖᭘᭝\᭝᭑᭐᭝᭟ᬧ᭄ᬭᬵᬡᬗ᭄ᬓ᭄ᬯᬷᬦ᭄ᬤᬸᬫᬢᬷᬗ᭄ᬓᬸᬫᬵᬲ᭄ᬓᬸᬧᬯᬸᬗᬸᬦ᭄ᬤᬓᬫᬮᬓᬸᬲᭂᬋᬄᬮᬯᬦ᭄ᬧᬸᬘᬂ᭞
ᬅᬗ᭄ᬕ᭄ᬬᬗ᭄ᬕᬷᬲᬳᬧᬲ᭄ᬢᬶᬓᬾᬩᬸᬧᬮᬓᬸᬗ᭄ᬓ᭄ᬯᬫᬸᬯᬳᬶᬓᬶᬢᬳᬬ᭄ᬯᬢᬵᬲᬸᬯᬾ᭞
ᬅᬕ᭄ᬬᬵᬯᬾᬳᬲᭂᬧᬄᬲᬓᬾᬯᬚᬓᬓᬦ᭄ᬢᬬᬬᬶᬭᬶᬓᬶᬢᬫᬵᬲ᭄ᬓᬸᬧᬗ᭄ᬮᬶᬮᬶᬭ᭄᭞
ᬲᬶᬄᬲᬶᬳ᭄ᬓ᭄ᬯᬷᬓᬶᬢᬢᬦ᭄ᬧᬳᬷᬗᬦᬶᬩᬸᬲᬸᬕ᭄ᬬᬦᬲᭂᬩᭂᬮᬳᬢᬶᬦ᭄ᬢᬬᬦ᭄ᬧᭂᬚᬄ᭛

᭝᭑᭐᭘᭓᭝\᭝᭑᭖᭘᭝\᭝᭑᭑᭝᭟ᬫᬗ᭄ᬓᬾᬦ᭄ᬢᬦ᭄ᬧᬓᬓᬵᬭᬡᬂᬮᬭᬧᬢᬶᬦ᭄ᬢᬧᭂᬚᬳᬶᬢᬗᬦᬶᬗ᭄ᬳᬸᬮᬸᬦ᭄ᬓᬶᬢ᭞
ᬢᬲ᭄ᬬᬵᬲᬶᬄᬧᬯᬭᬄᬭᬶᬤᭀᬱᬦᬶᬓᬓᬦ᭄ᬢᬓᬭᬡᬦᬶᬗᬢᬶᬗ᭄ᬕᬮᬶᬗ᭄ᬳᬸᬮᬸᬦ᭄᭞
ᬧᬗ᭄ᬳᬾᬃᬫᬵᬲ᭄ᬓᬸᬯᬮᬸᬬ᭄ᬫᬸᬯᬄᬭᬶᬰᬯᬭᬓ᭄ᬭ᭄ᬬᬦᬧᬳᬫᭂᬗᬦᬗ᭄ᬓ᭄ᬯᬷᬦᬃᬬ᭄ᬬᬓᭂᬦ᭄᭞
ᬲᬸᬗ᭄ᬱᬸᬂᬯᬵᬳᬸᬟᬢᭂᬂᬓᬶᬲᬧ᭄ᬯᬓᭂᬦᬦᬓ᭄ᬢᬲᬶᬤᬰᬭŧᬫᬵᬲ᭄ᬓᬸᬳᭂᬫ᭄ᬩᬦᭂᬦ᭄᭛

᭝᭑᭐᭘᭔᭝\᭝᭑᭖᭘᭝\᭝᭑᭒᭝᭟ᬓᬃᬯ᭄ᬯᬵᬦᬓ᭄ᬢᬓᬭᬷᬂᬓᬟᬢ᭄ᬯᬦᬓᬸᬤᬾᬦ᭄ᬢᬬᬬᬶᬓᬤᬶᬮᬶᬦᬤ᭄ᬢ᭄ᬯᬲᬶᬗ᭄ᬳᬸᬮᬸᬦ᭄᭞
ᬲᬫ᭄ᬩᬢ᭄ᬦ᭄ᬬᬦ᭄ᬧᬢᬜᬾᬦᬶᬫᬶᬢ᭄ᬢᬦᬶᬧᬢᬶᬦ᭄ᬢᬓᬯᭂᬮᬲᬋᬧᬗ᭄ᬕᬫᭂᬮ᭄ᬢᬗᬦ᭄᭞
ᬬᬵᬗ᭄ᬤᬾᬲ᭄ᬬᬸᬄᬦᬶᬳᬢᬶᬗ᭄ᬓᬸᬫᬵᬃᬓᬧᭂᬦᭂᬢᬦ᭄ᬳᬸᬫᭂᬦᭂᬗᬧᭂᬕᬢᬦ᭄ᬯᭂᬦᬂᬫᬸᬮᬢ᭄᭞
ᬅᬗ᭄ᬳᬶᬂᬮᬸᬳ᭄ᬓᬸᬮᬯᬦ᭄ᬢᬗᬶᬲ᭄ᬓᬸᬲᬳᬸᬭᬶᬗ᭄ᬳᬸᬮᬸᬦᬶᬩᬸᬭᬶᬓᭂᬤᭃᬦᬶᬓᬵᬢᬜ᭛

᭝᭑᭐᭘᭕᭝\᭝᭑᭖᭘᭝\᭝᭑᭓᭝᭟ᬬᬾᬓᬷᬲᬫ᭄ᬩᬢᬶᬭᬵᬦᬗᬶᬲ᭄ᬓᬲᬶᬳᬋᬧ᭄ᬓᬮᬸᬧᬸᬢᬦᬶᬧᭂᬚᬄᬦᬭᬾᬰ᭄ᬯᬭᬷ᭞
ᬫᬗ᭄ᬕᬵᬫᬢ᭄ᬬᬫᬢᬾᬗᬗᭃᬮᬓᭂᬦᬤᬸᬳ᭄ᬔᬧᬫᭂᬓᬲᬶᬭᬲᬂᬳᬸᬯᬸᬲ᭄ᬧᭂᬚᬄ᭞
ᬫᬗ᭄ᬓᬾᬦ᭄ᬢᬶᬗ᭄ᬳᬮᬫᬲ᭄ᬧᬤᬵᬓᭂᬦᬶᬭᬶᬓᬂᬓᬸᬲᬸᬫᬓᬲᭂᬮᬗᬦ᭄ᬢᬗᬶᬲ᭄ᬦᬶᬭ᭞
ᬤᬾᬦᬶᬂᬓ᭄ᬭᭀᬥᬮᬯᬦ᭄ᬧᬸᬢᭂᬓ᭄ᬳᬢᬶᬫᬶᬚᬶᬮ᭄ᬧᬗᬸᬫᬦᬸᬫᬦᬶᬭᬾᬭᬶᬓᬂᬲᭂᬓᬭ᭄᭛

᭝᭑᭐᭘᭖᭝\᭝᭑᭖᭘᭝\᭝᭑᭔᭝᭟ᬐᬓᭀᬂᬓᭂᬫ᭄ᬩᬗᬧᬗ᭄ᬓ᭄ᬯᬓᭀᬓᬸᬝᬶᬮᬓᬾᬯᬮᬟᬸᬫᬯᬸᬳᬫᬢ᭄ᬬᬫᬢ᭄ᬬᬦᬶ᭞
ᬤᬾᬦ᭄ᬬᬦ᭄ᬢᬦ᭄ᬭᬸᬚᬶᬢᭂᬗ᭄ᬓ᭄ᬯᬓᭀᬧᭂᬚᬳᬶᬢᬵᬓᬸᬲᬳᬩᬮᬲᬭᬵᬚ᭄ᬬᬳᭂᬦ᭄ᬢ᭄ᬬᬓᭂᬦ᭄᭞
ᬫᬗ᭄ᬓᬾᬓᭀᬢᬸᬫᬶᬩᬾᬚᬚᬗ᭄ᬓᬸᬭᬶᬳᬢᬶᬗ᭄ᬓ᭄ᬯᬧᬓᬭᬡᬫᬸᬢᬦ᭄ᬧᬫᬢ᭄ᬬᬦᬶ᭞
ᬲᬵᬓ᭄ᬱᬵᬢ᭄ᬓᭀᬯᬶᬱᬧᬸᬱ᭄ᬧᬤᬤ᭄ᬬᬦᬶᬫᬦᬄᬦᬶᬗᬗᬸᬧᭂᬢᬕᬯᬾᬧ᭄ᬭᬳᬾᬮᬶᬓ᭛

᭝᭑᭐᭘᭗᭝\᭝᭑᭖᭘᭝\᭝᭑᭕᭝᭟ᬮᬵᬯᬦ᭄ᬤᬾᬗ᭄ᬓ᭄ᬯᬦᬳᬵᬦᬳᬵᬭᬶᬤᬤᬶᬫᬸᬦ᭄ᬓᬸᬲᬸᬫᬢᭂᬫᬳᬵᬦᬶᬂᬯᬭᬵᬧ᭄ᬲᬭᬷ᭞
ᬲᬗ᭄ᬓᬾᬂᬲ᭄ᬯᬃᬕ᭄ᬕᬢᭂᬓᬵᬦᬸᬭᬸᬦ᭄ᬳᬋᬧᬦᬶᬯ᭄ᬬᬭᬢᬸᬳᬸᬯᬸᬲᬓᬷᬃᬢ᭄ᬢᬶᬭᬶᬂᬚᬕᬢ᭄᭞
ᬦ᭄ᬤᬵᬢᬦ᭄ᬳᬃᬱᬦᬫᬃᬯ᭄ᬯᬳᬾᬢᬸᬫᬸᬦᬫᬢ᭄ᬬᬦᬶᬭᬶᬓᬲᬶᬓᬲᬶᬳ᭄ᬓᬸᬧᬸᬢ᭄ᬭᬶᬓᬵ᭞
ᬭᬶᬂᬰᬹᬦ᭄ᬬᬦ᭄ᬯᬮᬸᬬᬵᬧ᭄ᬲᬭᬷᬫᬋᬓᬢᬦ᭄ᬲᬳᬦᬶᬮᬶᬳᬦᬲᬂᬳᬸᬯᬸᬲ᭄ᬧᭂᬚᬄ᭛

᭝᭑᭐᭘᭘᭝\᭝᭑᭖᭘᭝\᭝᭑᭖᭝᭟ᬦᬵᬤᬾᬰ᭄ᬭᬷᬦᬭᬦᬵŧᬫᭀᬚᬭᬶᬭᬶᬓᬂᬲᬸᬫᬦᬲᬲᭂᬓᬭᬶᬂᬓᬤᬾᬯᬢᬦ᭄᭞
ᬲᬓ᭄ᬯᬾᬄᬲᬂᬋᬱᬶᬰᬶᬯᬲᭀᬕᬢᬓᬧᬃᬘ᭄ᬘᬬᬳᬚᬶᬫᬋᬓᬗ᭄ᬮᬯᬤ᭄ᬮᬯᬤ᭄᭞
ᬫ᭄ᬯᬂᬟᬂᬳ᭄ᬬᬂᬓᬭᬸᬳᬸᬦ᭄ᬧᬸᬭᭀᬳᬶᬢᬦᬭᬾᬰ᭄ᬯᬭᬧᬟᬳᬸᬫᬢᬸᬃᬫᬭᬾᬤᬍᬫ᭄᭞
ᬦᬶᬃᬯ᭄ᬯᬶᬖ᭄ᬦᬂᬭᬸᬫᭂᬗᭃᬧᬯᬶᬢ᭄ᬭᬦᬶᬢᬗᬶᬲ᭄ᬢᬗᬶᬲᬶᬭᬧᬟᬯᬺᬤ᭄ᬥᬧᬡ᭄ᬟᬶᬢ᭛

᭛᭜᭛ᬚᬕᬤ᭄ᬦᬵŧ᭛᭜᭛⏑–⏑|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭐᭘᭙᭝\᭝᭑᭖᭙᭝\᭝᭑᭝᭟ᬲᭂᬟᭂᬂᬢᬶᬦᬗᬶᬲᬦ᭄ᬦᬭᬾᬦ᭄ᬤ᭄ᬭᬫᬳᬶᬱᬷᬮᬸᬫᬬᬯᭂᬦᭂᬲᬧᬦ᭄ᬳᬸᬯᬸᬲ᭄ᬧᭂᬚᬄ᭞
ᬢᬗᬶᬲ᭄ᬦᬺᬧᬢᬶᬭᬓ᭄ᬯᬫᬵᬢ᭄ᬭᬭᬶᬦᭂᬗᭃᬦᬶᬭᬢᬸᬦᬫᬫᭂᬮᬲ᭄ᬫᭂᬮᬲ᭄ᬳᬋᬧ᭄᭞
ᬦᬶᬫᬶᬢ᭄ᬢᬦᬶᬭᬦᬗ᭄ᬮᬶᬮᬶᬃᬢᬸᬢᬸᬭᬶᬭᬵᬫᬸᬳᬭᬯᭂᬮᬲᬶᬭᬾᬦᬭᬾᬰ᭄ᬯᬭ᭞
ᬅᬗᬶᬗ᭄ᬓᬶᬦᬢᬮᬗ᭄ᬓᬸᬧᬫ᭄ᬯᬶᬢᬶᬦᬭᬾᬰ᭄ᬯᬭᬧᭂᬚᬳᬦᭂᬳᭂᬃᬫᬗᬜ᭄ᬚᬮᬶ᭛

᭝᭑᭐᭙᭐᭝\᭝᭑᭖᭙᭝\᭝᭒᭝᭟ᬧ᭄ᬭᬪᬸᬗ᭄ᬓᬸᬳᬸᬦᬶᬗᬦ᭄ᬢᬗᬶᬲ᭄ᬓᬸᬭᬱᬫᬫ᭄ᬯᬶᬢᬧᭂᬚᬳᬭᬶᬚᭃᬂᬦᬭᬾᬰ᭄ᬯᬭ᭞
ᬳᬶᬮᬂᬫᬦᭂᬫᬦᭂᬳ᭄ᬢᬢᬦ᭄ᬢᭂᬫᬸᬓᬪᬓ᭄ᬢᬶᬦᬶᬓᬧᬳᬮᬯᭃᬓᬶᬢᬧ᭄ᬭᬪᬸ᭞
ᬧᬢᬶᬓ᭄ᬢᬓᬯᭂᬮᬲ᭄ᬳᬋᬧ᭄ᬲ᭄ᬬᬧᬯᬶᬥᬶᬦ᭄ᬳᬚᬶᬢᬸᬫᬸᬢᬭᬸᬫᬓ᭄ᬱᬭᬶᬂᬳᭂᬦᬸ᭞
ᬅᬳᬵᬳᬚᬶᬯᬮᬶᬗ᭄ᬓᬸᬭᬫ᭄ᬬᬧᬋᬗᬵᬓᬸᬧᭂᬚᬳᬓᬮᬯᬦ᭄ᬓᬶᬢᬧ᭄ᬭᬪᬸ᭛

᭝᭑᭐᭙᭑᭝\᭝᭑᭖᭙᭝\᭝᭓᭝᭟ᬦᬭᬾᬦ᭄ᬤ᭄ᬭᬯᬭᬳᭂᬦ᭄‌ᬗ᭄ᬳᬸᬮᬸᬦ᭄ᬭᬶᬧᬭᬦᬶᬂᬫᬢᬶᬢᬸᬤᬸᬳᬓᭂᬦᬦ᭄ᬢᬭᬶᬂᬳᭂᬦᬹ᭞
ᬦ᭄ᬤ᭄ᬬᬢᬂᬳᬶᬟᭂᬧᭂᬦᬶᬗ᭄ᬳᬸᬮᬸᬦ᭄ᬓᬭᬡᬦᬶᬂᬫᬮᬸᬬᬲᬶᬮᬶᬳᬲᬶᬄᬮᬯᬦ᭄ᬓᬶᬢ᭞
ᬅᬧᬦ᭄ᬓᬲᬶᬓᬲᬶᬳ᭄ᬢᬭᬢ᭄ᬦᬯᬦᬶᬢᬵᬚᬸᬕᬢᭂᬫᬳᬵᬦᬦᬶᬗ᭄ᬳᬸᬮᬸᬦ᭄ᬧᭂᬚᬄ᭞
ᬲᬳᬰ᭄ᬭᬰᬢᬚᬦ᭄ᬫᬚᬦ᭄ᬫᬦᬶᬧᬢᬶᬓ᭄ᬢᬳᬸᬮᬸᬦᬧᬓᭂᬦᬗ᭄ᬓ᭄ᬯᬤᬾᬳᬚᬶ᭛

᭛᭜᭛ᬅ᭛᭜᭛ᬓᬶᬦ᭄ᬤᭀᬧ᬴᭄‌ᬅᬃᬤ᭄ᬥᬲᬫᬘᬢᬸᬱ᭄ᬧᬤᬷ᭞
––⏑|––⏑|⏑–⏑|–⏓
⏑–⏑|––⏑|⏑–⏑|–⏓

᭝᭑᭐᭙᭒᭝\᭝᭑᭗᭐᭝\᭝᭑᭝᭟ᬢᬺᬱ᭄ᬡᬵᬗ᭄ᬓ᭄ᬯᬷᬦᬵŧᬗ᭄ᬓᬸᬫᬧᭀᬮᬳᬗ᭄ᬓ᭄ᬯ᭞
ᬳᬶᬮᬷᬦᬶᬮᬸᬳ᭄ᬢᬵᬓᬶᬮᬬᬹᬳᬶᬟᭂᬧ᭄ᬓᬸ᭞
ᬅᬗᬺᬲ᭄ᬳᬢᬶᬗ᭄ᬓᬸᬦ᭄ᬭᬸᬫᭂᬗᭃᬢᬗᬶᬲ᭄ᬢ᭞
ᬅᬬᬬ᭄ᬗ᭄ᬳᬸᬮᬸᬦ᭄ᬫᬢ᭄ᬬᬢᬸᬮᬸᬂᬮᬭᬗ᭄ᬓᬸ᭛

᭝᭑᭐᭙᭓᭝\᭝᭑᭗᭐᭝\᭝᭒᭝᭟ᬲ᭄ᬯᬵᬫᬶᬗ᭄ᬓᬸᬦᬵŧᬗ᭄ᬓᬸᬯᭂᬓᬲ᭄ᬓᬸᬫᬗ᭄ᬓᬾ᭞
ᬫᬋᬓ᭄ᬭᬶᬧᬗ᭄ᬓ᭄ᬯᬦ᭄ᬢᬘᬶᬦᬸᬫ᭄ᬩᬦᬦ᭄ᬢ᭞
ᬅᬫ᭄ᬯᬷᬢᬫᬹᬭᬵᬓᬸᬲᬓᬾᬚᬚᬦ᭄ᬢ᭞
ᬮᬮᬸᬦ᭄ᬧᬢᬶᬗ᭄ᬓᬸᬦ᭄ᬮᬸᬫᬳᬶᬂᬓᬶᬲᬧ᭄ᬯᬦ᭄᭛

᭝᭑᭐᭙᭔᭝\᭝᭑᭗᭐᭝\᭝᭓᭝᭟ᬬᬤ᭄ᬬᬦ᭄ᬓᬶᬢᬵᬗ᭄ᬚᬦ᭄ᬫᬫᬸᬯᬄᬤᭂᬮᬵᬳ᭞
ᬢᭂᬗᬳ᭄ᬓᬸᬢᬦ᭄ᬲᬵᬳᬲᬓᬾᬍᬗᭂᬦ᭄ᬢ᭞
ᬳᬃᬱᬦ᭄ᬢᬭᭀᬓᭂᬦ᭄ᬓᬮᬯᬦ᭄ᬮᬸᬮᬸᬢ᭄ᬓᬸ᭞
ᬇᬭᬸᬗ᭄ᬢᬲᭀᬢ᭄ᬧᬢ᭄ᬢ᭄ᬬᬮᬯᬦ᭄ᬧᬶᬧᬶᬗ᭄ᬓᬸ᭛

᭝᭑᭐᭙᭕᭝\᭝᭑᭗᭐᭝\᭝᭔᭝᭟ᬦᬵᬳᬦ᭄ᬢᬗᬶᬲ᭄ᬰ᭄ᬭᬷᬦᬭᬦᬵŧᬧᬢ᭄ᬦᬷ᭞
ᬭᬱᬵᬫᭂᬮᬲ᭄ᬳᬃᬱᬢᭂᬓᬧ᭄ᬦᬶᬭᬵᬫ᭄ᬯᬶᬢ᭄᭞
ᬲᬵᬫ᭄ᬧᬸᬦ᭄ᬲᬶᬭᬵᬗᬜ᭄ᬚᬮᬶᬲᬢ᭄ᬬᬪᬓ᭄ᬢᬶ᭞
ᬧᭂᬚᬄᬲᬶᬭᬵᬕᭂᬕ᭄ᬯᬦᬶᬚᭃᬂᬦᬭᬾᬦ᭄ᬤ᭄ᬭ᭛

᭝᭑᭐᭙᭖᭝\᭝᭑᭗᭐᭝\᭝᭕᭝᭟ᬦᬶᬢ᭄ᬬᬧ᭄ᬭᬓᬫ᭄ᬧᬵᬫ᭄ᬩᭂᬢᬶᬫᬥ᭄ᬬᬦᬶᬂ‌ᬲ᭄ᬢ᭄ᬭᬷ᭞
ᬧ᭄ᬭᬪᬵᬯᬲᬂᬲᬢ᭄ᬬᬫᬢᬷᬓᬶᬲᬧ᭄ᬯᬦ᭄᭞
ᬢ᭄ᬭᬸᬄᬢ᭄ᬭᬸᬄᬮᬸᬳᬶᬂᬰᭀᬓᬳᬜᬃᬢᬶᬦᬫ᭄ᬩᬂ᭞
ᬓᭂᬢᬸᬕ᭄ᬓᭂᬢᬷᬕᬶᬂᬯᬳᬸᬯᬳ᭄ᬯᬧᬗ᭄ᬕᬶᬄ᭛

᭝᭑᭐᭙᭗᭝\᭝᭑᭗᭐᭝\᭝᭖᭝᭟ᬪᬓ᭄ᬢ᭄ᬬᬵᬢᬸᬳᬦ᭄ᬤ᭄ᬬᬄᬚᬬᬮᬸᬄᬢᬸᬫᬸᬗ᭄ᬓᬸᬮ᭄᭞
ᬫᬸᬮᬢ᭄ᬓᬧᬹᬳᬦ᭄ᬭᬶᬧᭂᬚᬄᬲᬸᬤᬾᬯᬷ᭞
ᬢᬦ᭄ᬲᬫ᭄ᬪᬯᬵᬫᬢ᭄ᬬᬲᬶᬭᬵᬧᬦᬦ᭄ᬯᬫ᭄᭞
ᬳᬶᬟᭂᬧ᭄ᬦ᭄ᬬᬭᬶᬢ᭄ᬯᬲ᭄ᬦ᭄ᬬᬦᭂᬳᭂᬃᬫᬲᬫ᭄ᬩᬢ᭄᭛

᭝᭑᭐᭙᭘᭝\᭝᭑᭗᭐᭝\᭝᭗᭝᭟ᬆᬟᬵᬢᬸᬳᬦ᭄ᬓ᭄ᬯᬷᬦ᭄ᬤᬸᬫᬢᬷᬗ᭄ᬓᬸᬫᬵᬲ᭄ᬓᬸ᭞
ᬗ᭄ᬳᬸᬮᬸᬦ᭄ᬢᬸᬳᬦ᭄ᬧᬸᬦ᭄ᬚᬬᬮᬸᬄᬓᬲᬶᬳ᭄ᬢ᭞
ᬬᬾᬓᬶᬦ᭄ᬳᬸᬫᬡ᭄ᬟᭂᬫ᭄ᬭᬶᬧᬤᬤ᭄ᬯᬬᬦ᭄ᬢ᭞
ᬅᬲᬶᬂᬲᬧᬢ᭄ᬬᬦ᭄ᬢᬢᬸᬫᬹᬢᬩᬾᬮ᭛

᭝᭑᭐᭙᭙᭝\᭝᭑᭗᭐᭝\᭝᭘᭝᭟ᬮᬷᬮᬵᬢᬸᬳᬦ᭄ᬧᬸᬦ᭄ᬓᬯᬶᬤᭀᬱᬯᬶᬦ᭄ᬯᬶᬢ᭄᭞
ᬫᬯᬾᬄᬢᬸᬫᬹᬢᬾᬓᬧᭂᬚᬳ᭄ᬢᬫᬵᬲ᭄ᬓᬸ᭞
ᬆᬧᬦ᭄ᬓᬢᭀᬦ᭄ᬫᬶᬮ᭄ᬯᬦᬶᬧᬸᬦ᭄ᬤᭂᬮᬵᬳ᭞
ᬦᬫᬰ᭄ᬰᬶᬯᬵᬬᬦ᭄ᬧᭂᬚᬳᬧ᭄ᬭᬪᬸᬦ᭄ᬢ᭛

᭝᭑᭑᭐᭐᭝\᭝᭑᭗᭐᭝\᭝᭙᭝᭟ᬧᬢᬺᬫ᭄ᬧᬩᬾᬮᬦ᭄ᬯᬸᬮᬢᬷᬩᬸᬬᬾᬓᬶ᭞
ᬉᬫᬶᬕ᭄ᬭᬳᬵᬢ᭄ᬫᬵᬦᬶᬫᬦᭂᬳ᭄ᬢᬫᬗ᭄ᬓᬾ᭞
ᬦᬵᬳᬦ᭄ᬯᬸᬯᬸᬲ᭄ᬦ᭄ᬬᬢ᭄ᬭᬸᬲᬯᬓ᭄ᬦ᭄ᬬᬫᬹᬃᬘ᭄ᬙ᭞
ᬧᭂᬚᬄᬢᬸᬫᬹᬢ᭄ᬲᬢ᭄ᬬᬭᬶᬚᭃᬂᬲᬸᬤᬾᬯᬷ᭛

᭝᭑᭑᭐᭑᭝\᭝᭑᭗᭐᭝\᭝᭑᭐᭝᭟ᬯᬳ᭄ᬯᬗ᭄ᬮᬶᬮᬶᬃᬰ᭄ᬭᬷᬦᬭᬦᬵŧᬫᬾᬗᭂᬢ᭄᭞
ᬅᬧᬦ᭄ᬓᬢᬸᬳ᭄ᬯᬦ᭄ᬮᬭᬦᬶᬂᬓᬧᬢ᭄ᬬᬦ᭄᭞
ᬓᬾᬗᭂᬃᬫᬸᬔᬰ᭄ᬭᬷᬦ᭄ᬤᬸᬫᬢᬷᬓᬍᬗ᭄ᬕᬓ᭄᭞
ᬳᬸᬯᬸᬲ᭄ᬓᬢᭀᬦ᭄ᬮᬷᬦᬬᬬᬦ᭄ᬢᬶᬦᬗ᭄ᬳᬶ᭛

᭝᭑᭑᭐᭒᭝\᭝᭑᭗᭐᭝\᭝᭑᭑᭝᭟ᬇᬦ᭄ᬤᬸᬂᬧᬯᬸᬗ᭄ᬯᬷᬩᬸᬮᬶᬳᬢ᭄ᬓᬓᬦ᭄ᬢ᭞
ᬇᬓᬂᬢᬸᬭᬹᬳᬬ᭄ᬯᬕᬶᬦᭃᬗ᭄ᬢᬫᬵᬲ᭄ᬓᬸ᭞
ᬆᬟᬵᬧᭂᬚᬄᬓᬧ᭄ᬯᬢᬸᬳᬦ᭄ᬓᬸᬫᬗ᭄ᬓᬾ᭞
ᬤᬸᬫᬾᬄᬲᬶᬢᬦ᭄ᬧᬗ᭄ᬮᬶᬮᬶᬭᬦ᭄ᬢᬶᬦᬗ᭄ᬳᬶ᭛

᭝᭑᭑᭐᭓᭝\᭝᭑᭗᭐᭝\᭝᭑᭒᭝᭟ᬅᬢ᭄ᬬᬦ᭄ᬢᬲᬶᬳ᭄ᬢᬾᬃᬬ᭄ᬬᬓᬸᬢᬦ᭄ᬧᬳᬷᬗᬦ᭄᭞
ᬉᬚᬃᬢ᭄ᬢᬫᬢ᭄ᬬᬾᬓᬧᬢᬶᬗ᭄ᬓᬸᬮᬶᬗ᭄ᬢ᭞
ᬫᬗ᭄ᬓᬾᬓᬶᬢᬵᬦᬶᬗ᭄ᬕᬮᬓᭂᬦ᭄ᬳᬸᬭᬶᬧ᭄ᬓᬸ᭞
ᬯᬮᬶᬗ᭄ᬓᬸᬢᬸᬳ᭄ᬯᬵᬲᬶᬳᬫᬶŧᬬᬫᬵᬲ᭄ᬓᬸ᭛

᭝᭑᭑᭐᭔᭝\᭝᭑᭗᭐᭝\᭝᭑᭓᭝᭟ᬗ᭄ᬳᬶᬂᬫᬵᬲ᭄ᬓᬸᬫᬵᬃᬕ᭄ᬕᬗ᭄ᬓᬸᬲᬸᬔᬾᬂᬓᬟᬢ᭄ᬯᬦ᭄᭞
ᬳᬸᬭᬶᬧ᭄ᬓᬸᬢᬸᬗ᭄ᬕᬮ᭄ᬓᬮᬯᬦ᭄ᬳᬸᬭᬶᬧ᭄ᬢ᭞
ᬮᬸᬗ᭄ᬳᬵᬧ᭄ᬯᬚᬷᬯᬦ᭄ᬢᬲᬓᬾᬰᬯᬦ᭄ᬢ᭞
ᬳᬶᬮᬂᬧ᭄ᬯᬚᬷᬯᬗ᭄ᬓᬸᬲᬓᬾᬳᬢᬶᬗ᭄ᬓᬸ᭛

᭝᭑᭑᭐᭕᭝\᭝᭑᭗᭐᭝\᭝᭑᭔᭝᭟ᬦᬵᬳᬦ᭄ᬰᬯᬤ᭄ᬬᬄᬚᬬᬯᬲ᭄ᬧᬫᬵᬲ᭄ᬓᬸ᭞
ᬢᬸᬫᬹᬢᬯᬵᬲ᭄ᬩᬾᬮᬢᭂᬮᬲ᭄ᬫᬧᬢᬺᬫ᭄᭞
ᬲ᭄ᬯᬵᬫᬶᬦ᭄ᬬᬮᬵᬯᬦ᭄ᬢᬦᬬᬦ᭄ᬬᬓᬵᬭᬶ᭞
ᬮᬭᬦ᭄ᬬᬢᬸᬗ᭄ᬕᬮ᭄ᬓᬮᬯᬦ᭄ᬮᬭᬗ᭄ᬓᬸ᭛

᭝᭑᭑᭐᭖᭝\᭝᭑᭗᭐᭝\᭝᭑᭕᭝᭟ᬦᬵᬤᬾᬦᬭᬾᬦ᭄ᬤ᭄ᬭᬵᬗᬸᬘᬧᬲᬺᬢᬳᬺᬓ᭄᭞
ᬫᬯᭀᬃᬢᬗᬶᬲ᭄ᬮᬸᬄᬦᬶᬭᬫᬗ᭄ᬓᬶᬦᬤᬺᬲ᭄᭞
ᬦ᭄ᬤᬦ᭄ᬲᭀᬘᬤᬾᬯᬷᬦ᭄ᬤᬸᬫᬢᬷᬢᬶᬩᬵᬦ᭄ᬬ᭞
ᬧᬟᬵᬦᬗᬶᬲ᭄ᬭᬹᬧᬦᬶᬭᬦ᭄ᬧᬟᬵᬗ᭄ᬮᬸᬄ᭛

᭝᭑᭑᭐᭗᭝\᭝᭑᭗᭐᭝\᭝᭑᭖᭝᭟ᬲᬵᬫ᭄ᬧᬸᬦ᭄ᬰᬯᬰ᭄ᬭᬷᬦ᭄ᬤᬸᬫᬢᬷᬧᬶᬦᬸᬡ᭄ᬟᬸᬢ᭄᭞
ᬲᬓᬾᬓᬶᬲᬧ᭄ᬯᬦ᭄ᬲᬂᬅᬚᬵᬮᬸᬧᬵᬯᬓ᭄᭞
ᬫᬹᬃᬘ᭄ᬙᬵᬧᭂᬚᬄᬲᬓ᭄ᬱᬡᬰᬷᬖ᭄ᬭᬫᬾᬗᭂᬢ᭄᭞
ᬢᬸᬳᬸᬦ᭄ᬲᬶᬭᬕ᭄ᬮᬵᬦᬫᬲᬹᬫᬲᬫ᭄ᬩᬢ᭄᭛

᭝᭑᭑᭐᭘᭝\᭝᭑᭗᭐᭝\᭝᭑᭗᭝᭟ᬇᬦ᭄ᬤᬸᬗ᭄ᬓᬸᬫᬵᬲ᭄ᬓ᭄ᬯᬷᬦ᭄ᬤᬸᬫᬢᬷᬗ᭄ᬓᬸᬧᬗ᭄ᬳᬾᬭ᭄᭞
ᬅᬳᬄᬬᬬᬶᬦ᭄ᬤᬷᬧᬭᬦᬦ᭄ᬢᬫᬗ᭄ᬓᭀ᭞
ᬆᬟᬵᬮᬮᬶᬲ᭄ᬢᬦ᭄ᬧᬦᬳᬵᬮᬭᬗ᭄ᬓᬸ᭞
ᬢᬸᬳᬦ᭄ᬓᬸᬢᭀᬮᬶᬄᬓᬯᭂᬮᬲ᭄ᬳᬋᬧ᭄ᬓᬸ᭛

᭝᭑᭑᭐᭙᭝\᭝᭑᭗᭐᭝\᭝᭑᭘᭝᭟ᬦᬵᬳᬦ᭄ᬢᬗᬶᬲ᭄ᬲᬂᬧ᭄ᬭᬪᬸᬫᬵᬃᬭᬱᬦ᭄ᬬ᭞
ᬢᬫᬸᬬ᭄ᬦᬶᬭᬧ᭄ᬭᬵᬧ᭄ᬢᬫᬳᬵᬃᬱᬶᬯᬺᬤ᭄ᬥ᭞
ᬦ᭄ᬤᬦ᭄ᬭᬓ᭄ᬯᬲᬗ᭄ᬓᬾᬂᬪᬕᬯᬵᬦ᭄ᬯᬲᬶᬱ᭄ᬞ᭞
ᬦᬭᬾᬦ᭄ᬤ᭄ᬭᬫᬲ᭄ᬯᬵᬕᬢᬲᬵᬃᬚ᭄ᬚᬯᬵᬢ᭄ᬯᬂ᭛

᭝᭑᭑᭑᭐᭝\᭝᭑᭗᭐᭝\᭝᭑᭙᭝᭟ᬓ᭄ᬱᬵᬦ᭄ᬢᬩ᭄ᬬᬭᬵᬦᬓ᭄ᬫᬧᬤᭀᬦ᭄ᬫᬳᬵᬃᬱᬶ᭞
ᬟᬢᭂᬂᬲᭂᬟᭂᬂᬦᬶᬂᬮᬭᬢᬦ᭄ᬧᬢᬫ᭄ᬩᬵᬦ᭄᭞
ᬲᬂᬧᬡ᭄ᬟᬶᬢᬵᬢᬄᬓᬭᬡᬦ᭄ᬬᬫᬃᬬ᭄ᬬ᭞
ᬧ᭄ᬭᬱᬶᬤ᭄ᬥᬰᬸᬤ᭄ᬥᬵᬫᬺᬢᬲᬂᬫᬸᬦᬷᬦ᭄ᬤ᭄ᬭ᭛

᭛᭜᭛ᬩ᭄ᬭᬫᬶᬢᬵᬓ᭄ᬱᬭ᭛᭜᭛⏑⏑–|⏑–⏑|⏑⏑–|⏑⏑⏓

᭝᭑᭑᭑᭑᭝\᭝᭑᭗᭑᭝\᭝᭑᭝᭟ᬓ᭄ᬱᬫᬬᭀᬕ᭄ᬬᬤᬾᬲᬗᬳᬸᬮᬸᬦ᭄ᬫᬢᬜ᭞
ᬭᬶᬟᬢᭂᬂᬪᬸᬚᬗ᭄ᬕᬳᬚᬶᬭᬶᬂᬦᬕᬭ᭞
ᬪᬕᬯᬵᬦ᭄ᬯᬲᬶᬱ᭄ᬞᬫᬗᬸᬢᬸᬲ᭄ᬫᬋᬓ᭞
ᬢᬸᬫᭂᬓᬵᬓᭂᬦᭀᬘᬧᬦᬶᬭᬾᬦᬺᬧᬢᬶ᭛

᭝᭑᭑᭑᭒᭝\᭝᭑᭗᭑᭝\᭝᭒᭝᭟ᬳᬚᬶᬭᬓ᭄ᬯᬳᬬ᭄ᬯᬓᬮᬭᬦ᭄ᬤᬳᬢᭂᬦ᭄᭞
ᬧᬸᬭᬶᬳᬶᬂᬤᬤᬶᬦ᭄ᬤᬤᬶᬓᬮᭀᬢᬓᭂᬦ᭞
ᬮᬭᬤᬸᬳ᭄ᬔᬫᭀᬖᬢᬸᬫᬸᬯᬸᬄᬭᬶᬗᬯᬓ᭄᭞
ᬬᬢᬶᬓᬵᬧ᭄ᬭᬶᬳᭂᬦ᭄ᬲᬗᬳᬸᬮᬸᬦ᭄ᬧᬟᭂᬫᭂᬦ᭄᭛

᭝᭑᭑᭑᭓᭝\᭝᭑᭗᭑᭝\᭝᭓᭝᭟ᬲᬸᬭᬧᬸᬢ᭄ᬭᬶᬓᬵᬓᭂᬢᬲᬂᬇᬦ᭄ᬤᬸᬫᬢᬷ᭞
ᬲᬸᬪᬕᬾᬂᬢ᭄ᬭᬶᬮᭀᬓᬫᬗᬭᬦ᭄ᬳᬭᬶᬡᬷ᭞
ᬰᬸᬘᬶᬭᬓ᭄ᬯᬚᬦ᭄ᬫᬦᬶᬭᬰᬸᬤ᭄ᬥ᭄ᬬᬦᬸᬮᬸᬲ᭄᭞
ᬲᬶᬭᬤᬾᬯᬢᬷᬦᬶᬗᬭᬭᬲ᭄ᬧᬶᬦᬸᬚᬶ᭛

᭝᭑᭑᭑᭔᭝\᭝᭑᭗᭑᭝\᭝᭔᭝᭟ᬭᬶᬲᭂᬟᭂᬂᬤ᭄ᬯᬶᬚᬃᬱᬶᬢᬺᬡᬯᬶᬦ᭄ᬤ᭄ᬯᬢᬧ᭞
ᬳᬦᬲᬗ᭄ᬰᬬᬾᬳ᭄ᬬᬂᬅᬫᬭᬾᬦ᭄ᬤ᭄ᬭᬫᬸᬮᬢ᭄᭞
ᬇᬫᬳᬵᬧ᭄ᬭᬪᬵᬯᬦᬶᬭᬭᬶᬂᬧᬢᬧᬦ᭄᭞
ᬢᬶᬦᬳᬵᬦᬶᬭᬵᬗᬤᭂᬳᬓᬾᬦ᭄ᬤ᭄ᬭᬦᬶᬭ᭛

᭝᭑᭑᭑᭕᭝\᭝᭑᭗᭑᭝\᭝᭕᭝᭟ᬇᬭᬶᬓᬵᬢᬭᬓ᭄ᬯᬲᬶᬭᬲᬂᬳᬭᬶᬡᬷ᭞
ᬓᬢᬸᬤᬸᬄᬫᬫᬶᬖ᭄ᬦᬦᬢᬧᬵᬗᭂᬦᭂᬲ᭞
ᬇᬟᬢᬂᬦᬶᬭᬾᬂᬧᬢᬧᬦᬾᬧ᭄ᬯᬧᬸᬢᭂᬓ᭄᭞
ᬪᬕᬯᬵᬦ᭄ᬲᬶᬭᬵᬱᭂᬕᭂᬲᭂᬕᭂᬄᬬᬫᬲᬶᬄ᭛

᭝᭑᭑᭑᭖᭝\᭝᭑᭗᭑᭝\᭝᭖᭝᭟ᬲᬸᬭᬧᬸᬢ᭄ᬭᬶᬓᬵᬗᬸᬘᬧᬓᭂᬦ᭄ᬳ᭄ᬬᬸᬦᬶᬭ᭞
ᬫᬋᬓᬶᬂᬤ᭄ᬯᬶᬚᬃᬱᬶᬲᭂᬟᭂᬗᬶᬂᬫᬚᬧ᭞
ᬅᬫᬳᬵᬬ᭄ᬯᬓᭂᬫ᭄ᬩᬗᬶᬭᬢᬦ᭄ᬓᬲᬳ᭞
ᬅᬢᭂᬳᭂᬃᬫᬦᬗ᭄ᬳᬸᬮᬸᬳᬭᬶᬂᬰᬬᬦ᭛

᭛᭜᭛ᬅ᭛᭜᭛ᬓᬶᬦ᭄ᬤᭀᬧ᬴᭄ᬓᬺᬢᬶ⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭑᭑᭗᭝\᭝᭑᭗᭒᭝\᭝᭑᭝᭟ᬫᬯᬸᬬᬸᬂᬤ᭄ᬯᬶᬚᬃᬱᬶᬯᭂᬓᬲᬦ᭄ᬭᬸᬫᬲᬭᬱᬦᬶᬤᬾᬦᬶᬭᬵᬗᬸᬘᬧ᭄᭞
ᬢᬸᬫᬸᬮᬸᬬ᭄ᬰᬶᬦᬵᬧᬦᬶᬭᬢᬦ᭄ᬯᬮᬸᬬᬫᬸᬯᬳᬶᬚᭃᬂᬲᬸᬭᬵᬥᬶᬧ᭞
ᬚᭂᬦᭂᬓᬾᬂᬫᬦᬸᬱ᭄ᬬᬧᬤᬓᬾᬯᬮᬫᬢᭂᬫᬳᬵᬚᬦ᭄ᬫᬫᬵᬦᬸᬱ᭞
ᬉᬚᬭᬶᬂᬯᬶᬰᬾᬱᬧᬸᬭᬸᬱᬧ᭄ᬭᬢᬶᬦᬶᬬᬢᬢᭂᬢᭂᬧ᭄ᬦ᭄ᬬᬢᬦ᭄ᬯᬸᬭᬸᬂ᭛

᭝᭑᭑᭑᭘᭝\᭝᭑᭗᭒᭝\᭝᭒᭝᭟ᬇᬟᬯᬸᬄᬦᬶᬰᬵᬧᬪᬕᬯᬵᬦ᭄ᬲᬶᬭᬓᬧᭂᬕᬦᬶᬓᬾᬧᬸᬓᬾᬭᬗᬦ᭄᭞
ᬅᬦᬗᬶᬲ᭄ᬦᭂᬳᭂᬃᬫᬋᬓᬫᬶᬦ᭄ᬢᬢᬶᬦᬸᬭᬸᬦᬦᬦᬸᬕ᭄ᬭᬳᬵᬗᭂᬤᭃ᭞
ᬪᬕᬯᬵᬦ᭄ᬫᬸᬮᬢ᭄ᬭᬶᬓᬯᭂᬮᬲ᭄ᬳᬋᬧᬶᬭᬯᭂᬓᬲᬦ᭄ᬲᬶᬭᬵᬯᭂᬮᬲ᭄᭞
ᬇᬓᬗᬦ᭄ᬢᬰᬵᬧᬲᭂᬓᬭᬶᬂᬲᬸᬫᬦᬲᬧᬗᬦᬸᬕ᭄ᬭᬳᬾᬭᬶᬓ᭛

᭛᭜᭛ᬩ᭄ᬭᬫᬶᬢᬵᬓ᭄ᬱᬭ᭛᭜᭛⏑⏑–|⏑–⏑|⏑⏑–|⏑⏑⏓

᭝᭑᭑᭑᭙᭝\᭝᭑᭗᭓᭝\᭝᭑᭝᭟ᬇᬭᬶᬓᬵᬦ᭄ᬧᭂᬚᬄᬢᬲᬶᬭᬭᬶᬂᬧᬢᬧᬦ᭄᭞
ᬢᬸᬫᬸᬮᬸᬬ᭄ᬧ᭄ᬭᬓᬵᬰᬤᬤᬶᬭᬵᬚᬲᬸᬢᬵ᭞
ᬇᬯᬶᬤᬃᬪᬫᬃᬢ᭄ᬢ᭄ᬬᬧᬤᬭᬵᬚ᭄ᬬᬦᬶᬭ᭞
ᬓ᭄ᬭŧᬓᬾᬰᬶᬓᬾᬦ᭄ᬤ᭄ᬭᬫᬓᬯᬷᬚᬲᬶᬭ᭛

᭝᭑᭑᭒᭐᭝\᭝᭑᭗᭓᭝\᭝᭒᭝᭟ᬧᬶᬭᬢᬂᬢᬳᬸᬦ᭄ᬮᬯᬲᬶᬭᬾᬂᬦᬕᬭ᭞
ᬫᭂᬢᬸᬤᬾᬯᬢᬷᬦᬶᬭᬦᬭᬹᬫ᭄ᬭᬸᬫᬭ᭞
ᬲᭂᬟᭂᬗᬶᬂᬲ᭄ᬯᬬᭂᬫ᭄ᬩᬭᬓᬶᬦᬵᬃᬬ᭄ᬬᬦᬶᬭ᭞
ᬦᬭᬦᬵŧᬓᬳ᭄ᬬᬸᬦᬶᬭᬦᭀᬭᬫᬸᬯᬄ᭛

᭝᭑᭑᭒᭑᭝\᭝᭑᭗᭓᭝\᭝᭓᭝᭟ᬫᬢᬸᬢᬸᬃᬲᬶᬭᬾᬲᭂᬟᭂᬗᬶᬭᬦ᭄ᬧᬦᬶᬯᬶ᭞
ᬇᬦᬭᬾᬦ᭄ᬤ᭄ᬭᬭᬶᬂᬲᬸᬭᬧᬤᬦ᭄ᬧᬢᭂᬫᬸ᭞
ᬤᬸᬫᬤᬓ᭄ᬧ᭄ᬯᬲᬂᬧ᭄ᬭᬪᬸᬳᬶᬮᬂᬭᬸᬫᬸᬳᬸᬦ᭄᭞
ᬤᬤᬶᬭᬵᬚᬧᬸᬢ᭄ᬭᬲᬶᬭᬭᬵᬚᬲᬸᬢᬵ᭛

᭝᭑᭑᭒᭒᭝\᭝᭑᭗᭓᭝\᭝᭔᭝᭟ᬅᬓᬸᬋᬦ᭄ᬫᬸᬯᬄᬲᬸᬔᬢᭂᬓᬾᬂᬓᬭᬢᬸᬦ᭄᭞
ᬢᭂᬓᬗᬦ᭄ᬢᬰᬵᬧᬫᬗᬸᬢᬸᬲ᭄ᬫᬸᬮᬶᬳ᭞
ᬫᬮᬸᬬᬾᬲ᭄ᬯᬚᬵᬢᬶᬦᬶᬭᬤᬾᬯᬲᬸᬢᬵ᭞
ᬢᬸᬫᬶᬩᬵᬂᬲᭂᬓᬃᬲᬸᬫᬦᬲᬵᬫᭂᬚᬳᬶ᭛

᭝᭑᭑᭒᭓᭝\᭝᭑᭗᭓᭝\᭝᭕᭝᭟ᬓᬮᬶᬗᬦ᭄ᬬᬲᬂᬧ᭄ᬭᬪᬸᬳᬤᬾᬓᬮᬭᬵ᭞
ᬓᭂᬦᬲᬂᬧᭂᬚᬄᬫᬸᬮᬶᬳᬶᬂᬇᬦ᭄ᬤ᭄ᬭᬧᬤ᭞
ᬅᬧᬢᬦ᭄ᬯᬸᬭᬸᬂᬳᬚᬶᬫᬢᭂᬫ᭄ᬯᬫᬸᬯᬄ᭞
ᬓᬮᬯᬦ᭄ᬲᬶᬭᬾᬗᬫᬭᬮᭀᬓᬳᭂᬍᬫ᭄᭛

᭝᭑᭑᭒᭔᭝\᭝᭑᭗᭓᭝\᭝᭖᭝᭟ᬦ᭄ᬬᬯᬸᬯᬸᬲ᭄ᬫᬳᬵᬃᬱ᭄ᬬᬧᬶᬢᬸᬢᬸᬭᬶᬳᬚᬶ᭞
ᬅᬳᭂᬩᬂᬳᭂᬩᬂᬮᬭᬦᬶᬭᬵᬢᭂᬮᬲᬦ᭄᭞
ᬉᬫᬸᬮᬶᬄᬫᬳᬵᬃᬱᬶᬢᬸᬫᬸᬮᬸᬬ᭄ᬓᬮᬭᬦ᭄᭞
ᬧᬶᬢᬸᬢᬸᬃᬦᬶᬭᬾᬲᬂᬅᬚᬭᬓ᭄ᬯᬢᬸᬫᬹᬢ᭄᭛

᭛᭜᭛ᬅ᭛᭜᭛ᬓᬶᬦ᭄ᬤᭀᬧ᬴᭄‌ᬅᬃᬤ᭄ᬥᬲᬫᬘᬢᬸᬱ᭄ᬧᬤᬷ᭞
––⏑|––⏑|⏑–⏑|–­⏓
⏑–⏑|––⏑|⏑–⏑|–⏓

᭝᭑᭑᭒᭕᭝\᭝᭑᭗᭔᭝\᭝᭑᭝᭟ᬲᬵᬫ᭄ᬧᬸᬦ᭄ᬰᬯᬰ᭄ᬭᬷᬦ᭄ᬤᬸᬫᬢᬷᬪᬶᬦᬲ᭄ᬫᬶ᭞
ᬫᬸᬭᬸᬩ᭄ᬲᬶᬮᬸᬗ᭄ᬮᬸᬂᬦᬶᬭᬭᬢ᭄ᬦᬘᬾᬢ᭄ᬬ᭞
ᬫᬗ᭄ᬓᬶᬦ᭄ᬧ᭄ᬭᬧᬜ᭄ᬘᬦᬺᬧᬢᬶᬯ᭄ᬬᬫᭀᬳ᭞
ᬯ᭄ᬯᬮᬸᬂᬢᬳᬸᬦ᭄ᬓᬵᬮᬦᬶᬭᬦ᭄ᬓᬢᬶᬗ᭄ᬕᬮ᭄᭛

᭛᭜᭛ᬉᬤ᭄ᬕᬢᬯᬶᬲᬫ᭛᭜᭛᭞
⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓
–⏑⏑|⏑⏑⏑|⏑–⏑|⏑⏓
⏑⏑–|⏑–⏑|⏑⏑–|⏑–⏑|⏓

᭝᭑᭑᭒᭖᭝\᭝᭑᭗᭕᭝\᭝᭑᭝᭟ᬇᬭᬶᬓᬵᬢᬲᬂᬤᬰᬭŧᬵᬗᬤᭂᬕᬦᬶᬮᬶᬳᬶᬓᬧ᭄ᬭᬪᬸᬦ᭄ᬳᬚᬶ᭞
ᬩᬸᬤ᭄ᬥᬶᬲᬂᬅᬚᬲᬸᬔᬳᬃᬱᬫᬸᬮᬢ᭄᭞
ᬇᬓᬲᬶᬗ᭄ᬳᬲᬶᬗ᭄ᬳᬦᬶᬭᬤᬶᬕ᭄ᬚᬬᬾᬂᬚᬕᬢ᭄᭛

᭝᭑᭑᭒᭗᭝\᭝᭑᭗᭕᭝\᭝᭒᭝᭟ᬢᬤᬦᬦ᭄ᬢᬭᬾᬭᬶᬓᬢᬩᬸᬤ᭄ᬥᬶᬲᬂᬅᬚᬲᬶᬯᬸᬳᭂᬦ᭄ᬲᬶᬭᬵᬮᬭ᭞
ᬫᭀᬦᭂᬗᬶᬳᬬᬸᬲᬗᬦᬶᬗ᭄ᬕᬮᬓᭂᬦ᭄᭞
ᬫᬸᬮᬶᬳᬶᬂᬲᬸᬭᬵᬮᬬᬫᬮᬸᬬ᭄ᬲᬸᬭᬵᬧ᭄ᬲᬭᬷ᭛

᭛᭜᭛ᬅ᭛᭜᭛ᬓᬶᬦ᭄ᬤᭀᬧ᬴᭄‌ᬅᬢᬶᬰᬓ᭄ᬯᬭᬷ⏑⏑–|⏑–⏑|⏑⏑–|⏑⏑–|⏑⏑­⏓

᭝᭑᭑᭒᭘᭝\᭝᭑᭗᭖᭝\᭝᭑᭝᭟ᬳᬦᬢᬷᬃŧᬦᬶᬃᬫ᭄ᬫᬮᬯᭂᬓᬲ᭄ᬦᬶᬗᬦᬶᬦ᭄ᬤ᭄ᬬᬰᬸᬘᬶ᭞
ᬇᬧᬢᭂᬫ᭄ᬯᬦᬶᬂᬲᬸᬭᬦᬤᬷᬓᬮᬯᬦ᭄ᬲᬭᬬᬹ᭞
ᬦᬭᬦᬵŧᬓᬃᬯ᭄ᬯᬓᬯᬶᬤᭀᬱᬧᭂᬚᬄᬮᬸᬫᬩᬸᬄ᭞
ᬫᬸᬮᬶᬳᬶᬂᬲᬸᬭᬵᬮᬬᬧᬤᬵᬦ᭄ᬢ᭄ᬬᬧᬶᬦᬗ᭄ᬕᬶᬳᬶᬭ᭛

᭝᭑᭑᭒᭙᭝\᭝᭑᭗᭖᭝\᭝᭒᭝᭟ᬚᬬᬮᬸᬄᬤᬤᬶᬳ᭄ᬬᬗᬗᬭᬂᬭᬸᬫᬸᬳᬸᬦ᭄ᬓᬢᭂᬫᬸ᭞
ᬢᬸᬫᬸᬮᬸᬬ᭄ᬓᬢᬗ᭄ᬕᬫᬗᬦᭂᬫ᭄ᬩᬳᬶᬚᭃᬂᬲᬂᬅᬚ᭞
ᬅᬦᬗᬶᬲ᭄ᬦᭂᬳᭂᬃᬫᬸᬮᬢᬶᬲᬂᬓᬯᬶᬤᭀᬱᬫᬋᬓ᭄᭞
ᬉᬫᬸᬘᬧ᭄ᬮᬯᬲ᭄ᬦ᭄ᬬᬫᬧᬲᬄᬫᬢᬗᬶᬲ᭄ᬢᬗᬶᬲᬦ᭄᭛

᭝᭑᭑᭓᭐᭝\᭝᭑᭗᭖᭝\᭝᭓᭝᭟ᬧᬭᬫᬾᬰ᭄ᬯᬭᬷᬳᬚᬶᬲᬶᬭᬵᬗ᭄ᬤᬤᬶᬤᬾᬯᬲᬸᬢᬵ᭞
ᬲᬸᬭᬭᬵᬚ᭄ᬬᬦᬦ᭄ᬤᬦᬯᬦᬵᬔ᭄ᬬᬓᬢᭂᬫ᭄ᬯᬦᬶᬭ᭞
ᬧᬶᬦᭂᬓᬸᬮ᭄ᬧᬶᬦᬗ᭄ᬓ᭄ᬯᬓᭂᬦᬯᬾᬄᬧᬶᬧᬶᬯᬾᬢ᭄ᬦᬶᬗᬸᬦᭂᬂ᭞
ᬅᬲᬮᬶᬦ᭄ᬰᬭᬷᬭᬧᬟᬫᬵᬃᬤ᭄ᬤᬯᬭᬹᬧᬦᬶᬭ᭛

᭝᭑᭑᭓᭑᭝\᭝᭑᭗᭖᭝\᭝᭔᭝᭟ᬲᬗᬧᬶᬡ᭄ᬟᬧᬸᬱ᭄ᬧᬢᬫᬸᬬᬦ᭄ᬪ᭄ᬭᬫᬭᬵᬗᬋᬓᬶ᭞
ᬓᬫᬢᭂᬗ᭄ᬕᭂᬗᭂᬦ᭄ᬲᬶᬭᬫᬸᬮᬢ᭄ᬭᬶᬧᬧᬗ᭄ᬕᬶᬳᬶᬭ᭞
ᬓᬤᬶᬢᬦ᭄ᬧᬢᭂᬫ᭄ᬯᬫᬸᬯᬳᬶᬂᬧᬟᬲᬹᬓ᭄ᬱ᭄ᬫᬧᭂᬚᬄ᭞
ᬫᬤᬸᬮᬸᬃᬢᬗᬶᬲ᭄ᬯᬭᬯᬭᬄᬦᬶᬭᬫᬃᬫ᭄ᬫᬤᬳᬢ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭑᭓᭒᭝\᭝᭑᭗᭗᭝\᭝᭑᭝᭟ᬲᬂᬲᬵᬓ᭄ᬱᬵᬢ᭄ᬳᬸᬭᬶᬧᬶᬗ᭄ᬳᬸᬮᬸᬦ᭄ᬓᬯᭂᬓᬲᬶᬂᬦᬕᬭᬭᬶᬲᭂᬟᭂᬗᬶᬗ᭄ᬳᬸᬮᬸᬦ᭄ᬧᭂᬚᬄ᭞
ᬤᬸᬳ᭄ᬔᬦ᭄ᬢᬾᬭᬸᬳᬸᬦᬶᬗ᭄ᬳᬸᬮᬸᬦ᭄ᬫᬸᬮᬶᬳᬶᬂᬇᬦ᭄ᬤ᭄ᬭᬧᬤᬓᬭᬡᬦᬶᬂᬮᬦᬵᬦᬗᬶᬲ᭄᭞
ᬫᬗ᭄ᬓᬾᬦ᭄ᬧ᭄ᬭᬵᬧ᭄ᬢᬧᬭᬦ᭄ᬢᭂᬫᬸᬦ᭄ᬢᬓᬓᬤᬾᬦᬶᬓᬯᭂᬮᬲᬋᬧᬶᬗ᭄ᬳᬸᬮᬸᬦ᭄ᬫᬗᭃ᭞
ᬅᬗ᭄ᬳᬶᬂᬮᬸᬳ᭄ᬓᬸᬧᬦᬸᬗ᭄ᬱᬸᬗᬗ᭄ᬓ᭄ᬯᬢᬭᬶᬫᬦ᭄ᬢᬓᬓᬯᬶᬚᬶᬮᬶᬭᬵᬕᬦᬶᬗ᭄ᬳᬸᬮᬸᬦ᭄᭛

᭝᭑᭑᭓᭓᭝\᭝᭑᭗᭗᭝\᭝᭒᭝᭟ᬇᬦ᭄ᬤᬸᬂᬢᬦ᭄ᬲᬶᬧᬶᬓᬧ᭄ᬯᬕᭃᬗᬶᬮᬭᬦᬶᬂᬳᬸᬯᬸᬲᬢᭂᬫᬸᬭᬶᬦᬸᬤ᭄ᬥᬦᬶᬂᬯᬶᬥᬶ᭞
ᬲᬗ᭄ᬱᬵᬭᬗ᭄ᬓ᭄ᬯᬗᬚᬧ᭄ᬢᬯᬂᬓᬭᬡᬦᬶᬂᬟᬢᭂᬗᬶᬓᬶᬢᬓᬢᬮ᭄ᬬᬦᬶᬂᬳᬬᬸ᭞
ᬦ᭄ᬤᬦ᭄ᬫᬗ᭄ᬓᬾᬦ᭄ᬢᭂᬓᬰᬹᬦ᭄ᬬᬳᬲ᭄ᬢᬬᬬᬶᬓᬾᬯᬮᬟᬢᭂᬗᬗᬶᬲᬧ᭄ᬯᬗᭀᬮᬓᭂᬦ᭄᭞
ᬅᬗ᭄ᬳᬶᬂᬓᬹᬗᬸᬮᬶᬳᬶᬗ᭄ᬳᬸᬮᬸᬦ᭄ᬲᬳᬢᬗᬶᬲ᭄ᬓ᭄ᬯᬲᭂᬓᭂᬮᬶᬳᬢᬶᬫᬵᬲ᭄ᬓᬸᬲᬦ᭄ᬫᬢᬦ᭄᭛

᭝᭑᭑᭓᭔᭝\᭝᭑᭗᭗᭝\᭝᭓᭝᭟ᬢᭀᬦ᭄ᬢᭀᬦ᭄ᬓᬸᬦ᭄ᬭᬸᬫᬸᬳᬸᬦ᭄ᬧᭂᬚᬄᬓᬭᬶᬓᬳᬾᬢᬸᬦᬶᬗᬦᭂᬫᬸᬮᬃᭀᬦᭂᬗᬦ᭄ᬢ᭄ᬬᬬ᭞
ᬢᭀᬦ᭄ᬢᭀᬦᭂᬦ᭄ᬢᬗᬦᬶᬗ᭄ᬳᬸᬮᬸᬦ᭄ᬭᬶᬓᬶᬢᬬᬦ᭄ᬧᬦᬶᬧᬢᬶᬦᭂᬳᭂᬭᬗ᭄ᬤᭂᬎᬫᬢ᭞
ᬫ᭄ᬯᬂᬢᬦ᭄ᬓ᭄ᬭᬫ᭄ᬯᬚᬦᬶᬗ᭄ᬳᬸᬮᬸᬦ᭄ᬓᬤᬶᬳᬸᬫᬾᬃᬓᬶᬢᬫᬲᬸᬗᬲᭂᬧᬄᬲᬓᬾᬯᬚ᭞
ᬫᬶᬮ᭄ᬯᬵᬓᬸᬂᬢᭂᬗᬳᬶᬗ᭄ᬳᬸᬮᬸᬦ᭄ᬓᬓᬧᬗ‌ᬯ᭄ᬭᬸᬳᬦᬮᬕᬶᬓᬮᬸᬗ᭄ᬱᬸᬭᬦ᭄ᬢᬧᬶᬄ᭛

᭝᭑᭑᭓᭕᭝\᭝᭑᭗᭗᭝\᭝᭔᭝᭟ᬳᬵᬄᬲ᭄ᬯᬵᬫᬶᬗ᭄ᬓ᭄ᬯᬮᬯᬲ᭄ᬤᬳᬢ᭄ᬓᬶᬢᬢᬦᬦ᭄ᬢᬸᬓᬶᬗᬫᬭᬧᬤᬵᬧᬭᬦ᭄ᬳᬶᬦᬾᬭ᭄᭞
ᬫᬹᬃᬘ᭄ᬙᬵᬧ᭄ᬭᬶᬄᬗ᭄ᬯᬗᬗᬦ᭄ᬢ᭄ᬬᬓᭂᬦ᭄ᬭᬶᬟᬢᭂᬗᬦ᭄ᬢᬢᬸᬫᬸᬢᬸᬭᬭᬶᬮᬷᬦᬦᬶᬗ᭄ᬳᬸᬮᬸᬦ᭄᭞
ᬢᬺᬱ᭄ᬡᬦ᭄ᬢᬾᬲᬸᬔᬦᬶᬂᬳᬦᬾᬂᬓᬩᬶᬦᬶᬳᬚ᭄ᬬᬦᬫᬸᬳᬭᬮᬮᬶᬲ᭄ᬢᬭᬶᬗ᭄ᬳᬸᬮᬸᬦ᭄᭞
ᬤᬾᬗ᭄ᬓ᭄ᬯᬵᬦᬃᬓᬭᬶᬢᬦ᭄ᬢᭂᬓᬦ᭄ᬢᬢᬸᬫᬸᬮᬸᬬ᭄ᬧᬶᬮᬶᬳᬳᬋᬧᬶᬧᬢ᭄ᬬᬦᬶᬗ᭄ᬳᬸᬮᬸᬦ᭄᭛

᭝᭑᭑᭓᭖᭝\᭝᭑᭗᭗᭝\᭝᭕᭝᭟ᬅᬗ᭄ᬓᭂᬦ᭄ᬭᬵᬢ᭄ᬭᬶᬭᬶᬢᬫ᭄ᬩ᭄ᬯᬗᬶᬂᬯᬸᬮᬦᬯᬵᬗ᭄ᬳᬸᬮᬸᬦᬗᬭᬗᬦᬗ᭄ᬳᬸᬮᬸᬦ᭄ᬧᬸᬟᬓ᭄᭞
ᬤᬾᬦ᭄ᬬûᬦᭂᬗ᭄ᬓ᭄ᬯᬷᬓᬶᬢᬵᬗᬸᬢᬸᬲ᭄ᬢᬟᬳᬲᬶᬄᬢᬸᬫᭂᬓᬓᭂᬦᬢᬗᬶᬲ᭄ᬓᬸᬭᬶᬂᬓᬸᬍᬫ᭄᭞
ᬓᬵᬮᬗ᭄ᬓ᭄ᬬᬂᬚᬭᬸᬫᬦ᭄ᬓ᭄ᬯᬭᬶᬂᬫᬲᬓᬧᬢ᭄ᬟᬢᭂᬗᬭᬶᬓᬶᬢᬓᬵᬮᬦᬶᬂᬋᬫᭂᬂ᭞
ᬳᬾᬃᬳᬾᬋᬦ᭄ᬭᬶᬢᭂᬓᬦ᭄ᬢᬓᬾᬯᬮᬓᬶᬢᬵᬢᬶᬰᬬᬓᬤᬶᬳᬶᬦᬸᬦ᭄ᬤᬗᬶᬂᬧᬢᭂᬭ᭄᭛

᭝᭑᭑᭓᭗᭝\᭝᭑᭗᭗᭝\᭝᭖᭝᭟ᬮ᭄ᬯᬄᬮᬸᬄᬯᬵᬥᬓᬦᬶᬗ᭄ᬳᬸᬮᬸᬦ᭄ᬤᬺᬲᬶᬳᬶᬮᬷᬦᬶᬓᬓᬤᬶᬫᬶᬦᬳᬵᬫᭂᬕᬢ᭄ᬳᬯᬦ᭄᭞
ᬯ᭄ᬯᬢ᭄ᬕᭀᬗ᭄ᬕᬗ᭄ᬦ᭄ᬬᬕᬟᬸᬂᬫᬸᬭᬾᬲᭂᬓᬭᬶᬓᬫ᭄ᬭᬶᬓᬯᬗᬶᬲᬶᬦᬮᬸᬡ᭄ᬟᬶᬗᬶᬂᬧᬸᬟᬓ᭄᭞
ᬮᬸᬗ᭄ᬕᬄᬦᬶᬂᬓᬢᬶᬭᬄᬮᬸᬫᬸᬂᬧᬶᬦᬓᬕᭂᬕ᭄ᬯᬦᬶᬢᭂᬓᬦᬶᬗᬗᬶᬦ᭄ᬓᬤᬷᬦᬬᬸᬦ᭄᭞
ᬅᬗ᭄ᬮᬗ᭄ᬯᬵᬓᭂᬦᬸᬮᬸᬮ᭄ᬦ᭄ᬬᬧᬸᬱ᭄ᬧᬯᬶᬦᬗᬸᬦ᭄ᬳᬶᬦᭂᬤᬸᬓᬶᬳᭂᬮᬭᬶᬂᬫᬥᬸᬩ᭄ᬭᬢ᭛

᭝᭑᭑᭓᭘᭝\᭝᭑᭗᭗᭝\᭝᭗᭝᭟ᬗ᭄ᬓᬵᬓᬸᬦ᭄ᬢᭀᬦ᭄ᬓᬓᬯᬶᬦ᭄ᬢᬭᬶᬂᬯᭂᬮᬯᭂᬮᬄᬧᬟᬧᬟᬢᬶᬦᬢᬵᬮᬶᬫᬂᬯᬶᬚᬶ᭞
ᬯ᭄ᬯᬦ᭄ᬢᭂᬦ᭄ᬱᬝ᭄ᬧᬤᬓᬦ᭄ᬬᬓᬵᬦᬗᬶᬲᬶᬲᬡ᭄ᬟᬶᬗᬶᬓᬓᬭᬡᬦᬶᬗ᭄ᬳᬸᬮᬸᬦ᭄ᬫᬸᬮᬢ᭄᭞
ᬳᬃᬱᬗ᭄ᬓ᭄ᬯᬵᬦᬸᬘᬸᬮᬷᬢᬮᬶᬦ᭄ᬬᬢᬸᬫᬸᬮᬸᬬ᭄ᬓᬶᬦᬶᬲᬧᬸᬳᬶᬦᬶᬟᭂᬧ᭄ᬳᬶᬟᭂᬧ᭄ᬓᬶᬢ᭞
ᬢᬦ᭄ᬧᬵᬢ᭄ᬫᬵᬓ᭄ᬯᬫᬘᬵᬦᬗᬶᬲ᭄ᬓᬢᬶᬢᬶᬲᬦ᭄ᬮᬸᬳᬭᬭᬲᬶᬓᬗᬓ᭄ᬱᬭᬵᬫᬦᬶᬲ᭄᭛

᭛᭜᭛ᬦᬯᬳᬃᬱ᭛᭜᭛⏑⏑–|⏑⏑–|⏑⏑⏑|⏑⏑⏑|–⏑⏑|–⏑⏑|⏓

᭝᭑᭑᭓᭙᭝\᭝᭑᭗᭘᭝\᭝᭑᭝᭟ᬲᬗᬧᬶᬡ᭄ᬟᬫᬥᬸᬩ᭄ᬭᬢᬢᬭᬸᬡᬫᬦᭂᬳ᭄ᬢᬲᬯᬂᬲᬮᬕ᭞
ᬯᬶᬦᬭᬂᬯᬭᬗᬶᬂᬫᬲᬓᬧᬢᬮᬗᭃᬓᬭᬭᬲ᭄ᬭᬭᬱᬦ᭄᭞
ᬇᬭᬶᬓᬵᬢᬢᬸᬯᬸᬳ᭄ᬓ᭄ᬯᬲᬦᬯᬯᬗᬮᬸᬫ᭄ᬓᬶᬢᬓᬵᬃᬬ᭄ᬬᬦᬗᬶᬲ᭄᭞
ᬫᬮᬸᬬᬵᬲᬳᬦᬾᬂᬓᬢᬶᬕᬓᬓᬫᬭᬦ᭄ᬗ᭄ᬯᬗᬢᭂᬫ᭄ᬯᬫᬸᬯᬄ᭛

᭝᭑᭑᭔᭐᭝\᭝᭑᭗᭘᭝\᭝᭒᭝᭟ᬓᬓᬬᬦ᭄ᬓᬶᬢᬮᬹᬳᬦᬶᬗᬫᬘᬯᬶᬮᬵᬧᬲᬸᬯᬮ᭄ᬧᬶᬦᬶᬗᬶᬢ᭄᭞
ᬢᭂᬫᬳᬵᬗ᭄ᬓ᭄ᬯᬢᬗᬶᬲ᭄ᬦ᭄ᬬᬯᬶᬦᬸᬦᬶᬲᬶᬦᬫᬃᬲᬫᬭᬶᬂᬓᬓᬯᬶᬦ᭄᭞
ᬬᬦᬤᬤ᭄ᬬᬦᬓᬾᬢᬓᬓᬶᬢᬢᭂᬫᬳᬵᬗ᭄ᬓ᭄ᬯᬢᬸᬮᬶᬲ᭄ᬦ᭄ᬬᬝᬶᬓᬵ᭞
ᬓᬓᬤᬾᬦᬶᬮᬭᬗ᭄ᬓ᭄ᬯᬧᬶᬦᬲᬳᬓᭂᬦᬶᬂᬯᬶᬥᬶᬦᬶᬱ᭄ᬓᬭᬡ᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭑᭔᭑᭝\᭝᭑᭗᭙᭝\᭝᭑᭝᭟‌ᬯ᭄ᬭᬸᬄᬓ᭄ᬯᬷᬢᬦ᭄ᬯᭂᬦᬗᬦ᭄ᬢᬥᬵᬭᬓᬓᬸᬫᭃᬮᬓᭂᬦᬮᬸᬮᬸᬢᬸᬦᭂᬗ᭄ᬢᬭᬶᬗ᭄ᬳᬸᬮᬸᬦ᭄᭞
ᬯ᭄ᬯᬢ᭄ᬦᬶᬂᬮ᭄ᬯᬄᬮᬸᬳᬭᬶᬗ᭄ᬕᬸᬗᬦ᭄ᬳᬯᬦᬲᬂᬧ᭄ᬭᬪᬸᬢᬸᬫᬸᬢᬸᬭᬶᬮᬷᬦᬦᬶᬗ᭄ᬳᬸᬮᬸᬦ᭄᭞
ᬢᬶᬗ᭄ᬳᬮ᭄ᬢᬾᬮᬭᬦᬶᬗ᭄ᬳᬸᬮᬸᬦ᭄ᬯᬶᬦᬗᬸᬦᬓ᭄ᬱᬭᬭᬱᬓᬓᬯᬶᬦ᭄ᬧ᭄ᬭᬮᬵᬧᬶᬢ᭞
ᬩ᭄ᬬᬓ᭄ᬢᬵᬤᬤ᭄ᬬᬦᬮᬸᬄᬢᬸᬢᬸᬃᬢ᭄ᬢᬭᬶᬳᬢᬶᬦ᭄ᬢᬬᬓᬫᬘᬭᬶᬮᬫ᭄ᬩᬗᬶᬗ᭄ᬳᬸᬮᬸᬦ᭄᭛

᭝᭑᭑᭔᭒᭝\᭝᭑᭗᭙᭝\᭝᭒᭝᭟ᬲᬂᬓᬵᬭᬷᬦᬕᬭᬶᬦ᭄ᬤᬶᬲᬶᬳ᭄ᬢᬯᬶᬦᬮᬶᬗ᭄ᬓᬸᬢᬸᬫᬸᬢᬲᬧᬭᬦ᭄ᬓᬸᬢᬦ᭄ᬲᬳ᭞
ᬭ᭄ᬬᬦ᭄ᬢᬸᬓ᭄ᬦᬶᬗ᭄ᬳᬸᬮᬸᬦᬶᬂᬲᬸᬭᬵᬮᬬᬢᭂᬯᭂᬓ᭄ᬦᬶᬗᬦᬗᬶᬲᬧᬲᬄᬮᬯᬦ᭄ᬓᬶᬢ᭞
ᬓᬵᬮᬦ᭄ᬢᬦ᭄ᬧᬦᬸᬮᬶᬲ᭄ᬓᬭᬲ᭄ᬫ᭄ᬯᬗᬗᬶᬓᬶᬃᬢᬦᬳᬶᬓᬸᬓᬸᬬᬓᭀᬦᭂᬗᬶᬗ᭄ᬳᬸᬮᬸᬦ᭄᭞
ᬓᬵᬧᬦ᭄ᬲ᭄ᬯᬵᬫᬶᬫᬸᬯᬄᬗ᭄ᬳᬸᬮᬸᬦ᭄ᬯᬭᬳᬦᬦ᭄ᬢᬓᬓᬯᬶᬦᬦᭂᬳᭂᬃᬧᬶᬦᬗ᭄ᬓ᭄ᬯᬓᭂᬦ᭄᭛

᭝᭑᭑᭔᭓᭝\᭝᭑᭗᭙᭝\᭝᭓᭝᭟ᬮᬵᬯᬦ᭄ᬧᬵᬚᬭᬦᬶᬗ᭄ᬳᬸᬮᬸᬦ᭄ᬳᬦᬕᬟᬸᬂᬮᬸᬫᬸᬗᬯᬭᬳᬶᬢᬶᬗ᭄ᬓᬳᬶᬂᬳᭂᬦᬹ᭞
ᬫᬓ᭄ᬯᬾᬄᬮᬸᬗ᭄ᬦ᭄ᬬᬳᬦᬦ᭄ᬧᬗᬸᬮ᭄ᬯᬦᬗᬮᭀᬃᬳᬦᬮᬸᬫᬸᬗᬗᬶᬤᬸᬮ᭄ᬬᬢᬦ᭄ᬢᬸᬢᭂᬦ᭄᭞
ᬯ᭄ᬯᬦ᭄ᬢᭂᬦ᭄ᬮᬸᬗ᭄ᬕᬳᬶᬓᬵᬗᬯᬾᬢᬦᬫᭂᬦᭂᬃᬲᭂᬓᬭᬶᬓᬓᬤᬶᬓᭂᬫ᭄ᬩᬗᬶᬂᬮᬗᬶᬢ᭄᭞
ᬅᬗ᭄ᬳᬶᬂᬢᬹᬢᬓᭂᬦᬦ᭄ᬢᬭᬶᬂᬕᬕᬦᬦᬦ᭄ᬤᬦᬯᬦᬢᬶᬦᬸᬚᬸᬦ᭄ᬬᬦᭀᬭᬮᬾᬦ᭄᭛

᭛᭜᭛ᬕᬶᬭᬶᬱ᭛᭜᭛⏑⏑⏑|⏑⏑⏑|–––|––⏑|⏑⏑⏑|⏓

᭝᭑᭑᭔᭔᭝\᭝᭑᭘᭐᭝\᭝᭑᭝᭟ᬬᬬᬶᬭᬱᬦᬶᬧᬮᬫ᭄ᬩᬗ᭄ᬢᬾᬓᬶᬫᬵᬃᬗ᭄ᬳᬸᬮᬸᬦᬫᬘ᭞
ᬫᬸᬯᬳᬶᬦᭂᬦᬳᬓᭂᬦ᭄ᬓᬸᬭ᭄ᬬᬸᬗ᭄ᬕ᭄ᬯᬦ᭄ᬬᬵᬮᬯᬲᬮᬗᭃ᭞
ᬮᬸᬫᬓᬸᬮᬓᬸᬢᬸᬫᭀᬮᬶᬄᬭᬵᬓᬦ᭄ᬢᬾᬩᬸᬓᬭᬓᭂᬢᬦ᭄᭞
ᬧᬯᬭᬳᬶᬓᬢᬶᬦᬹᬢ᭄ᬓ᭄ᬯᬷᬦ᭄ᬤᬸᬂᬫᬗ᭄ᬓᬾᬦ᭄ᬢᭂᬓᬭᬶᬓᬶᬢ᭛

᭝᭑᭑᭔᭕᭝\᭝᭑᭘᭐᭝\᭝᭒᭝᭟ᬢᬭᬶᬫᬬᬬᬶᬧᬗᭀᬮ᭄ᬓ᭄ᬯᬷᬭᬓ᭄ᬭ᭄ᬬᬦ᭄ᬓᬸᬗ᭄ᬓ᭄ᬯᬫᬋᬧᭂᬳᬶ᭞
ᬲ᭄ᬬᬧᬧᬭᬦᬦᬶᬭᬵᬕᬗ᭄ᬓᬸᬦ᭄ᬳᬃᬱᬗ᭄ᬓᬸᬓᬢᬸᬮᬓ᭞
ᬳᭂᬦᭂᬗᬓᭂᬦᬢᬗᬦ᭄ᬓ᭄ᬯᬵᬫᬾᬢ᭄ᬫᬾᬢ᭄ᬫᭀᬖᬓᬚᭂᬦᭂᬓᬦ᭄᭞
ᬲᬧᬫᬮᬓᬸᬦᬶᬗᭀᬦᭂᬂᬭᬓ᭄ᬭ᭄ᬬᬦ᭄ᬳᬬ᭄ᬯᬧᬶᬦᬶᬳᭂᬭᬦ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭑᭔᭖᭝\᭝᭑᭘᭑᭝\᭝᭑᭝᭟ᬭᬓ᭄ᬭ᭄ᬬᬦ᭄ᬳᬬ᭄ᬯᬓᬶᬢᬵᬗ᭄ᬳᭂᬫᬹᬕᬸᬬᬸᬦᭂᬳᭂᬃᬫᬶᬗᬬᬫᬶᬭᬸᬫᬶᬭᬹᬢᬧᬶᬄᬮᬸᬓᬭ᭄᭞
ᬋᬜ᭄ᬘᭂᬫ᭄ᬢ᭄ᬯᬲ᭄ᬓᬸᬫᬸᬮᬢ᭄ᬭᬭᬲ᭄ᬧᬭᬦᬶᬓᬵᬗᬭᬦᬶᬓᬍᬗᭂᬗᬗ᭄ᬮᬶᬕᬵᬢᭂᬗᬄ᭞
ᬦ᭄ᬤᬦ᭄ᬫᭀᬕᬵᬋᬗᬸᬢᬦ᭄ᬢᬸᬮᬸᬲ᭄ᬯᬰᬓᬶᬢᬦ᭄ᬧᬗᬸᬢᬸᬢᬗᬦᬶᬦᬫ᭄ᬩᬶᬮᬦ᭄ᬢᬧᬶᬄ᭞
ᬫᬵᬲ᭄ᬓ᭄ᬯᬓ᭄ᬭᬲ᭄ᬓᬭᬶᬓᬵᬫᬦᬶᬲ᭄ᬫᬦᬶᬲᬶᬤᬾᬦ᭄ᬢᬮᬸᬫᬶᬭᬶᬗᬦᬫᬃᬮᬶᬦᬸᬃᬯ᭄ᬯᬓᭂᬦ᭄᭛

᭛᭜᭛ᬓᬶᬮᬬᬸ᭛᭜᭛ᬅᬦᭂᬟᭂᬂ––⏑|⏑⏑⏑|⏑⏑–|⏑–⏑|⏑⏑–|⏑⏑⏑|⏑⏑⏑|⏓

᭝᭑᭑᭔᭗᭝\᭝᭑᭘᭒᭝\᭝᭑᭝᭟ᬦᬵᬳᬦ᭄ᬧᬗᬸᬘᬧᬸᬘᬧᬶᬭᬾᬂᬢᬫᬦ᭄ᬲᬶᬦᭂᬮᬗᬦ᭄ᬧᬺᬫᬦᬸᬯᬢᬶᬗᬓᬸᬂ᭞
ᬲᬲ᭄ᬯᬃᬕ᭄ᬕᬧᬟᬲᬸᬔᬢᬸᬫᭀᬦᬶᬭᬫ᭄ᬬᬦᬶᬧᬧᬗ᭄ᬕᬶᬳᬶᬭᬲᬶᬮᬶᬳᬲᬶᬄ᭞
ᬗᬹᬦᬷᬲᭂᬟᭂᬗᬶᬭᬭᬢᬸᬘᬓ᭄ᬭᬯᬃᬢ᭄ᬢᬶᬲᬸᬔᬦᬶᬂᬭᬢᬸᬢᬶᬦᭂᬫᬸᬦᬶᬭ᭞
ᬫᬗ᭄ᬓᬾᬦ᭄ᬲᬸᬔᬭᬶᬗᬫᬭᬮᭀᬓᬫᬗ᭄ᬤᬰᬕᬸᬡᬾᬲᬸᬔᬦᬶᬭᬫᬯᬭᬵᬢ᭄᭛

᭝᭑᭑᭔᭘᭝\᭝᭑᭘᭒᭝\᭝᭒᭝᭟ᬭᬶᬂᬦᬦ᭄ᬤᬦᬯᬦᬲᬶᬭᬓᬃᬯ᭄ᬯᬭᬰ᭄ᬫᬶᬦᬶᬗᬲᬗ᭄ᬕᬫᬳᬶᬦᬋᬧᬶᬭ᭞
ᬭᬶᬂᬧᬹᬃᬡ᭄ᬦᬫᬫᬶᬚᬶᬮᬫᬟᬂᬯᬸᬮᬦ᭄ᬲᬶᬭᬫᬭᬾᬂᬢᬫᬦᬝᬶᬓᬝᬶᬓᬦ᭄᭞
ᬭᬶᬂᬲ᭄ᬯᬧ᭄ᬦᬢᬸᬯᬶᬲᬶᬭᬬᬬᬵᬫᬦᭂᬄᬫᬦᭂᬳᬶᬭᬵᬕᬦᬶᬭᬢᬦᬯᬦᭂᬄ᭞
ᬓᬶᬗ᭄ᬓᬶᬂᬦᬶᬳᬢᬶᬦᬶᬭᬫᬶᬦᬶᬰ᭄ᬭᬓᬵᬭᬡᬦᬶᬢᬸᬗ᭄ᬕᬮᬶᬢᬸᬭᬶᬤᬦᬶᬭ᭛

᭝᭑᭑᭔᭙᭝\᭝᭑᭘᭒᭝\᭝᭓᭝᭟ᬭᬶᬂᬦᬦ᭄ᬤᬦᬯᬦᬯᭂᬓᬲᬶᬂᬓŧᬵᬲᬸᬫᬦᬲᬵᬦ᭄ᬢᬓᬭᬶᬗᬚᬶᬭᬖᬸ᭞
ᬧᬶᬦ᭄ᬭᬵᬓᬺᬢᬭᬱᬓᬓᬯᬶᬦ᭄ᬢᬶᬦᬷᬃŧᬓᭂᬦᬶᬚᭃᬂᬦᬺᬧᬢᬶᬭᬱᬮᬗᭃ᭞
ᬲᬶᬄᬓᬵᬭᬡᬦᬶᬭᬦᬦᬸᬫᬵᬦᬫᬵᬚᬭᬭᬶᬓᬂᬧᬗᬶᬓᭂᬢᬫᬦᬶᬲ᭞
ᬰᬸᬤ᭄ᬥᬵᬫᬺᬢᬯᬭᬳᬶᬭᬳᬾᬢᬸᬦᬶᬂᬓᬤᬶᬕᬟᬸᬂᬮᬸᬫᬸᬗᬦᭂᬫᬸᬓᬧᬢ᭄᭛

᭛᭜᭛ᬚᬕᬤ᭄ᬥᬶᬢ᭛᭜᭛–––|⏑⏑–|⏑–⏑|⏑⏑–|⏑⏑⏑|⏑⏑⏑|–⏑–|⏑⏓

᭝᭑᭑᭕᭐᭝\᭝᭑᭘᭓᭝\᭝᭑᭝᭟ᬲᬵᬫ᭄ᬧᬸᬦ᭄ᬓᬾᬓᭂᬢᬦᬶᬂᬓŧᬵᬲᬸᬫᬦᬲᬵᬦ᭄ᬢᬓᬯᬶᬦᬗᬸᬦᬳᭂᬫ᭄ᬩᬦᬦ᭄ᬮᬗᭃ᭞
ᬓᬵᬮᬰ᭄ᬭᬷᬦ᭄ᬤᬸᬫᬢᬷᬮᬯᬦ᭄ᬲᬂᬅᬚᬫᬦ᭄ᬢᬸᬓᬶᬗᬫᬭᬧᬤᬵᬓᬸᬋᬦ᭄ᬫᬸᬯᬄ᭞
ᬬᬾᬓᬶᬢᬫ᭄ᬩᬬᬶᬭᬫ᭄ᬧᬸᬫᭀᬦᬕᬸᬡᬫᬶᬮ᭄ᬯᬗᬶᬓᭂᬢᬶᬓᭂᬢᬫᬃᬡ᭄ᬦᬦᬂᬓŧᬵ᭞
ᬗ᭄ᬳᬶᬂᬰ᭄ᬭᬷᬯᬃᬱᬚᬬᬧ᭄ᬭᬱᬶᬤ᭄ᬥᬕᬸᬭᬸᬦᬶᬂᬕᬸᬭᬸᬮᬖᬸᬲᬶᬭᬳᬦ᭄ᬢᬸᬲᬵᬫᬸᬭᬸᬓ᭄᭛

᭝᭑᭑᭕᭑᭝\᭝᭑᭘᭓᭝\᭝᭒᭝᭟ᬤᬷᬃᬖᬵᬬᬸᬱ᭄ᬬᬚᬦᬧ᭄ᬭᬶᬬᬵᬲᬗᬫᬘᬵᬫᬳᬶᬟᭂᬧᬓᭂᬦᬲᬂᬳᬋᬧ᭄‌ᬯ᭄ᬭᬸᬳ᭞
ᬦᬶᬃᬯ᭄ᬯᬶᬖ᭄ᬦᬵᬲ᭄ᬢᬸᬲᬗᬗᬺᬗᭃᬲᬓᬳᬋᬧ᭄ᬦᬶᬭᬓᬢᭂᬓᬦᬫᭀᬖᬲᬦ᭄ᬫᬢᬦ᭄᭞
ᬲᬮ᭄ᬯᬶᬃᬲᬂᬫᬓᬧᬸᬲ᭄ᬢᬓᬂᬲᬸᬫᬦᬲᬵᬦ᭄ᬢᬓᬓᬲᬶᬳᬦᬤᬾᬦᬭᬾᬰ᭄ᬯᬭ᭞
ᬲᬶᬤ᭄ᬥᬶᬫ᭄ᬧᬸᬗ᭄ᬓ᭄ᬯᬷᬕᬭᬸᬂᬢᬶᬭᬸᬦ᭄ᬲᬗᬦᬸᬮᬶᬲ᭄ᬓᬢᭂᬓᬦᬲᬲᬶᬦᬵᬥ᭄ᬬᬲᬂᬯᬶᬓᬸ᭛