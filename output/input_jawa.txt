[kakawin sumanasāntaka,

*Awiǥnamāstu*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1:\:1:\:1:. saŋ hyaŋ hyaŋ pinakādidèwa ni karas para kawi makatattwa ŋ akṣara,
saŋ saṅkan paran iŋ palambaŋ atiduṙllaƀa kahanan ira n kawīśwara,
saŋ sūkṣmè kukus iŋ tanaḥ kinikiṙ iŋ kuku ri sĕḍĕŋ iŋ aṅṛĕgĕp laṅö,
māyākāra winimba nitya sinamāđi manurunana caṇḍi pustaka*

:2:\:1:\:2:. sambanđanya k aṅaṙccanè pada nirāhyun ajaṙ ajara milwa riŋ kawi,
yèkī kāraṇa ni ṅhulun praṇata ƀakti ri sira magawè namaskṛti,
luṅgaḥ niŋ kalaṅön sapuṅgĕl asĕkaṙ kakawin inupaṛĕṅgan iŋ laṅö,
puṣpāñjalya ri jöŋ nira n sumanasāntaka caritakĕnāstu sanmatan*

:3:\:1:\:3:. pūṙwwapraṣtuti niŋ kaŧā hana sira dwija taruṇa suśīla subrata,
śiṣyāgastya sira prakāśa kaṛĕṅö kasutapan ira nora tan ‌wruha,
ꝁyātīŋ rāt tṛṇawindu nāma pinakèsi niŋ ujaṙ ujaṙ iŋ kadèwatan,
sakwèḥ niŋ hyaŋ anaṅśayè hyuna nirāṅadĕha ri paṅadĕg surāđipa*

:4:\:1:\:4:. ndan saŋ hyaŋ suranāŧa muꝁya pinakādi niŋ awĕdi manaṅśayè hati,
lwiṙ tan duhꝁa sira ndan i twas awiwèka riŋ aṅĕnana dè niŋ olaha,
gūḋākāra nira n wikalpa kadi tan hana panaha nahā nirālaha,
prāyè saŋ suyaśa n tĕka ŋ ƀaya sakèŋ musuḥ awĕdi kaciṙyyanāwĕdi*

:5:\:1:\:5:. wwantĕn rakwa warāpsarī linĕwiḥ iŋ sa haripada wagĕd wicakṣaṇa,
prajña dyaḥ hariṇīṅaranya tuwi waṅśaja wĕka wĕka dèwaputrikā,
sākṣāt hrū nikaŋ indracāpa suƀagèṅid iṅidan i hayunya dug siṅī,
Aṅhiŋ sāra hiḍĕp hyaŋ Indra śaraṇāśraya paṅalaha śakti niŋ tapa*

:6:\:1:\:6:. yèkī rakwa kinon hyaŋ Indra maṛĕkāṅucap ucapa rahasya riŋ taman,
śīǥrānĕmbaḥ acum wulat nika sinuṅṣuŋ iŋ ujaṙ amanis priyambada,
Om putrī saŋ anĕmwa kāṣṭaguṇan aṅhilaṅakĕna kaśaktin iŋ tapa,
Aṅhiŋ māsku sinamƀawāsiha paṅöbana niŋ aśaraṇèŋ kadèwatan*

:7:\:1:\:7:. wwantĕn brāhmaṇa sidđiśakti magawè tapa katĕka tĕkèŋ surālaya,
maṅdè saṅśaya ni ṅhulun‌ ndan alĕmĕḥ katĕṅĕra ri wikalpa niŋ hati,
saṅkṣèpanya lumampahānaku mamañcana maṅĕnĕsa tan parowaṅa,
Èñjiŋ māsku lumakwa wörakĕna riŋ hima sumiliba tan hana ‌wruha*

:8:\:1:\:8:. nāhan dè nira mojaṙ aśru paṅutus nira lumariṣa tan ‌wruḥ iŋ ƀaya,
kèpwan dyaḥ hariṇī katon gĕgĕḥ i suṅṣut ira yadin apakṣa laṅǥana,
ṛĕs lāwan pagĕḥ iŋ kaƀaktin ika kāraṇa niki n uƀaya n lumampaha,
paṅgil paṅhwata janma liṅnya sĕḍĕṅanya karahatana riŋ pamañcanan*

:9:\:1:\:9:. mantuk dyaḥ hariṇī manĕmbaḥ i surèndra ri wijila nikā madandana,
Èñjiŋ maṅkat akañcugādarupa ƀūṣaṇa nika pinasaṅnya tūt hĕnū,
tan kwāmbĕknya lumampa lampaḥ aṅĕliḥ kasusu laku nikāṅhadè hadè,
dènyāđaṙmma ri dè nirāṅutus amiǥnanana tapa tatan hanāṅṙwwaṅi*

:10:\:1:\:10:. ṅūni n pamwit i jöŋ surèndra mamĕgĕŋ taṅis inimuṙ imuṙ kinölakĕn,
maṅkè n sāmpun adoḥ lakunya wĕnaŋ aṅlĕpasakĕna taṅisnya riŋ hawan,
lagy ānambatakĕn laranya kasihan pati sĕsĕl anĕsĕl purākṛta,
tūt māṙggāmbara luhnya tan papĕgatan drawa kadi titis iŋ maṇik bañu*

:11:\:1:\:11:. kāṅĕn dènya katuhwan iŋ giṇa mamiǥnani tapa wipaŧāgawè hala,
yadyastun kawaśā pira ŋ suꝁa tĕmun yan amuhara hala ndya don ikā,
mwaŋ yan tan kawaśā katon tĕtĕp i śāpa nira paṅawaśanya tan wuruŋ,
kodāsīnan irèka ta pwa pinalaṙ palaṙ ika siha saŋ hyaŋ Īśwara*

:12:\:1:\:12:. mampĕḥ mātra laranya luhnya pinakèmbuḥ i manis i matanya yan wulat,
luṅṣuṙ luṅṣuṙ ikaŋ tapiḥ pinakatambĕḥ i raras i tĕṅaḥ nikālaris,
hṛĕknyālwan ya samaṙ samaṙ tuna tunāmuwuhi manis i dè nikāṅucap,
Aśrī waṙṇna nikāṅĕliḥ wĕnĕs ikāṅhalĕpi kadi wĕnĕs niŋ abrata*

:13:\:1:\:13:. luṅhā lampaḥ ikānĕlat ri hiṛĕŋ iŋ gagana hanan awās hanan samar,
ṛĕp mukṣānusup iŋ ṛĕmĕŋ kadi wulan lumaku kasaputan lamad lamad,
lwiṙ wintaŋ sumurup katonan ika riŋ wĕkasan asĕmu maṙmmakè kapö,
ṛĕm niŋ mèǥa tinūtakĕnya manicip nicipi jawuḥ awaṙṇna cātaka*

:14:\:1:\:14:. ramyanya n pamĕgat laṅit lĕpas adoḥ tĕka ri sadawatā nikaŋ limut,
Agyā dè ni panas hyaŋ aṙka karaṇanya n alisuḥ atawĕŋ tawĕŋ hima,
prāpta ŋ truḥ sumaput praƀāwa ni lakunya wahu mari huyaṅnya kāṅinan,
tūt gaṅgāhawan indracāpa tumurun lari nika suꝁa mampiṙ iŋ wukir*

:15:\:1:\:15:. watw ānuṅgul amaṙwwatāhrit aguhātupis atiba tiban latāṅkura,
ṅkā tèka n dumunuŋ lukaṙ ni darupanya pinahayu lugas siniṅṣĕtan,
tistis tan hana tīṙŧayātra wiku śakty atapa katĕmu śūnya kèwala,
Aṅhiŋ handiwa handiwāgarawalan katĕmu maṛĕk anuṅṣuŋ iŋ guyu*

:16:\:1:\:16:. priṅgātyanta ruhuṙṇnya mānuṣa paran wĕnaṅa mara ri dohnya duṙggama,
ṅhiŋ saŋ paṇḍita saŋ huwus tumĕmu ŋ aṣṭaguṇa sira wĕnaŋ marèrika,
hètu dyaḥ hariṇī wĕnaŋ mara kajanman ika saꝑala dèwakanyakā,
lĕṙ dènya n tumurun sawaŋ garagatī tumurun ahawan antiḥ antihan*

:17:\:1:\:17:. tiṅhalnyābayaṅan mamèt i patapan saŋ atapa parananya bañcanan,
riŋ winđyācala rīndrakīla salĕbak wukiṙ ika pinaran katuṅkulan,
mwaŋ riŋ rèwatakāgra ganđamadanādri masamun apa tan hanātapa,
hètunya n ƀramitāpĕgākuliliṅan kadi pakalaṅan iŋ niśākara*

:18:\:1:\:18:. lambuŋ niŋ himawān kidul hana ta paṙwwata śuci patapan hañaṙ katon,
tumraŋ tèja nika praƀāwa nira saŋ sutapa tilaka niŋ jitèndriya,
Aṅlīlāṅililan pahoman ira söḥ kukus ika maṅadĕg nirantara,
lwīṙ oṅkāra mawindunāda kadi hĕnwa nira hĕlĕm anĕmwa śūnyatā*

:19:\:1:\:19:. budđi dyaḥ hariṇī tumiṅhal irikaŋ patapan asĕmu haṙṣa niścaya,
byaktāwās tṛṇawindu ta pwa makapājaran iki liŋ ikānĕhĕṙ maṛĕk,
līlāṅambaḥ i hambal iŋ jalada saṅṣaya samaṙ asamun hibĕk jawuḥ,
miṅṣoṙ lwīṙ ahawan turun turunan iŋ gupura suꝁa hanan kadīnulur*

:20:\:1:\:20:. prāptèŋ paṙwwata śūnya kaywan ika pakṣa wukiṙ asĕgĕḥ iŋ hañaṙ ḍatĕŋ,
haṙyyan mwaŋ hujuṅan sakèŋ pisaŋ alasnya rumaraṣaḥ amèt kalālatā,
sakwèḥ niŋ wulakan sumaṅgraha bañunya walahaṙ ika pakṣa sāgara,
jaṅgāṅambĕki pakṣa kasturi waṅinya hinaturakĕn iŋ dṛĕs iŋ barat*

:21:\:1:\:21:. wahw āron anak iŋ pakis haji katon sukĕt i pasusupanya duṙggama,
sakwèḥ niŋ kayu nora tan pagati dè niŋ anila tĕka riŋ tṛṇāṅkura,
ndan trāṣāsĕpi tan paron kapanasan paḍa ragas amalaṙ malaṙ jawuḥ,
waṅkal sèṅwan alīt alīt bataŋ agöṅa hĕlĕm i paṅadĕgnya riŋ juraŋ*

:22:\:1:\:22:. lwiṙ tan pahyaŋ ikāŋ alas hana giraṅnya wahu linawad iŋ warāpsarī,
tapwan maṙmma dahat panuṅṣuŋ ika kèwala kusuma yayā mawèḥ suꝁa,
lumrākwèḥ tumibèŋ gĕluŋ kadi tinap sawaŋ aṅit aṅitan sĕkaṙ taji,
kady āṅĕmbaŋ akon aṅantya pakamaṅgala nika tanĕmĕn ya dèwatī*

:23:\:1:\:23:. lĕṅlĕŋ niŋ talagānamaṙ tasik anak tuna tuna kawi nora maṅlĕṅĕŋ,
paṅgaŋ wwadnya kakumbaḥ iŋ bañu suluṙṇnya wahu mĕtu satuṅtuŋ iŋ tanaḥ,
I groŋ groŋ i pasiṙ pasiṙṇnya mawatu dyan aniru niru piṇḍa niŋ karas,
līlāṅanti darā putihnya kadi śaṅꝁa maduluṙ aṅurambat iŋ hĕnī*

:24:\:1:\:24:. ṅkā ta dyaḥ hariṇī marādyus amĕḍaṙ tĕṅaḥ abuṅaḥ amawwahan gaḍiŋ,
māliḥ ṣaṭpada niŋ saroruha maliwran i wĕtis ika kèsisan tapiḥ,
romanyāwilĕtan marè susu nikāniru niru rakĕt iŋ lumut lumut,
kĕmbaŋ niŋ kumudāṅliliṙ kadi tinaṅhi winulatan ikāṅdadak mĕkar*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:25:\:2:\:1:. ri sāmpun ika mĕntas aṅliga ligā kadi taman aśarīra dèwatī,
titis titis ikaŋ wĕhaŋ satitis iŋ bañu wulakan anumbĕṙ iŋ paras,
lumöŋ amiluluk gaḍiŋ kahudanan susu nika kasarambahan bañu,
sirat ni bañu niŋ gĕluŋ kinirab aṅhiribi kukus i sāri niŋ puḍak*

:26:\:2:\:2:. titis ni mađu niŋ mađubrata baṅun lĕṅa waṅi humaḍaŋ hanèŋ śilā,
pawitra hana tīṙŧa niṙmmala sumaṅgraha ri haṛĕp awaṙṇna pahyasan,
hṛĕbuk hṛĕbuk i kĕmbaŋ iŋ saraṣijāsĕmu hawu hawu muṅgu riŋ cupu,
hiṛĕŋ ni kucup iŋ trikañcu sumĕlat kadi sipat awawan puḍak puḍak*

:27:\:2:\:3:. lumampaḥ aṅĕliḥ kaṅèlan apa tan tahu mahās ahas iŋ wanāśrama,
sĕkaṙ niŋ asanāmayuŋ kuniŋ apiṇḍa mamayuṅana kāla niŋ panas,
paḍāṅṛĕs atatā ŋ wuluḥ kadi haṛĕp tĕkĕnakĕna tan intaṙ aṅhaḍaŋ,
gaḍuŋ kadi kamāsihĕn paḍa lumuŋ baṅun ahaṛĕp anuntunèŋ hĕnū*

:28:\:2:\:4:. huwus tĕka riŋ āśramāṅiṅĕt iṅĕt ry ulaha nika mĕnè n panĕmbaha,
nĕhĕṙ lumaku muṅgaḥ iŋ gupura saṅśaya manaha nahā marè dalĕm,
Aluṅguḥ irikaŋ bukuṙ paṅaraṅanya nĕhĕṙ asidĕhāṅurè gĕluŋ,
cĕcĕk masahuran sakè wuri pinakpak ika pinakadūta niŋ hala*

<nawahaṙṣa> ⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

:29:\:3:\:1:. ƀagawān tṛṇawindu sĕḍĕŋ ajapa nitya śiwasmaraṇa,
Asamāđi kumöl katĕmu hĕniŋ i budđi nira n humĕnĕŋ,
dwija śukla suśīla sira pinakadaṙśana riŋ patapan,
kadi waiṣṇawawimba pawulatan ira n pamutĕṙ guduha*

:30:\:3:\:2:. I rarè nira ṅūni hati nira hibĕk sukĕt aṅrahabi,
Inĕnö ni rajaḥ tamaḥ ira karaṇanya n aron asĕwö,
Atuha pwa sira ‌wruḥ aṅaji guṇa niŋ guru nora kari,
hana sattwaguṇāmaṅani sukĕt i budđi nira n patapa*

:31:\:3:\:3:. wijayèŋ patapan dwijawara makasāđana yoga nira,
Anukūla ri jöŋ nira sahana niŋ indriya nora wani,
Aṇimā laǥimādi kakaratala dè ni samāđi nira,
kamumukṣuhan aṅhaḍa maṛĕk akĕliṙ swaśarīra nira*

:32:\:3:\:4:. ri huwus ni samāđi nira linĕsu rakwa haṛĕp mijila,
Anĕlat rarab iŋ ṛĕṛĕb aṅuraṅi tan panĕlĕs haṛĕpan,
larap iŋ kilat iŋ gagana kadi dinĕmwan aganti lumöŋ,
paṅapö ni gĕṛĕhnya kadi mamisiki n hana wāhu ḍatĕŋ*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:33:\:4:\:1:. mijil muniwarāhawan hĕniŋ i budđi nira laku nirāṅhadè hadè,
pijĕṙ mulat i posik iŋ jalađi ramya tĕpi nika katuṅku tuṅkulan,
ri tiṅhal ira riŋ bukuṙ saŋ araras winulatan ira maṅligā ligā,
ya kāraṇa nira n parāgarawalan saŋ ahayu tumuluy madan tapiḥ*

:34:\:4:\:2:. saŋ ugratapa niṙwwikāra tamuyan wĕkas iŋ ahayu riŋ kadèwatan,
salaḥ sĕmu manis manis nira baṅun manis iŋ anĕmu mitra riŋ hĕnū,
dudū suꝁa nira n mulat paḍa lawan suꝁa niŋ atamuyan kadaŋ kadaŋ,
Ikaŋ turida rāga sāmpun amatĕḥ milu milu mamiratyakĕn manaḥ*

:35:\:4:\:3:. Aniṅṣĕti hĕniŋ ni budđi nira śudđa ni basahan ira n siniṅṣĕtan,
subadđa daluwaŋ siṅī pinakabadđa nira pamađa riŋ rajaḥ tamaḥ,
samaṙ tura turaḥ ni ƀasma nira paṅgĕsĕŋ ira wiṣayātĕmaḥ hawu,
jamaŋ kadi mahā taraṅtaṅĕn i sampĕt ira huwus anampĕtīndriya*

:36:\:4:\:4:. maṛĕk sira sulakṣaṇādara maṅakṣama kamĕna nira n paluṅguha,
katon upaśamātalaṅkup aṅagĕm kayu kanaka supattralèpana,
tamuy nira masèwa đaṙmma pakatonan i manaḥ ika ƀakti kèwala,
praṣidđa guru śiṣya rūpa nira kāliḥ i papupul irèrikaŋ bukur*

:37:\:4:\:5:. Anĕmbaḥ ikaŋ apsarī mĕtu raraṣnya tan asarag aṅambĕk ambĕki,
lĕmĕs ni luṅayanya kāliḥ ajajaṙ kadi pĕpĕsa kahambĕŋ iŋ susu,
laris ni jarijinya sāmpun atalaṅkup inayat inamĕṙ marèŋ muꝁa,
Amatyakĕn i raśmi raśmi ni liriṅnya n api miṅay aṅīrakĕn wulat*

:38:\:4:\:6:. lanāṅiṅĕt iṅĕt dwijèśwara tumon hayu nika winiwèka riŋ hati,
tulis kanaka wahw inuṅkaban aṅāśraya ri buṅaḥ ika n paƀūṣaṇa,
Ahadyan ahĕnĕŋ nĕhĕṙ masidĕhāsĕmu taruban i kāla niŋ gawè,
yadin haliwatèŋ saƀā tan alaraŋ halĕpakĕna maḍampa mās tatur*

:39:\:4:\:7:. sinaṅśaya nirālumāluñuta mađya nika kulayĕn iŋ pasaṅgaman,
susunya winaliŋ nirèmwa gamĕlĕn ri kahiḍĕpan ikôṇḍuḥ oṇḍuhan,
wĕtisnya kadi maṙwwi maṅgarita paṅkwakĕna kahiḍĕpanya dè nira,
muꝁanya gumawaŋ ya rakwa tinahālwaṅa hilaṅa ri kāla niŋ tilĕm*

:40:\:4:\:8:. hyaŋ iŋ nagara kālasan pawulatanya n anuruni rikaŋ wanāśrama,
mađubrata baṅun pinañjiṅan ikāṅidĕri salaga mĕtta riŋ sĕkar,
puḍak kadi panĕmpa nĕmpahan ikāsĕmu maniliha lambay iŋ ṭikā,
Amānuṣa hayunya kènaka nikāmulaṅunakĕna riŋ jitèndriya*

:41:\:4:\:9:. kayogyan iŋ apiṇḍa ratna liniṅiṙ saparana nika ta pwa hĕmbanĕn,
hadè kumĕḍapa n wulat yan aṅadĕg tĕhĕṙ aṅadĕga tan paluṅguha,
yadin lukara kènya tan ‌wruḥ amahāywa kahalĕp ika dènya n aṅligā,
sawaŋ sawaŋ iŋ aṅhĕmū guyu kapantĕs ika pamapaganya riŋ wulat*

<basantatilaka> – – ⏑| – ⏑⏑| ⏑– ⏑| ⏑– ⏑| – ⏓

:42:\:5:\:1:. Āścaṙyya budđi ƀagawān tṛṇawindu dènya,
ndātan hana hyun ira mātra sumöṅa riŋ twas,
kèwalya susŧira manaḥ nira tan prapañca,
maswāgatāmanis ujaṙ nira sāṙjjawātwaŋ*

:43:\:5:\:2:. rakryan‌ kṣamākĕna kamību paran kitāri,
strī tan ‌wruḥ iŋ ƀaya ri duṙggama niŋ wanādri,
Aṅhiŋ katon kita wĕnaŋ mara niṙwwikāra,
prāptāṅĕnĕs maniluman baṅun indrajāla*

:44:\:5:\:3:. Āsĕṅka ni ṅhulun i māsku tĕkanta maṅko,
strī niŋ wiśèṣapuruṣa praƀu cakrawaṙtti,
tan saḥ kinuṇḍaŋ i sĕḍĕŋ niŋ abuṙwwa buṙwwan,
ndā ṅkè n katĕmwa samayanta lawan priyanta*

:45:\:5:\:4:. strī tan pađaṙmma ta kunaŋ kita kāri śoka,
swāminta tan pahamĕṅan kawi tan pawasŧa,
Ambĕkta wikwa manusup nusupèŋ alas göŋ,
sambin hiḍĕpta wulikĕn palaṛĕn katĕmwa*

:46:\:5:\:5:. Anwam kunaŋ kita katuṅhapan iŋ bapèbu,
muṅgw iŋ kadaŋ maṅupapīra mawèḥ larāmbĕk,
māṙgganta lampus aṅusiṙ wanadèśa śūnya,
Ahyun lumakwa wiku kilya rarā wiratya*

:47:\:5:\:6:. hyaŋ hyaŋ niŋ āśrama kunaŋ kita diwyacakṣuḥ,
‌wruḥ riŋ jitèndriya sadābrata tan kĕnèŋ‌ strī,
budđinta moǥa mawĕlas mulat iŋ daridra,
prāptānurun paran ikā paṅanugrahanta*

:48:\:5:\:7:. rakryan hiḍĕpku ri hayunta sakèŋ wanādri,
Ambĕt ni sinwam iŋ aśoka marè tĕṅahta,
molaḥ kadīnĕluk ĕluk luŋ ikaŋ gaḍuŋ mrik,
tan saḥ katon i luṅayanta lĕmĕs lĕmĕsnya*

:49:\:5:\:8:. Amraŋ baŋ iŋ katiraḥ aṙjja hanè laṭinta,
tuñjuŋ birū mĕkaṙ aluṙww akusū suganđa,
māliḥ lurunya mamanis kawawè matanta,
mimbāmarāśraya tikĕlnya hanè halista*

:50:\:5:\:9:. polaḥ nikaŋ kusumasāri hanè wiwalta,
maṅgiṣṭa wāhu rinĕmĕk tumibè kĕcapta,
paṅhṛĕŋ nikaŋ ƀramara muṅgw i taṅis taṅista,
hīs niŋ tusāra rumarab makajanma luhta*

:51:\:5:\:10:. sandèha budđi mami dè ni halĕpta māsku,
dūra n manuṣya kita kèwala dèwaputrī,
dè niŋ manaṙka ri ḍatĕṅta mahāpraƀāwa,
saṅkè hyaŋ Indra mapa donta waraḥ kamību*

:52:\:5:\:11:. nāhan panaṙka nira maṙmma dahat raṣanya,
mambö tilam kadi huwus ‌wruḥ i rumrum iŋ‌ strī,
śṛṅgāra dèwaduhitā kawĕlad hatinya,
maṅgĕḥ ri budđi ƀagawān kĕna bañcananya*

<A> kind of/ Akṛti ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏑⏑| ⏓

:53:\:6:\:1:. suraputrikā sumahuṙ ādara mulat awiraŋ tumuṅkul anaṅis,
ƀagawān ṛĕṅön pawaraḥ i ṅhulun aṅusiṙ aṅāśrayè kadi kita,
taha tan sakè surapati n ḍatĕŋ aṅĕnĕs amèt pradèśa wĕgilĕn,
mwaŋ asamƀawa n hyaṅa niŋ āśrama panaha nahā dwijèśwara hadè*

:54:\:6:\:2:. tuwi tan manuṣya maniwi praƀu maduluṙ abuṙwwa buṙwwa riŋ alas,
hayu ni ṅhulun taha tan antuk iŋ aṅalap alap sakèŋ giriwana,
riŋ apa n rarāhaṛĕpa wikwa manusupa manĕmbahèŋ wiku talun,
pisaniṅw ajalwa kawi mūṙcꞓita layat alaṅö manambaŋ anadin*

:55:\:6:\:3:. ƀagawān manĕhta huniṅan humulunakĕn awaknya tan patĕbusan,
tuwi hètu niŋ mara ri jöŋ dwija taruṇa ƀaṭāra đaṙmma maṅutus,
I ratĕŋ nikaŋ brata samāđi kakawaśa tĕkapta sāmpun amatĕḥ,
mĕtu tan pasaṅkan inucap wulatana tariman‌ ṅhulun ꝑala nika*

:56:\:6:\:4:. hyaṅĕn i ṅhulun ri pada saŋ dwija taruṇa kaśudđyanôtus utusĕn,
pisanīṅw anĕṅgaha mĕnè n pasuruhana sĕkaṙ lawan bañu damu,
maṛĕkèŋ patuṙwwan aṅisapwakĕna suku munīndra riŋ pakasutan,
tan asamƀawa n hulun anaṅhuluna yan apuyĕŋ dwijaṙṣi majapa*

:57:\:6:\:5:. Aṛĕnaḥ tĕkapnya n aṅucap kama riŋ ujaṙ amiǥnani brata tapa,
mata mèsi luḥ saha taṅis winulatakĕn ikā winèḥ amanisa,
Ajajaṙ pasaṅgraha nikā susu waṅi ni pipinya lāgi sumaji,
kadi pādapāṅliḥ alaris tĕṅaḥ ika pasĕnāha ri dwijawara*

:58:\:6:\:6:. Umĕnĕŋ dwijaṙṣi rumasè wacana nika tĕkā waśāṅhamu hamu,
smaradūta kèwala manisnya n aṅucap ataṅis lanāmĕlas aṛĕp,
wĕkasan dwijèndra wihikan ry aƀimata nika yan pamiǥnani tapa,
mĕtu kadwijātyan ira nora kawĕdi nira sāhasānapaŧani*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:59:\:7:\:1:. Aḍā wipaŧa ko pakojaṙ iku đūṙtta tan ahaṛĕp i haywa niŋ tapa,
huwus ‌wruḥ aku yan pakona suranāŧa karaṇamu ḍatĕŋ mamañcana,
Ikaŋ hala gawèmu tan wuruŋ amaṅṣulana malĕsanèri ko mĕnè,
manuṣya tĕmahāmwa tan waluya riŋ surapada wĕkasamwa dèwatī*

:60:\:7:\:2:. yadin śatasahaśraƀāgan i suꝁaṅku n ataki taki niṣparigraha,
taŧāpi kapana n samaṅkana suꝁaṅkwa k aṅusira suꝁèŋ surālaya,
hana pwa suꝁa niŋ manuṣya masamāgama mapa ta gawè nikāđama,
lĕhĕŋ juga ŋ anĕmwa pātaka sakèŋ katuduhana kabañcanātapa*

:61:\:7:\:3:. nahan liŋ ira sāhasāṅḍawuhi śāpa nĕhĕṙ anudiṅī kiwāṅdĕlö,
prapañca surakanyakā kahilaṅan hurip apĕga ri tan siḥ iŋ wiđi,
ri doṣa nika rāga rāga n aṅusiṙ sutapa pisaniṅūn kabañcana,
Alum kadi gaḍuŋ pinuṅgĕl aṅayuḥ sĕkaṙ iŋ asana tan wuruŋ pĕjaḥ*

:62:\:7:\:4:. tumuṅkul i haṛĕp dwijaṙṣi makacāmana rarab i lĕbū ni jöŋ nira,
hanan kadi waśāṅdĕlö nĕhĕṙ aminta winaluyakĕn iŋ surālaya,
mĕhāḥ salahasātĕpak jaja manĕmbaḥ aḍĕkuḥ amalaṙ kasanmata,
Apan haṛĕp iŋ antaśāpa karaṇanya n aṅucap amanis maṅañjali*

:63:\:7:\:5:. dwijaṙṣi huripĕn‌ ṅhulun titisanāmṛta waluyakĕnèŋ kadèwatan,
Ĕmās maṇik anèkawastu kĕta ŋ ènaka panĕbusa ni ṅhulun hurip,
ṅhulun pwa kasihan muwaḥ syapa pamètana pirak i rikaŋ tapowana,
mataṅnya k anaṅis panĕmbaha ri jöṅta panĕbusa ri jīwa ni ṅhulun*

:64:\:7:\:6:. tuhanku ƀagawānku hāḥ sipi lalista wulatana manĕhta kāsy asiḥ,
haṛĕp muliha tan wĕnaŋ muliḥ aṅantya ri kita kita mèlik i ṅhulun,
Unĕŋ niŋ abapèbu tiṅhalana dènta mapa karika hètu niŋ hĕnĕŋ,
kĕdö haṛĕp anona māti kĕna śāpa karika kita tan ‌wruḥ iŋ wĕlas*

:65:\:7:\:7:. Ahā mpu wihikan‌ ṅhulun ri wuyuṅanta kalalarana śudđa niŋ tapa,
kṣamākĕna manĕhta tan tugĕtananta sakasalaḥ i śīla ni ṅhulun,
praṣidđa kita paṇḍitānumata riŋ wiguṇa wipaŧa tan ‌wruḥ iŋ krama,
si sĕmbaḥ ika jampya niŋ kadi kita n lumĕkasa wuyuŋ iŋ kadi ṅhulun*

:66:\:7:\:8:. kucup niŋ asanāluru ndan amalaṙ kaririṣana ri taṅgal iŋ kapat,
gaḍuŋ lumay aṅolakĕn tawaŋ aluṅluṅan amalaṙ anĕmwa rambatan,
hĕlaŋ midĕṙ anambayaŋ saha taṅis kapanasan amalaṙ dṛĕs iŋ jawuḥ,
ṅhulun pwa kalaran mataṅnya k amalaṙ turunana wara dè dwijèśwara*

:67:\:7:\:9:. Ahā pahalawö ta koŋ awakana ŋ kapalaŋ alaŋ i dèmu n apsarī,
kadaŋ kadaṅa dè bapèbu pĕkulĕmwa paḍa kari sirèŋ kadèwatan,
pĕjaḥ ṅaran iki syapèka ta taṅis taṅisana mulatāsihèri ko,
wĕlasku ri hayunya sis mapa tikī hamĕṅana niki yan pĕjaḥ mĕnè*

:68:\:7:\:10:. ƀaṭāra suranāŧa tiṅhalana dè nṛpati kasiḥ aṛĕp patik haji,
huwus kalĕmahān śināpa kapana n maluya muwaḥ i pāda saŋ praƀu,
hilaŋ manĕ manĕḥ surāđipati tan wuruṅa pĕjaha riŋ pamañcanan,
riŋ āśrama wĕkas ni jīwita patik haji wiꝑala pakon surāđipa*

:69:\:7:\:11:. praƀu praƀu ṛĕṅön taṅis ni hariṇī kapĕgan aputĕk aṅhiḍĕp lara,
pĕjaḥ pinatiwaṙ kinonakĕn i tan kawĕnaŋ ika gawè dinohakĕn,
Ikaŋ gati śināpa sis ya katahā ya katĕmu tuluṅĕn patik haji,
pati pwa balik iŋ hurip lara lalis pwa balika ni wĕlas surāđipa*

:70:\:7:\:12:. wijil sahana saŋ hyaŋ iŋ kusuma wāhu sumalaga nihan lawad‌ ṅhulun,
hurip gĕlisa ni ṅhulun ya palakunta ri yatiwara haywa tāsuwè,
kunaŋ yan agĕgĕḥ dwijaṙṣi palalun sawuyuŋ ira sadènya saṅkulĕn,
tuhun kita lumĕṇḍwa lĕṇḍwa ri śawaṅku gĕsĕṅĕn i pañaṇḍi niŋ wuṅū*

:71:\:7:\:13:. manis ni mata ni ṅhulun labuhĕn iŋ jalađi luḥ irikaŋ tasik mađu,
raras ni waja ni ṅhulun hañutĕn iŋ śrigaḍiŋ i pucak iŋ gunuŋ gula,
lĕmĕs ni lĕṅĕn i ṅhulun lĕpasĕn iŋ gaḍuŋ aṅĕliḥ aṅolakĕn tawaŋ,
laris ni wĕtis i ṅhulun kĕkĕsananta kĕmitana ni dèwa niŋ puḍak*

:72:\:7:\:14:. kĕlab ni tapiḥ i ṅhulun suji ya tèki pupulakĕn i posik iŋ sĕkar,
pataṅkis i giriṅṣiŋ i ṅhulun aṅantya ri lĕṅĕŋ i kiriñciŋ iŋ bañu,
pĕnĕd ni laku ni ṅhulun tan asarag waluyakĕna ri lampaḥ iŋ liman,
pĕpö ni panaṅisku tan kahuniṅā ḍawuhakĕna ri śabda niŋ cucur*

:73:\:7:\:15:. Amèta maṅunĕŋ galuḥ kita pamorana ni kusut i roma ni ṅhulun,
ri mimba ni taman ta paṅlĕpasananta ri ṛĕṅu ni halisku yan tikĕl,
gĕmuḥ ni susu ni ṅhulun wahu mijil tuhañaṅakĕna riŋ pucaŋ gaḍiŋ,
wĕnĕs ni muꝁa ni ṅhulun hañutĕn iŋ wulan inĕmukan iŋ lamad lamad*

:74:\:7:\:16:. pamādapa ni mađya ni ṅhulun aros kirimakĕn iŋ aśokapādapa,
Ĕbun hana ri tuṅtuŋ iŋ tṛṇalatāṅkura patuwawanè luḥ i ṅhulun,
lawan pañurigènunus ni paṅawakku rakĕtakĕna dènta riŋ tulis,
luṅid ni kuku ni ṅhulun turuŋ aṅanya ri jaja jajaṙ iŋ sĕkaṙ taji*

:75:\:7:\:17:. nahan śruti ni dè nikānaṅis atuṅtuŋ ucapan amĕlas mĕlas haṛĕp,
samasta para dèwa sūkṣma humĕnĕŋ tinaṅisan ika tan hanāṅlawad,
Aṛĕs hawa hawākĕnāwĕdi kumöl ‌wruḥ i gĕgĕḥ i wuyuŋ dwijèśwara,
paḍāṅṛĕs anaṅis naṅis taṅis ikā piniturun ika muṅgu riŋ wanèḥ*

:76:\:7:\:18:. taṅis taṅis i dèwa niŋ kusuma sūkṣma tinaṅisakĕn iŋ mađubrata,
taṅis niŋ amarāśrayèŋ wulan awā tinaṅisakĕn i śabda niŋ cucur,
taṅis taṅis i dèwa niŋ jalada cātaka manaṅisakĕn hanèŋ tawaŋ,
taṅis taṅis i dèwa niŋ masa kapat tinaṅisakĕn i gĕntĕṙ iŋ patĕr*

:77:\:7:\:19:. muwaḥ dyaḥ anu mojaṙ asṛĕt ucapanya tuna tuna sinambaṅan taṅis,
mpu ḍaŋ hyaŋ apa tāḥ inanti ni manĕhta paṅuṣađa ri duhꝁa ni ṅhulun,
yatan hana hinèṙ manĕḥ dwijawarāṣiha humuripana ŋ huwus pĕjaḥ,
kṣamākĕna magöŋ‌ ṅhulun‌ mpu warahĕn duga duga mara tan haṛĕp haṛĕp*

:78:\:7:\:20:. nahan raṣa ni dè nikānaṅis aminta winaluyakĕn iŋ kadèwatan,
Uđāni ƀagawān paṅa‌wruhana dè nira mulat amanis wawaŋ lipur,
Apuy siniram iŋ jawuḥ paḍa ni suṅṣut ira tan agĕgĕḥ wawaŋ paḍĕm,
sĕṛĕḥ waṅi lawan duḥ iŋ wwaḥ aramĕs ri waja paḍa ni dè nirāṅucap*

:79:\:7:\:21:. paran karika tan sihaṅkwa ri kitānaku kita karikāpan uttama,
manuṣya tuwi sāwakanya yan atön mara mara hiniḍĕp kadaŋ kadaŋ,
kunaŋ saŋ agawè laranta paramāṙŧa nira sira ƀaṭāra śaṅkara,
lukat ni kapalaŋ nikaŋ sukṛta māṙgga ni kapalaŋ i dènta dèwatī*

:80:\:7:\:22:. priyanta riŋ anādijanma dadi mānuṣa lituhayu sūṙyyawaṅśaja,
narèndra raǥu rakwa mānak aniru prakaśita suƀagèŋ purāntara,
Apañjy Aja đanuṙdđarānwam isi niŋ raǥunagara turuŋ‌ smarātura,
tuhun kita dinè ƀaṭāra yugalanya muwaḥ akuṛĕnāsihè kita*

:81:\:7:\:23:. kunaŋ pwa siha ni ṅhulun ri kita tan kalawasana dadinta mānuṣa,
Aṅālihana kapraƀun kita lawan saŋ Aja suꝁa sarājya tuṅgalĕn,
tuhun pamĕkasanta wīja sawijīrika kita maluyèŋ kadèwatan,
sĕkaṙ sumanasāntakanta ya tikāmĕgatakĕna ri śāpa ni ṅhulun*

:82:\:7:\:24:. huwus pwa kita mantuk iŋ surapadānaku katĕka tĕkèŋ wwaluŋ tahun,
samaṅkana narèndra saŋ kawĕkas iŋ nagara muliha riŋ kadèwatan,
Apaṅgiha muwaḥ lawan kita tumĕmwakĕna ꝑala nikaŋ kadigjayan,
mataṅnya pahayun manahta suꝁamāṙgga matĕmahāna rājaputrikā*

:83:\:7:\:25:. nahan raṣa ni dè nirāmĕgati śāpa nira tĕhĕṙ ajaṙ satoraṣiḥ,
ri mūla ni dadinya lèn tĕmahānanya tinalataḥ irāgalaṙ taṅan,
kunaŋ pwa wĕkasan hiḍĕpnya ri kaśāpa nika kadi winèḥ anugraha,
Unĕṅnya matĕmaḥ luḥ adṛĕs i kapö lara turida nikātĕmaḥ taṅis*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:84:\:8:\:1:. hāḥ saŋ mukṣa ri luhku tan pahamĕṅan namu namu pĕjaḥ iŋ pasaṅgaman,
maṅkè pwāmbĕka niŋ prahāsana bisāṅhari hariḥ iŋ aṛĕs pinaṅkwakĕn,
ṅūni n hyaŋ kita riŋ surālaya manĕhta milu matĕmahān warāpsarī,
maṅkè pwāṅdadi rājaputra kita hèṙ ṅhulun atĕmahā rājaputrikā*

:85:\:8:\:2:. hāḥ swāmiṅku dudut‌ ṅhulun ri juraŋ iŋ lĕpihan alal aṅölakĕn laṅö,
hĕmban riŋ wwat aśokapādapa tĕṅahku pagamĕlana luṅgaḥ iŋ gaḍuŋ,
suṅṣuŋ riŋ maṅunĕŋ galuḥ lulut unĕṅku ri kita kaka tan wĕnaŋ kinas,
riŋ paṇḍan haḍaṅĕn‌ ṅhulun lumaku śoka laku laku ṭikāhawan puḍak*

:86:\:8:\:3:. nāhan ṅṛĕs ṅṛĕs i samba sambat ika kāsihan alal apasaḥ lawan priya,
tan siḥ niŋ wiđi moǥa tan patuluṅan karaṇa nika manĕmwakĕn lara,
dè niŋ gyānya tumĕmwa janma saŋ aniṅgalakĕn iriya riŋ kadèwatan,
Amwit matya manĕmbaḥ iŋ dwijawarānĕhĕṙ aṅusapi luhnya riŋ sabuk*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:87:\:9:\:1:. huwus praṇata ƀakti tan paśaraṇāśraya mati lumaḥ iŋ pamañcanan,
humuŋ taṅis i sundarī nikaŋ alas hinariwuwu ni śabda niŋ gaguŋ,
ṛĕṛĕb kusumasāri tan papĕgatan kĕtug i tĕḍun iŋ èṙttalīŋ juraŋ,
luŋ iŋ gaḍuŋ aṅindracāpa humaḍaŋ hawana nika madadya mānuṣa*

:88:\:9:\:2:. hyaŋ Agni hana riŋ śarīra mijil aṅgĕsĕṅi śawa nikāgilaŋ gilaŋ,
kasidđyan ira saŋ dwijaṙṣi gumawè dilaḥ ika karaṇanya n ujwala,
bukuṙ pamiḍaran‌ ndatan milu gĕsĕŋ kadi jalada rinĕṅgan iŋ kilat,
samantaji paḍĕm tuhun hana kukusnya kari sakukus iŋ damaṙ pĕjaḥ*

:89:\:9:\:3:. hayunya milu ƀasmiƀūta tĕka riŋ gĕluŋ ahawuk amiṇḍa riŋ kukus,
lumöŋ wa nikaŋ asŧi mātra kadi śèṣa ni luru ni matanya yan wulat,
baṅun tura turaḥ nikaŋ sipat ikaŋ latu latu tumibā paḍāhiṛĕŋ,
hilaŋ siniriṙ iŋ samīraṇa hawunya tumuluy anarīra riŋ hṛĕbuk*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:90:\:10:\:1:. saŋ hyaŋ niŋ suraloka tan pahamĕṅan namu namu pĕjaḥ iŋ pamañcanan,
sūkṣmāṅjanma marèŋ widaṙƀanagarī sira ta pinakasāri niŋ sarāt,
putrī śrī kraŧakèśikèśwara nĕhĕṙ hayu nira kadi ṅūni n apsarī,
ꝁyāti śrīndumatī panaṅgaḥ i sira n pamuꝁa kadi śaśaṅka pūṙṇnama*

:91:\:10:\:2:. lwīṙ iŋ swapna wijil nirādƀuta kaṛĕṅwan i wali nira riŋ kadèwatan,
ṛĕmṛĕm taŋ daśadèśa dè ni sahab iŋ jaladakusuma muṅgu riŋ tawaŋ,
lĕṅlĕŋ dè ni gĕṛĕhnya ṣaṭpada maliwran apupul irikaŋ limut hṛĕbuk,
sumyuk taŋ mađupuṣpawaṙṣa maduluṙ jaya jaya ri jayā nṛpātmajā*

:92:\:10:\:3:. ṅūni n tuṅgal anak narèśwara lawö manaḥ ira ri wijil nṛpātmajā,
ndātan pèmbuḥ ikaŋ suꝁè sira baṅun bañu humidĕŋ aṅanti riŋ ranu,
maṅkè n pèmbuḥ anak nirāhayu sinamƀawa maṅadĕha lakṣmi niŋ purī,
Èmbuḥ göŋ kadi sāgara rwab amĕpĕk suꝁa nira ri wijil nṛpātmajā*

:93:\:10:\:4:. rakryan saŋ pinakèña rakwa kulawaṅśa wĕka wĕka kadaŋ kadaŋ haji,
Aśrī waṙṇna nirāraras kadi saroja kinĕlabakĕn iŋ ryak iŋ bañu,
dè niŋ mĕñcuḥ aṅambĕk ambĕki saƀāwa nira tĕka hiṛĕŋ kinèriṅan,
suswan bāhwan agasyak aṅhalĕpakĕn ‌wruḥ iŋ aṅinakanè tuhan tuhan*

:94:\:10:\:5:. lāwan towi nirāhalĕp maṛĕka hadyana kunaŋ asawaŋ priyambada,
ndan paṙṇnaḥ kaka dè nirèña nira kaṙwwa sira paḍa suśīla wīṙyyawan,
kāliḥ kāliḥ irāṅharis haris anuswani rahina wĕṅī suputrikā,
saṅkèŋ swaṙgga hulun tuhāṅgĕḥ ira ṅūni ri hana nira riŋ kadèwatan*

:95:\:10:\:6:. wwaŋ ri jro juru niŋ mĕṅĕs pinaṛĕk iŋ wagĕd amirit i hatwik iŋ manis,
sakwan sèlwan atūt manahnya kalawan kabayan iŋ aṛĕjèŋ kaguṇḍikan,
tuṅgal riŋ katĕkāsihan lawan ikaŋ pinuji pinakagusti riŋ raras,
rūm rakryan nṛpaputrikā mawa hayunya tuhu ratu ni raśmi niŋ prajā*

:96:\:10:\:7:. strī māwak caturaṅga saƀya tan aŧāni panagara tĕkāhawan raŧa,
prāyāpāmbĕkan aśwasañcari lakunya wagĕd aniru lampaḥ iŋ liman,
nistanya n wiparīta rūpa nika tan kasaḥ i pada narèndraputrikā,
himpĕṙ pèka minantṙyyakĕn huwus aƀūṣaṇa hinalĕpakĕn yayāhala*

:97:\:10:\:8:. rakryan rājasutānwam èṅgal atuhāṅiṅĕt iṅĕtakĕn aṅdĕlö tawaŋ,
Aṅliṅliŋ kinahaṙṣan iŋ kaka  kakāmwaṅi sira rinĕbut pinaṅkwakĕn,
kahyun hyun kumuṛĕb kuṛĕb kumĕdal aśriŋ aniru niru putra niŋ pĕñu,
wahw āhuntw aputiḥ katon sĕḍĕŋ irāṣĕmu guyu baṅun aṅhĕmū mĕnur*

:98:\:10:\:9:. solaḥ ƀāwa nirāmaṅun siḥ aṅĕwaḥ bapa bapa juga dè nirāṅucap,
yan paṅjaṅkaḥ aṅaṅguḥ aṅguhi gumoḥ lumaris asĕmu lĕmbu kanyakā,
mogāhyaŋ sira yan maluṅguḥ araṛĕm tumiru tiru paluṅguḥ iŋ gaṇa,
yan sorè mulat iŋ wulan ‌wruḥ awawā wulan anuduhi wimba niŋ wulan*

:99:\:10:\:10:. Èndaḥ budđi nikaŋ wanèḥ mamitaṅis mitaṅis i sira haṙṣa riŋ taṅis,
Èṅgal maṙyy anaṅis pinakpak amanis wulat ira sinawè pinaṅkwakĕn,
lèn tèkaŋ haṛĕp iŋ halāhala halan mamalaku hala hāsyakāraṇa,
maṅkin tībra raras narèndratanayāhayu ri huwus ira n pawèḥ ala*

:100:\:10:\:11:. Anwam tapwan apāsarik hayu nirān inaṅĕtan apupuk ri wunbunan,
tan paṅdè hala tambĕḥ iŋ hayu bajaŋ bajaŋ ira mata niŋ lawak bulu,
pantĕs yan pagĕlaŋ lawè wĕnaŋ i kāla nira kapĕjahan rarè bajaŋ,
tambā niŋ sĕgu tuṅtuŋ iŋ sĕṛĕḥ aṅimbuhi manis ira yan hanè rahi*

:101:\:10:\:12:. ndi nyū danta paḍā mĕnè n lĕwiha yan maṛĕk i sira sĕḍĕŋ pinaṅkwakĕn,
lāwan kètaka dūra n aṅhiriba nista nika n inupaṛĕṅgan iŋ ṭikā,
sakwèḥ niŋ kusumāwĕnĕs pinakataṇḍiŋ ira wawaŋ alum sakèŋ taṅan,
maṅgĕḥ dè niŋ anuswanī sira dudū lawan anak anakan sinuswakĕn*

:102:\:10:\:13:. Èṅgal ‌wruḥ tinitaḥ bisātaratayan wĕgig aṅadĕg adĕg wawaŋ tibā,
guywan ‌wruḥ makukuk bayan tinañakĕn kahanan ira bisātukup mata,
sorèṣuk malĕbū lĕbū cala kinon ahuwusana ya saṅkan iŋ taṅis,
haṙṣānon gigiṛĕn sirāṅgyat anĕpak bisu bisu nĕhĕṙ aṅgigiṙ gigir*

:103:\:10:\:14:. dudw aṅkĕn wĕṅi dè nira n ‌wruḥ aṅucap mari bisu bisu saṅṣayābĕnĕr,
sāmpun rakwa sirāpupak pinakapūṙwwaka nira n aṅajī munīśwara,
prajña ‌wruḥ ri kalīṅa niŋ pada kadi ‌wruḥ alawas anulus wicakṣaṇa,
Èṅgal paŧya ri kaprayogan i ruṣit niŋ aji kadi tĕmaḥ saraṣwatī*

:104:\:10:\:15:. Umwat śīǥra tuwuḥ nirāhayu sawaŋ salaga niŋ asanāṅṛĕṅö gĕṛĕḥ,
tapwan ‌wruḥ riŋ iraŋ dahat kalukaran tapiḥ awuda wudāgĕlaŋ  gĕlaŋ,
tan pèndaḥ lĕṅĕŋ iŋ wuluḥ gaḍiŋ i kāla ni pamilĕt i luṅgaḥ iŋ gaḍuŋ,
mambĕt mađya nirāwĕlū buṅaḥ i waṙṇna nika kadi giliŋ giliŋ kuñit*

:105:\:10:\:16:. niṙwwā tan paguṇa ŋ pupuṙ pinakapahyas ira tĕwas awèḥ kram iŋ muꝁa,
dūrāṅhaywana tan padon sipat irāṅlĕtuhi ri hĕniŋ iŋ matābiru,
lāwan taŋ paṅĕluk lĕṅĕn wiꝑala yèka karaṇa ni halis nira n tikĕl,
wyaṙŧāŋ tūlahanānukĕṙ nukĕri tan wuruŋ amaṅunakĕn sṛĕt iŋ susu*

:106:\:10:\:17:. sumraŋ śraŋ mata wahw atön ri lĕṅĕŋ iŋ gĕṛĕḥ aṅirim irim lawan riris,
Aṅlūd ry ambĕk ira n rimaŋ taṅis ikaŋ ƀramara kalilipĕn saḍĕk hṛĕbuk,
yan sorè ri huwus nirāhawu hawu ‌wruḥ amawa kalaṅön irèŋ natar,
Aṅhĕmban karas èsi ƀāṣa pinakānak anakan ira tan saḥ iŋ tanaḥ*

:107:\:10:\:18:. piṇḍa dwādaśawaṙṣa kāla ni wijil nira rumara rara n hanè dalĕm,
yan paṅhyas hyasi moǥa tan kawanĕhan tiniru tiru sadè nirāṅhyasi,
sotan ta ŋ hyaŋ iŋ Indraloka kapana n tan apĕnĕda tĕmahnya mānuṣa,
lakṣmī niŋ nagarāhulap mulat i rūpa nira n ahayu katwaŋ iŋ tulis*

:108:\:10:\:19:. miṅkil tapwan agöŋ payođara nirāṅlĕwihi buṅaḥ i tuṅtuŋ iŋ gaḍiŋ,
hyaŋ hiŋ tāman aṅiṇḍarat sĕmu ni rūpa nira n ahayu muṅgu riŋ taman,
tistis lālana tan hanāṅiriṅakĕn laku nira kadi tan tuhan tuhan,
molaḥ sumpiŋ irāṣanālum awĕnĕs baṅun awĕdi ri luñcip iŋ mata*

:109:\:10:\:20:. paṅrāt niŋ kalaṅön tinuṙwwakĕn irèŋ watu karaŋ aṅilo wway iŋ ranu,
tan śoƀā humiriŋ lumaḥ makakaraŋ hulu lĕṅĕn ira mūṙcꞓitāṅligā,
paṇḍan raṅkaŋ aṅöbi tan panisi mātra ri sira n apulaŋ lawan hṛĕbuk,
Amṛĕm kaṙwwa karas lĕṅĕŋ kadi ṭikā piniturun inamĕṙ sakèŋ puḍak*

:110:\:10:\:21:. maṅkin maṙmma narèndra māsiḥ anĕkāni samaṅinakanè manaḥ nira,
budđi śrī paramèśwarī suꝁa makānak i sira samanaḥ nirènariḥ,
maṅkè n tan hana wahw atakwan ahiḍĕp nṛpati tĕka sirāṅhĕmū guyu,
maṅgĕḥ budđi nirājajaṙ lawan anak nira baṅun aṅabèhi jīwita*

:111:\:10:\:22:. saŋ ƀojānak irātuhāpagĕḥ ikaŋ guṇa ri sira paṅa‌wruḥ iŋ ratu,
sākṣāt prāṇawa īśwara nṛĕpati kāsiḥ ira sira suśīla nītimān,
Aṅhiŋ rakwa pakö narèśwara ri ƀūmi nira sira sadā janapriya,
maṅgĕḥ rowaŋ irāṅadĕg ri hiḍĕp iŋ mulat i suꝁa nira n paḍāpagĕḥ*

:112:\:10:\:23:. ndan griŋ saŋ praƀu saṅṣayābwat atĕlĕb maṅinak inaki tan tulus waras,
tĕṅrān iŋ hurip iŋ śarīra paḍa rūkṣa mawaraḥ i tĕkā nikaŋ pati,
yèkā hètu nirāṅutus maṛĕka riŋ dwijawara ṛṣi śaiwa sogata,
mwaŋ mantrī winĕkas wĕkas nira n anak nira sumiliha ratwa haywa lèn*

:113:\:10:\:24:. sakwèḥ saŋ winĕkas wĕkas paḍa tĕñuḥ twas ira kahĕnĕṅan mulat juga,
dè niŋ duhꝁa tumon i kāsy asiḥ i saŋ kawĕkas ira dumèḥ sirāṣiha,
mojaṙ mātra pĕgat pĕgat wĕkasan amriḥ asayut amĕlas mĕlas haṛĕp,
luḥ lāwan sĕkĕl iŋ taṅis duluṙ i dè nira sumahuṙ i śabda saŋ praƀu*

:114:\:10:\:25:. hè nāŧaṅku huwus kapaṅku wacana nṛĕpati raṣa nirāwĕkas wĕkas,
An saŋ ƀoja gumantya ratwakĕna yadyapi pĕjaha mĕnè narèśwara,
ndan lwiṙ wyaṙŧa ḍawuḥ ni śabda naranāŧa ri sama maṛĕk aṅlawad lawad,
Āpan‌ ṅhiŋ sira kèṅĕ kèṅĕt alawas kumalilirana kapraƀun haji*

:115:\:10:\:26:. śaktin dè naranāŧa haywa lĕsu saŋ praƀu tahapana wèdya kinkinĕn,
śrī dèwīndumatī katoliha katon uwuḥ uwuha nira n katiṅgala,
mwaŋ saŋ ƀoja sirānwam aṙdđa kapalaŋ wĕkasakĕna narèndra riŋ prajā,
ndān amriḥ mriha saŋ praƀu syapa parāśrayana sama maṛĕk mĕnè n kari*

:116:\:10:\:27:. nāhan liŋ sama maṅlawad lawad i saŋ praƀu lara nira mèmbuḥ aṅlarè,
wahw āṅlumpuhi saṅṣayāmaṅĕti roga nira wawaŋ alum sirāwĕnĕs,
tan polaḥ sira tan kĕḍap ṅuni ṅuni n paṅucapa sira kèwalāturū,
ṅhiŋ maṅguḥ kalawan miṅĕl sahuṙ ira n tinaña tañan i dè nirālara*

:117:\:10:\:28:. satya śrī paramèśwarī tan awĕdīŋ pati tumuta ri līna saŋ praƀu,
ndan dèwīndumatī tinoliḥ ira kāsy asiha nira mĕnè n katiṅgala,
mwaŋ saŋ ƀoja paḍānwam anwam anaṅis paḍa wihikan i tībra saŋ praƀu,
kāliḥ kāliḥ irāpupul tinaṅisan pinĕkul ira nĕhĕṙ sinuṅkĕman*

:118:\:10:\:29:. Ꜽ ƀojaṅku wĕkaṅku haywa tan asiḥ kita bapa riy arinta kāsihan,
putrīṅkwi indumatīṅku ƀaktya ri kakanta kita sarika samƀawāsiha,
Anwam kāri tuhanku dèṅku kawĕkas riŋ iña lawan uwāmalaṙ tuha,
himpĕṙ hantiga niŋ manuk taḍahasiḥ sy anaku tinuwawākĕn iŋ wanèḥ*

:119:\:10:\:30:. wuṅṣw amwīta bibinta matya tumutè kapati saŋ ahulun‌ ṅhulun tuhan,
lwāmbĕk māsku saŋ aprihèŋ ƀuwana sĕmbahĕn iŋ amawa rāt kitānaku,
Ꜽ putrīndumatīṅku māsku t ahurup tapiḥ alaḥ ibu kènku kènakĕn,
soṅṣoṅaṅkwa tapihta kaṙwwana lawan haji lĕpasa mamukṣa mukṣana*

:120:\:10:\:31:. sĕmbaḥ ni ṅhulun alpađaṙmma ri padadwaya paramawiśèṣapaṇḍita,
pun dèwīndumatī kayatnakĕna dè wiwuđapati bapèbwa māsiha,
mwaŋ saŋ ƀoja muwaḥ wuruk wurukĕn iŋ nagara palaṙ aniṙwwa saŋ praƀu,
waṙṣājñāna parāđipaṇḍita dumadyakĕna kawijayanya riŋ prajā*

:121:\:10:\:32:. nāhan liŋ paramèśwarī tucapa saŋ praƀu kasiḥ aṛĕp aṅhiḍĕp lara,
saŋ hyaŋ jīwa hanè gulū nira lawan kĕtĕ kĕtĕg ira saṅṣayāsamun,
sāmpun kāku pasāra sāra ni waraḥ yatiwara rinĕgĕp narèśwara,
tan simpaŋ kadi dè nirāṅayatakĕn panaḥ aṅĕnani dè nirāṅhiḍĕp*

:122:\:10:\:33:. tṛṣṇābanđana riŋ śarīra pinĕgat nira manaḥ ira kèwalāhĕniŋ,
sadyotkranti linakṣyakĕn pataṅananya tumutupana simpaŋ iŋ hĕnū,
lāwan mantra nikā ndatan dwa sira saŋ praƀu wiƀu riŋ awak wawaŋ mĕsat,
kèwalyāśraya sūkṣma māri kahiḍĕp mamaṛĕṅi śiwamāṙgga dug mĕṅā*

:123:\:10:\:34:. sāmpun māti narèśwarātri sakaḍatwan anaṅisi pĕjaḥ nirālara,
śrī dèwīndumatī muwaḥ tinaṅisan kapati lumay awak nirāwĕnĕs,
mādan śrī paramèśwarī maṛĕk anĕmbaḥ i śawa haji satya sādara,
mājaṙ yan sira milwa matya pawaraḥ nira karaṇa ni luḥ niŋ aṅṛĕṅö*

:124:\:10:\:35:. hè nāŧaṅku nihan‌ ṅhulun praṇata ƀakti tumuta saparanta tan saha,
yadyastun kita dèwatāŧawa manuṣya huluna pakĕnaṅkwa dè haji,
putrī putra rarā sĕḍĕŋ mĕṛĕ mĕṛĕḥ kaŧamapi tan ikā katoliha,
patṛĕmta praƀu yèki haṇḍĕmana ni ṅhulun amaḥ aku suṅṣuŋ iŋ hĕnū*

:125:\:10:\:36:. nā liŋ śrī paramèśwarī nĕhĕṙ apatṛĕm amĕkasi hurip sirāṣĕgu,
himpĕṙ waṙṣa tibā nikaŋ luḥ i widaṙƀanagara humilī mawaḥ wahan,
sambat sambat ikaŋ sarājya gumĕṛĕḥ kadi kĕtĕṙ i gĕṛĕḥ niŋ ampuhan,
tawwan riŋ kusumāṅjraḥ iŋ masa kapat paḍa ni taṅis ikā n rinĕṅwakĕn*

:126:\:10:\:37:. prāpta ŋ truḥ kadi sĕmbu sĕmbuṙ i jajāṅawara ri gĕmuḥ iŋ payođara,
waṙṇnākāra nikaŋ kuwuŋ kuwuŋ apiṇḍa pupuk i rahi kèṅgutan halis,
polaḥ niŋ kilat iŋ tawaŋ kadi kĕḍap niŋ asamaya kapaṅgihèŋ taman,
his hīs niŋ bañu muṅgu riŋ taṛĕtĕpan kadi luḥ iŋ anaṅis pinaṅkwakĕn*

:127:\:10:\:38:. muṅgw iŋ maṇḍyusa kāli kāliḥ ira moǥa kadi kinasut iŋ pasaṅgaman,
kèṅĕṙ mātra gulū narèndramahiṣī kadi cala cala tan panūt kinol,
piṅgiṙ niŋ kanin iŋ jajāsĕmu miraḥ kadi karagĕt i tuṅtuŋ iŋ kuku,
rāhĕn siñjaŋ ira n lumè miṅay awaṙṇna wahu kawawa dè narèśwara*

:128:\:10:\:39:. śrī dèwīndumatī lĕwĕs lara nira n panaṅis asidĕhāṅurè gĕluŋ,
mambĕt mađya nirāṅgaluṅgaŋ araras tĕṅaḥ ira sumawè ri saŋ pĕjaḥ,
tan kèwran lukaṙ iŋ tapiḥ wijil i luḥ nira tan inusapan hanè muꝁa,
sambat sambat irāṅṛĕmĕk hati raṣanya karaṇa ni taṅis niŋ aṅṛĕṅö*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:129:\:11:\:1:. Ahā bibi haji ndi sihta winaliṅku ta kita tulusāsihè ṅhulun,
muwaḥ bapa haji ndi sihta palakunkwa tulusa ni wĕlasta ri ṅhulun,
Ujaṙtta kita ṅūni kāsihana niŋ jagat anaku sadā pakāśrayan,
jagat karika māsihèṙyy aku kita pwa paḍa tan awĕlas maṅaṙyyakĕn*

:130:\:11:\:2:. praƀuṅku kita kāliḥ ĕndi parananta pawuṅu sakaṛĕŋ waraḥ ṅhulun,
yan iŋ śiwapadāŧawèŋ haripadāŧawa lĕpasa kunaŋ sakèrikā,
ṅhulun tumuturāpa don iŋ ahurip wiꝑala yan apasaḥ lawan kita,
patiṅku hawanaṅkwa muṅṣiṙ i padanta bapa tañakĕnèŋ kadèwatan*

:131:\:11:\:3:. pulahta humĕnĕŋ diṅaṙyyan asagaṙ ndi kari culu culuhta ri ṅhulun,
nihan‌ ṅhulun anakta paṅkwakĕn aḍātiśaya bapa kita n huwus pĕjaḥ,
prayojana ni dèṅkw asambat akusā baribinana kita n paḍāturū,
palaṙ palaṙ awuṅwa dè ni panaṅisku nĕhĕṙ ajara māsku cĕp tuhan*

:132:\:11:\:4:. nihan tĕtĕlakĕn hatiṅku bibi muṅgaḥ akĕsĕl ahĕnĕk tĕkè jaja,
muwaḥ priḥ i mataṅku tīsana rahup rahupana bibi bawwa bawwana,
pilī  piliṅan i ṅhulun dumadak aṅhĕlu pupukana tulya tulyana,
guluṅku kadi mèḥ kahötana raṣanya n anaṅis i patinta sĕmbuṛĕn*

:133:\:11:\:5:. ri kāla ni huripta ṅūni bibi sāhasa kita sahasāṅabĕt‌ ṅhulun,
hasiḥ bapa hajī ṅhulun tĕka sirānuluŋ aṅusapi luḥ mamaṅkwakĕn,
mataŋ ya bibi maḥ palu ṅhulun alaḥ pawuṅu sakahaṛĕp‌ ṅhulun habĕt,
ndya sī yan anuluŋ muwaḥ bapa hajī ṅhulun atĕhĕṙ ataṅguhè kita*

:134:\:11:\:6:. syapèka śaraṇāśrayaṅkwa ri pĕjahta bapa haji nihan dudut‌ ṅhulun,
Apan kaka turuŋ wĕnaŋ śaraṇa ni ṅhulun apituwin anwam iŋ wayaḥ,
kadaŋ kadaŋ adoḥ sirāṣiḥ alĕbāmihutaṅanana sī kadi ṅhulun,
mataŋ yan anakanta riŋ suruwayan‌ ṅhulun alaḥ alapĕn maran pĕjaḥ*

:135:\:11:\:7:. Aḍā hyaŋ aparan ta koŋ wiđi ṅaranmu tan awĕlas adĕṅky anon suꝁa,
bapaṅku sira māti dèmu mapa doṣa nira huwus akīṙtti riŋ jagat,
lawan bibi tumūt praṣidđa tika ko muwaḥ amĕjahi tan pakāraṇa,
mataŋ ya wĕtu ko rwa sānak aku patyani saha bala dèmu hĕntyakĕn*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:136:\:12:\:1:. nāhan sambat irānaṅis kaḍĕḍĕtan lara hati nira tan wĕnaŋ kinöl,
simsim wāhu hilaŋ maṇiknya kalĕbū paḍa paḍa nira niṣpraƀākucĕm,
dady ātèja katonan iŋ rahina tan parawi wĕṅi tiniṅgal iŋ wulan,
saṅkè rūpa nirāṣawaŋ kaṛĕbahan gunuŋ alara ri līna saŋ praƀu*

:137:\:12:\:2:. paṅdè niŋ wiđi tan wĕnaŋ winađa tiṅhalana kasiḥ aṛĕp suputrikā,
kāṙyy anwam ri pĕjaḥ narèśwara samaṇḍyusa sira kalawan narèśwarī,
dè niŋ duhꝁa kĕdö sirāmalaku milwa maṅatigana maṇḍyusè dalĕm,
patṛĕm wahw inunus nirènayatakĕn ri jaja kaka kakākrak aṅṛĕbut*

:138:\:12:\:3:. maṅkin ǥūṙṇnita śabda niŋ wwaŋ anaṅis wĕdi kaluputanèŋ nṛpātmajā,
Āpan budđi nirāṅhuwus huwus apakṣa pĕjaha tumutè narèśwara,
göŋ tṛṣṇāsiḥ arāma rèna kapĕgan kapati pati sirālarānaṅis,
drāk sidđānĕmu duhꝁa niŋ dadi manuṣya paṅawaśa ni śāpa saŋ‌ ṛṣi*

:139:\:12:\:4:. saŋ ƀoja prihati n tumon kasiḥ aṛĕp ny awak ira kari dè narèśwara,
kady agriŋ sira dè ni duhꝁa nira tan saḥ anaṅis i dagan narāđipa,
Āśāƀūta marambĕhan wĕtu ni luḥ nira mulat i narèndrakanyakā,
maṙmmāmaṅku pĕgat pĕgat sapitutuṙ nira tuna tuna dè nikaŋ taṅis*

:140:\:12:\:5:. rakryan haywa wiraṅṙwwaŋ induŋ ĕnĕbĕn ta pamanas i laranta tīsakĕn,
riŋ swaṙggasŧa narèndra sāmpun atuhāpituwi huwus akīṙtti riŋ jagat,
pakṣa kṣatriya rāka rakryan apagĕḥ wĕnaṅa śaraṇa rakryan iŋ hayu,
ṅhiŋ yan māti kakanta mamriḥ iŋ ayun kita pĕjaha tumūta ri ṅhulun*

:141:\:12:\:6:. haywāśālara duhꝁa yan bapa haji mwaŋ ibu haji pĕjaḥ sirādulur,
yāwat janma ṅaranya tan hana tuwuḥ watu kaluputa saṅka riŋ pati,
tan pèndaḥ kadi cakra niŋ raŧa tĕka ŋ dadi niyata midĕṙ puriḥ nika,
saṅkèŋ mṛtyu tĕka ŋ hurip kunĕŋ ikaŋ pati niyata mijil sakèŋ hurip*

:142:\:12:\:7:. māyākāra hanèŋ cṛĕmin paḍa nikaŋ dadi sahana hananya tan‌ sŧiti,
himpĕṙ pādapa tan wuruŋ manirarāmĕkasi tuha tuwuhnya tan lanā,
tiṅkaḥ niŋ hurip iŋ manuṣya juti tattwa nika tan alawas wawaŋ hilaŋ,
kintw īkaŋ pati jāti tattwa nika tan‌ kṣaṇika pinakađaṙmma niŋ dadi*

:143:\:12:\:8:. Èman ṅwaŋ lumĕkas mamèt pati sakèŋ lumĕkasa ri kapètan iŋ hurip,
pöṅpöṅĕn ta huripta yogya dadahanta makahuluna dè munīśwara,
Āpan yan ‌wruḥ i ƀèda saŋ rwa kalawan ‌wruha ri pasamudāya niŋ tiga,
Icꞓā nora kasaṅśayèŋ hala lawan hayu niyata luput sakèrika*

<wisaṙjjita> – ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

:144:\:13:\:1:. kumwa kunaŋ liṅa rakryan apa hayu nikaŋ hayu yan gawayĕn,
ri ‌wruḥ i saŋ rwa ƀinèda lawan i sira saŋ tri tinuṅgalakĕn,
kumwa kunaŋ liṅa rakryan apa hala nikaŋ hala yan gawayĕn,
ri ‌wruḥ i saŋ rwa ƀinèda lawan i sira saŋ tri tinuṅgalakĕn*

:145:\:13:\:2:. siṅgiḥ ujaṙtta ri saŋ kṛtasamaya wiśèṣa paṅa‌wruḥ ira,
kwèḥ nira riŋ nagarèŋ acala paḍa tikā pinakoṅgwan ira,
ndin rakĕta ŋ suꝁaduhꝁa ri sira satatābrata tan palabuḥ,
lokaparāśraya kāraṇa nira magawè hayu tan wipaŧa*

:146:\:13:\:3:. saŋ ‌wruḥ i saŋ wĕkas iŋ samaya winuni dè paramādiguru,
kèwala śudđa manaḥ nira linĕtu lĕtuḥ kapanālĕtuha,
wāhyaśarīra pinucꞓa nira ri tĕka niŋ pati tan ginĕgö,
jñāna wiśèṣa śarīra nira taya śarīra nirèŋ wĕkasan*

:147:\:13:\:4:. wwaŋ magawè hayu yan ‌wruḥ i sira saŋ amukti gawènya hayu,
tan dadi tan luput iŋ hayu hayu ni gawè nika tan wiꝑala,
wwaŋ magawè hala yan ‌wruḥ i sira saŋ amukti gawènya hala,
tan dadi tan luput iŋ hala hala ni gawè nika tan wiꝑala*

:148:\:13:\:5:. wwaŋ magawè hayu tan ‌wruḥ i sira saŋ amukti gawènya hayu,
tan dadi tan tumĕmu ŋ hayu hayu ni gawènya tumūt maṅiriŋ,
wwaŋ magawè hala tan ‌wruḥ i sira saŋ amukti gawènya hala,
tan dadi tan tumĕmu ŋ hala hala ni gawènya tumūt maṅiriŋ*

:149:\:13:\:6:. saŋ wiku gūḋa nihan wulatana mamaṅan tĕḍa riŋ pahĕhan,
tan tĕḍa tan śuci ta pwa sahana hana niŋ pinaṅan liŋ ira,
hètu nirāmbĕk alokika winulatan ajṛĕm apiṇḍa kasop,
śudđa nikaŋ pratipatti makalarapan uttama niŋ samaya*

:150:\:13:\:7:. māsku mataṅnyan ikaŋ hayu gawayakĕnanta sĕḍĕŋ mahurip,
paṇḍita towi yayā sira maṅulahakĕn brata tan kaluṣa,
budđy ahĕniŋ brata yoga tapa taki takinta maran kawaśa,
gĕgwana rakryan anĕmwakĕna wara waraḥ paramādiguru*

<giriṣa> ⏑⏑⏑| ⏑⏑⏑| – – – | – – ⏑| ⏑⏑⏑| ⏓

:151:\:14:\:1:. Anĕmu nĕmu kĕtèkā saŋ sāmpun kṛtasamaya,
wihikan i raṣa saŋ hyaŋ tattwajñāna kalĕpasĕn,
tan uliḥ uliḥ iŋ aṅdoḥ saṅkèŋ pāda muniwara,
Uliḥ iŋ asaṅu tasyan ƀaktīŋ paṇḍita matuha*

:152:\:14:\:2:. Aṅinak inaka taŋ wwaŋ yāwat‌ jñāna pinakadon,
syapa ta sira mamaṅgiḥ tattwajñāna dudu gawè,
hana satata masèwā tan byaktanya pinihanan,
sukṛta juga maṅintè lāwan duṣkṛta maṅiriŋ*

:153:\:14:\:3:. hana sira guruputrānak niŋ paṇḍita nagara,
sahana nira ta rakwādṛwya ŋ‌ jñāna pakagurun,
taha tan ika panidđan wèt niŋ paṇḍita matuha,
Amilihi juga saŋ hyaŋ tattwèŋ uṅgwana rahayu*

:154:\:14:\:4:. Anak iŋ apirak akwèḥ ṅūnī nwamnya paḍa suꝁa,
sahana nika ta rakwāniṙww akwèḥ apirak ika,
taha tan ika panidđan wèt niŋ śrèṣṫa panariman,
Amilihi juga saŋ hyaŋ śrī tan siŋ kahanan ira*

:155:\:14:\:5:. kita yayi sĕḍĕŋ anwam priḥ saŋ hyaŋ raṣa kawikun,
pira karika musuḥ niŋ wikw aṅhiŋ nĕm ikaŋ akas,
Alahakĕn i dalĕm twas pèt siŋ soṅgwan ika raraḥ,
Alaha pĕjaha rakryan yèki swaṙgga ṅaran ika*

<basantatilaka> – – ⏑| – ⏑⏑| ⏑– ⏑| ⏑– ⏑| – ⏓

:156:\:15:\:1:. nā dè nirāwara waraḥ ri narèndraputrī,
tapwan tĕtĕs tinuna sanđi nikaŋ prayoga,
Anwam suśīla guṇamanta kṛtopadèśa,
saṅkè paṅajyan ira ka‌wruḥ irāđiguhya*

:157:\:15:\:2:. śrī putrikā kapĕnĕtan humĕnĕŋ tumuṅkul,
sāmpun ƀinasmi śawa saŋ praƀu dè munīndra,
muṅgw ī taman sira cinaṇḍi lawan sudèwī,
sampūṙṇna bapra nira ratna mahāpraƀāwa*

:158:\:15:\:3:. saŋ ƀoja sāmpun aṅadĕg ri widaṙƀarājya,
swasŧā saƀūmi nira ƀakty anukūla sāđu,
mawwat paḍāmarahakĕn ri suꝁanya rakwa,
Anwam muwaḥ nṛpati liṅnya muwaḥ manĕmbaḥ*

:159:\:15:\:4:. sāmpun sirāyugala ratna wiśèṣaputrī,
rājāṅkurāwilĕt ikaŋ pakuṛĕn sawanđu,
soluṙ lulut sahati lĕṅlĕŋ aluṅluṅan kuŋ,
saśrī sakĕmbaŋ alaṅö sakurā sawīja*

:160:\:15:\:5:. kaywan ragas paḍa nikaŋ nagarī widaṙƀa,
riŋ wṛdđarūpa haji dèwata lahru sākṣāt,
maṅkè n praṣidđa kadi kaywan aron akĕmbaŋ,
śrī ƀoja maṅdani sirānwam apiṇḍa ṛĕṅṛĕŋ*

:161:\:15:\:6:. wèt niŋ kṛtā ri paṅadĕg haji nora duṣṭa,
ramya ŋ hĕnū tĕgal ayun tĕka riŋ wanādri,
wāni ŋ wwaŋ aṅhaliwatīriya tuṅga tuṅgal,
Aṅhiŋ gaḍuŋ luŋ ika maṅhabĕt aśriŋ oliḥ*

:162:\:15:\:7:. mantrī nirātuha tuha dwija śaiwa bodđa,
kāsiḥ kapaṙccaya narèndra wĕnaŋ marè jro,
prajñèṅgitajña ginulaŋ halu riŋ wiwèka,
sojaṙ niŋ āgama tinūt nira tan wimāṙgga*

:163:\:15:\:8:. söḥ śāla đaṙmma kuṭi kīṙtti narèndra riŋ rāt,
wwaŋ śrèṣṫi đaṙmma ginawè nira sāri sāri,
wwaŋ duṣṭa moǥa kapitūt milu đaṙmmabudđi,
solaḥ swaƀāwa haji tan dadi tan tinūtnya*

:164:\:15:\:9:. śrī ƀoja sāmpun apagĕḥ siniwīŋ kaḍatwan,
Okĕṙ tumiṅhal i saŋ Indumatī hanè jro,
Āpan samāsa niŋ akaṙmma wayaḥ nirāgöŋ,
Aṅhiŋ swayĕmbarakĕnèṅĕt iṅĕt narèndra*

:165:\:15:\:10:. nā dè nirāṅiṅĕt iṅĕt kalawan sudèwī,
sāmpun wināhyakĕn irè kulawanđu ri jro,
riŋ saṙwwasidđi tuwin amṛĕtayoga tĕmbè,
höman hajīnarahakĕn para taṇḍa mantrī*

<śāṙddūlawikrīḍita> – – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

:166:\:16:\:1:. Èñjiŋ śrīndumatī kinon maṛĕka kāliḥ saŋ sunandāṅiriŋ,
lāgy āmūṙṇnama mopawāsa ya ta maṅdè suṅkawā niŋ hati,
tistis mèḥ tumibā ŋ ḍawuḥ wwalu lumampaḥ tan kwa dè niŋ harip,
mukṣa lwīṙ amarāśrayè muꝁa nira śrī niŋ wulan tan lumöŋ*

:167:\:16:\:2:. sāmpun prāpta sirè dalĕm praṇata maṙmmātwaŋ ri jöŋ saŋ praƀu,
lāwan śrī paramèśwarī sira sinambaḥ māsiḥ aṅliŋ ṛĕsĕp,
Om rakryan pada nīlakaṇṫa kinaƀaktyantāstu dīṙǥāyuṣa,
swasŧā tuṅgalĕn iŋ manuṅgali jagat māskw ību nā liŋ nira*

:168:\:16:\:3:. mojaṙ saŋ praƀu māsku tan tugĕta niŋ twastān inundaŋ mami,
rākanta prihati n haṛĕp mamituhè māsku ndan èwĕḥ juga,
saŋ ratw āsiha lèn sasamƀawa muwaḥ yèkī pinèt ni ṅhulun,
kady amrat mrati mās juga ṅwaŋ amagantākĕn puriḥ niŋ dadi*

:169:\:16:\:4:. yāwat đaṙmma ṅaranya riŋ dadi manuṣyāwās hiwĕḥ yan pinèt,
lwiṙ sūkṣmā maganal ƀaṭāra gumawè tiṅkahnya yan maṅkana,
yadyastun jalu jalw amèta sawawanyèŋ janma haywāsali,
byaktèwĕḥ niki kimpunaḥ kita yan iŋ‌ strī strī n mamèta priya*

:170:\:16:\:5:. saṅkṣèpanya kita swayĕmbarakĕnaṅkwānugrahaṅkwè kita,
sakwèḥ saŋ ratu hundaṅĕn pilihanantāsiŋ sayogyè hati,
yadyan hyaŋ palakunta māsku yugalantāmriḥ mrihaṅkwāṅhyaṅa,
Aṅhiŋ yan hyaŋ Anaṅga kahyuna hadè tan pāwak èwĕḥ pinèt*

:171:\:16:\:6:. nājñā saŋ praƀu yogya paṅkwakĕna dè saŋ mās maṇik niŋ purī,
Āpan māsa nira n prapañca saputĕn riŋ rāga dè hyaŋ‌ smara,
tan ‌wruḥ riŋ sahurāwiraŋ mata sira n paṅyogyanè saŋ praƀu,
tan maṅguḥ sira tan miṅĕl kadi liṅiṙ mās aṙcca paṅhyaŋ hyaṅan*

:172:\:16:\:7:. tan saṅkèŋ awalèpa kāraṇa nira n lwiṙ tuhwa monabrata,
kèpwan budđi nirātĕgĕg maṅucap agyā gyān haṛĕp mantuka,
wahw ādandan anĕmbahè nṛpati mojaṙ saŋ sunandāṅjawil,
Om yan om huwusĕn huwus liṅa ni māskw ālaḥ tuhan mājara*

:173:\:16:\:8:. tan kèwö pitutuṙṇnya dè nṛpasutā mantuk sirèŋ pamṛĕman,
strī strī mājaṙ ajaṙ gumanti humatuṙ prāptèñjiŋ akwèḥ maṛĕk,
moliḥ tīṙŧa binuṅbuṅan winalun iŋ handoŋ sakèŋ paṙwwata,
maṅdè śudđa ri budđi saŋ praƀu suꝁā sāmpun sirācāmana*

<puṣpacāpa> – – – | ⏑⏑– | ⏑– ⏑| ⏑⏑– | – – ⏑| – – ⏑| – ⏓

:174:\:17:\:1:. prāṣāda sꝑaṭikālaṅö ri tĕṅaḥ iŋ nūsāraras pañcuranya,
strī stṙyy āmaṅku puḍak winimba makaranya lwiṙ lĕṅĕŋ dè ni kuṅnya,
kady ahyunn amahāywa luṅṣuṙ i tapihnya n maṅligā yan hana wwaŋ,
lāgy ānaṅga susunya saṅka ri pacuṙ niŋ wwai ya tāṅdè ṅĕlihnya*

:175:\:17:\:2:. ri prāṣāda hanāṙcca ratna ri dalĕm‌ ndān aṙdđanārīśwarāhyaŋ,
wimba śrī naranāŧa dèwata lawan dèwī nirārok śarīra,
ṅkā saŋ ƀoja maṅaṙccana pratidināṅaƀyāsa ri swasŧa niŋ rāt,
kady āmakpak aṅastwakĕn ri jayaśatṙwwa śrī narèndra n pamūjā*

:176:\:17:\:3:. saŋ ƀoja ‌wruḥ i tattwa niŋ japasamāđi n đāraṇa đyānapūṙwwa,
mwaŋ tiṅkaḥ niŋ adèhaśudđi pinakānuṣṫāna yan rècakādi,
sāmpun kālap ulaḥ dwijèśwara mamūjā paŧya riŋ brāhmamantra,
saŋ hyaŋ kūṭarahasyamantra jinapākĕn dè nirātūt gaṇitri*

:177:\:17:\:4:. tatkāla nṛĕpati n paṅuccaraṇakĕn mantra stutī saŋ hyaŋ aṙcca,
tan polaḥ wiṣayāṅhiḍĕp ri sira saṅyogānta riŋ yogya yogan,
maṅgā tan lĕpara ŋ japastawa sĕḍĕŋ niŋ‌ jñāna n ènak tĕtĕpnya,
simpaŋ niŋ hati yèki kāraṇa nirānaṅhāra saŋ hyaŋ śiwātma*

<giriṣa> ⏑⏑⏑| ⏑⏑⏑| – – – | – – ⏑| ⏑⏑⏑| ⏓

:178:\:18:\:1:. ri huwus ira mamūjā līlā śudđa manaḥ ira,
Aṅusapi muꝁa saśrī dè niŋ candana karakĕt,
mijil aṅinaŋ aṅicꞓā riŋ wwai niŋ ranu maṅilo,
nĕhĕṙ anisigi dantè tuṅtuŋ niŋ gagaŋ inapi*

:179:\:18:\:2:. tucapa ta para mantrī śaiwa brāhmaṇa sugata,
paṛĕŋ apupul asèwa ṅkānè jro paḍa humatur,
nṛpati sira maluṅguḥ riŋ siṅhāsana kanaka,
Aṅiṅĕt iṅĕt i sidđā niŋ kāṙyya n gawayakĕna*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:180:\:19:\:1:. ndin kāṙyyèwĕha riŋ wicakṣaṇa sujanma lituhayu kawi priyambada,
ƀaktīŋ hyaŋ praƀu śakti đaiṙyya saha wānđawa saha bala kośawāhana,
yadyan sāgara tambakĕn satakĕnāŧawa wukiṙ alihĕn ratākĕna,
byaktāwās kawaśanya dè nira saŋ uttamapuruṣa wiśèṣa riŋ jagat*

:181:\:19:\:2:. śrī ƀoja pwa sira n praṣidđa guṇamanta saꝑala sira ƀūmipālaka,
prajñā śāstrawit iṅgita ‌wruḥ iŋ apālapan aṅinaki budđi niŋ maṛĕk,
Akwèḥ dṛwya nirāpramèya kadi sāgara papupulan iŋ wway iŋ nadī,
wany ānindita riŋ parākrama yan iŋ naya kadi ƀagawān wṛhaspati*

:182:\:19:\:3:. maṅkè pwa n hana rājakāṙyya gawayĕn kakaratala tĕkap narèśwara,
śrī dèwīndumatī swayĕmbarakĕnāmiliha  ratu sasamƀawè sira,
sāmpun saŋ praƀu motusan maminaṅè para ratu samayogya hundaṅĕn,
lāwan saŋ haja milwa winwitakĕn iŋ nṛpati raǥu katon tĕkā nira*

:183:\:19:\:4:. sāmpun höman irèrikā ta para taṇḍa sama sama samāṅhaṛĕp  gawè,
sorèṣuk gumĕṛĕḥ makakṛĕtug abaṇḍuŋ asahuran aganti loṙ kidul,
lèn taŋ wwaŋ maṅusuŋ lakaṙ lakaṙ ikā winaca wuhaya dè nikaŋ mulat,
Akwèḥ wwaŋ ka gĕrāḥ aṛĕp mulata wāhu mĕtu sinurakan muliḥ pacĕḥ*

:184:\:19:\:5:. Abwat hajyan ikaŋ humuŋ saha garantuŋ atabĕ tabĕhan paḍāsĕlur,
Agyā lagy aṅuhuḥ sirè haṛĕp alaḥ laku laku liŋ ikaŋ hanè wuri,
tuṅgul paṅhaṛĕp osik akṛĕp asinaŋ kumuliliŋ anamaṙ kuwuŋ kuwuŋ,
lwiṙ guntuṙ kamaṛĕkṛĕkĕn kayu pĕtuŋ priŋ asalĕsĕk agĕṇṭaḥ iŋ lĕbuḥ*

:185:\:19:\:6:. Èwĕṙ nora lĕgāŋ apaṇḍay anulis para lukis asipĕt mwaŋ aṅjahit,
sakwèḥ niŋ ginĕlaṙ ‌wruhāṅanam anam ‌wruḥ i suruhan ikā siliḥ tuluŋ,
solaḥ niŋ tama tan hanātaña ṅaranya huwus adu kabèḥ dinadyakĕn,
paprāṣan winaṅun paḍācarita paṙwwa piniturun atuṅgalan kaŧā*

<widyutkara> – – – |⏑⏑– |⏑– ⏑|⏑⏑– |⏑⏑⏑|⏑⏑⏑| – ⏑– |⏑⏑⏑|⏓

:186:\:20:\:1:. Èmbuḥ ƀūṣaṇa niŋ tĕkĕn wuwuŋ apūṙwwa karacanan ikā tĕkèŋ pamanisan,
lāwan tiṅkaḥ ikaŋ paṅastṙyyanan apaṙppat ahalĕp akilā paḍāhayu hayu,
dè niŋ mās pinakopacāra sinisik pĕñu pinakawuwuṅnya kumram asinaŋ,
lwiṙ digdāha riŋ astapaṙwwata sĕnö nika murub apadĕlwan iŋ‌ kṣititala*

:187:\:20:\:2:. Aśrī ramya ni dè nirāmahāyu rājya kaliliran apūṙwwa kādƀuta dahat,
miṅgaṙ bapra nikè dalĕm watu hitĕm kuṭa nikaŋ i yawā lumaṅkuŋ ahiṛĕŋ,
kulwan wètan agopurātiśaya loṙ kidul agupura piṇḍa maṙppat aruhur,
kṛṣṇākāra paḍāṅlunaŋ kadi gunuŋ kumukus i sĕḍĕŋ iŋ darāwṛĕg aputiḥ*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:188:\:21:\:1:. luṅhā ŋ wṛtta ri kāṙyya saŋ praƀu paḍādƀuta sahana nikaŋ wwaŋ ṅṛĕṅö,
wwaŋ wwaŋ pora ḍusun ḍusun paḍa haṛĕp wihikana mulatèŋ swayambara,
tan samwas raray aṅhwan iŋ tĕgal atakwan i tĕka ni gawè narèśwara,
salwiṙ niŋ baṇijèŋ pĕkĕn taliṅa lintaḥ anaḍaḥ ucapan gawè nika*

:189:\:21:\:2:. sāmpun prāpta samotusan humatuṙ iŋ nṛpati sĕḍĕŋ irān hanèŋ saƀā,
Ènak budđi narèndra dè ni panuwal para ratu raṣa tan wuruŋ tĕkā,
lumrā ŋ wṛtta tĕkè dalĕm ri ḍatĕṅāṙyya raǥusuta marèŋ swayambara,
twas niŋ‌ strī sakaḍatwan aṅdadak aluŋ turida paḍa rumūpakè sira*

:190:\:21:\:3:. strī strī haṙṣa pinöm pinañjiṅakĕn iŋ nagara ri pamihaṅnya riŋ yayaḥ,
tan haṙṣèŋ kawi rakwa rèna nika monaguṇa pisaniṅūn tumiṅhala,
ndan rakwèki hinuṙṇnya matya saka riŋ tuluyakĕna susatya riŋ priya,
liṅnya n kèwala tan hinanti ni papaṅgiha nika pĕjahèŋ panambaṅan*

:191:\:21:\:4:. tapwan māri taṅis taṅisnya n inalap hinaturakĕn i jöŋ suputrikā,
wrā niŋ roma maṅèkadèśa ri piliŋ piliṅan ika baṅun pamèṙ i luḥ,
Ènak riŋ wĕkasan manahnya mamalaṙ malaṙ i pada narèndraputrikā,
Āpan swāmi nikā kaṛĕṅwan i paṛĕknya ri saŋ Aja tĕwĕk nikāpasaḥ*

:192:\:21:\:5:. Antuk saŋ priya maṅdawākĕn inalĕm para kawi sumĕnāha riŋ kajaŋ,
yèki n rakwa kinonya kady aṅucapāmaḥ aku tuhan alap waca ṅhulun,
moǥa nyan ya kinonakĕn wacan ikā ri pamaca nika maṅdadak lumuḥ,
swāminyādadi pustakānuturakĕn hiḍĕp ika pinapagnya riŋ taṅis*

:193:\:21:\:6:. ṅūnī kāla nika n turuŋ maṛĕk i jöŋ nira ṅaran ika kèn mađūdakā,
saŋ mambaŋ mađusūdana priya nikā kawi taruṇa maṛĕk ri jöŋ haji,
wiđy āmiđyani kāraṇanya wirahènalapan alara luhnya tan pĕgat,
ndaḥ rakryan jayawaspa tèki wĕkasan ṅaran ika satĕwĕk nikā maṛĕk*

<A> kind of/ Aƀikṛti ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏑⏑| ⏓

:194:\:22:\:1:. para praƀu kaḍaṅhanan turida rāga nira sinaput iŋ‌ smarāmulaṅuni,
huwus katĕka kuŋ nirāhawan ujaṙ tuhun amĕlas aṛĕp riniptakĕn ira,
lawan punagi kèsy anambaha ri jöŋ nṛpawaraduhitā hana hyuna nira,
Akiṅkiŋ aṅalap kasoṙ paḍa tan apraƀu sahana nirāṛĕbut kahulunan*

:195:\:22:\:2:. wawaŋ nṛpatiputrikā rinĕbut iŋ hiḍĕp inaṅĕn aṅĕn raras raras ira,
hanan kahiḍĕp iŋ mađubrata ṛĕṅiḥ ṛĕṅiha nira n aṛĕs kapaṅkwa haraṣĕn,
lĕyĕp hayu nira n linaṅwakĕn amūṙtti kakawin inapus winèḥ amanisa,
hanè hati kinubđa kady apĕga kāraṇa nira mijil iŋ puḍak dadi ṭikā*

:196:\:22:\:3:. Adandan asĕnāha sañjata para praƀu ḍatĕṅa marè widaṙƀanagara,
lanāṅiṅĕt iṅĕt ri pahyasan irāṅinakana ri manaḥ narèndratanayā,
hanāṅdadak anat śarīra manahap nahap ahaṛĕp alantasa n winulatan,
paḍāṅalap alap sipat jĕnu mĕnuŋ hawu karaṇa suputrikā n ahaṛĕpa*

:197:\:22:\:4:. muwaḥ saŋ Aja sāmpun aṙppat akirè lumariṣa makamaṅgala dwijawara,
sahaśraśatakoṭi wīra winiđi nṛĕpati tumuta śakti sāmpun ayaśa,
pĕnuḥ sahana niŋ lĕbuḥ tĕkap i sañjata nika kumaluŋ pinañjĕṙ aṅadĕg,
Ikaŋ nagara dènya kady akalaṅan wihaga saŋ Aja moliha praƀusutā*

:198:\:22:\:5:. mijil sira śinaṅꝁapāṇyan i karaŋ ni patiga niŋ aśoka wahw asalaga,
Ikaŋ ƀramara haṙṣa riŋ kusuma muṅgw i taṅan ira marāṅisĕp tan awĕliŋ,
laki stṙyy aliwĕran hañaṙ hañaṙ apaṅgiḥ aduluṙ akaraŋ karaŋ sĕkaṙ arūm,
katampwan i kucuṙ nikaŋ wway atawiŋ tawiŋ i lawĕ lawö nikaŋ saraṣija*

:199:\:22:\:6:. I sāmpun i kaśaṅꝁapāṇyan ira mañjiŋ i dalĕm aduluṙ lawan dwijawara,
Anambaḥ aṅusap ri jöŋ nṛpati mamwit i ḍatĕṅa nirèŋ widaṙƀanagara,
sinuṅṣuŋ iŋ ujaṙ prahāsana nĕhĕṙ jumaya jaya jayā nirè paran ira,
Aum hanaku saŋ pakolihĕn i tiṅhal iŋ ahayu dumĕlwa jalwa raṣika*

:200:\:22:\:7:. kunaŋ pawĕkasaṅkwa haywa ta bapaṅku tan apĕnĕd iŋ ambĕk iŋ para paran,
rarè mara kita ndatan raraya dè niŋ amawa manaḥ atwaṅèŋ wwaŋ atuha,
Inuttama đanuṙdđarānaku taŧāpi tan ika paṅayāya riŋ kadi kita,
Ikaŋ guṇa ya tan paraṅkĕpana maṙyyada rahayu lawö hananya kapalaŋ*

:201:\:22:\:8:. Ikaŋ sakahawan ri ƀūmi ni bapaṅku pahayu kita rakṣakāṅanumata,
sapawwat ika hantusākĕna sasamƀawa haturakĕnanya māsku tariman,
Ujaṙku pituhunta haywa kita sāhasa maṅalapa wastu mūlya tinĕṅĕt,
praṣidđa kadaŋ iŋ jagat kita dumadyakĕna suꝁa nikā mataṅnya pahayu*

:202:\:22:\:9:. pamitran alawas ṛĕsĕp karaṇa niŋ wĕnaŋ aṅalapa wastu tan pamalaku,
yan iŋ wiṣayarāmajātaka purihnya karaṇa niŋ anĕmwa mās pirak ika,
karāṣikaguṇan ya kāraṇa niŋ oliha raras i manaḥ niŋ adyaḥ araras,
kaśaktin aƀimāna kāraṇa niŋ aṅraraḥ aṅalapa rājya niŋ ripukula*

:203:\:22:\:10:. sirat sirat i dè narèndra raǥu mojaṙ amanis amađaṙmmakĕn ri saŋ Aja,
minuṣṭi pinakādidèwa hiniḍĕp raṣa nika kinayogyakĕn pinituhu,
putus niŋ ađamā tan ahyuna rumĕṅwakĕna ri pitutuṙ nirāhayu dahat,
ya kāraṇa narèndraputra makacāmana rarab i lĕbū ni jöŋ narapati*

:204:\:22:\:11:. ri sāmpun ira mamwit iŋ nṛpati saṙwwi laku nira marè narèndramahiṣī,
hanāṅhaḍaŋ awèḥ sĕṛĕḥ saha taṅis wagĕd ahayu hinĕmban iŋ kaka kaka,
kataṅgamaŋ awèḥ sĕpaḥ nṛpatiputra nĕhĕṙ amuhun amriḥ aṅhari hari,
tapiḥ saŋ araras pininta nira mūlya basahan ira raṇḍi paṅhurup ira*

:205:\:22:\:12:. byatīta ri huwus nirāṅucap ucap tĕka sira ri taman narèndramahiṣī,
lĕṅĕŋ kadi kadèwatan halĕp ikāpan ajuraŋ awukiṙ mapājaṙ ajaran,
maèṙttali pinañcuran jinalatuṇḍa tinalaga ri soṙṇnya kādƀuta dahat,
Ikaŋ kaka kakānwam adyus anĕṅaḥ lawan anak anakanya kètaka miṅiŋ*

<kilayu> Anĕḍĕŋ – – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓

:206:\:23:\:1:. kalpadruma taruwara pārijāta winaṅun bwat asana sakapat,
Aƀrāṣinaŋ asĕmu sakèŋ kadèwatan ululnya kanaka pinahat,
jinriṅjriŋ iŋ anak anakan maṇik cinaturaṅga lumarap amiraḥ,
mās jaṅga katiraḥ awilĕt pralĕmba nika riŋ taṛĕtĕpan alaṅö*

:207:\:23:\:2:. ṅkānā nṛpatisuta maṛĕk ri rèna nira sādara satiru tirun,
Amwit lumariṣa ḍatĕṅèŋ widaṙƀanagarī bibi nira wihikan,
maṙmmāsiḥ awĕlas asĕgĕḥ mamakpak amapag riŋ ucapan amanis,
niṙwwiǥna kita bapa jayèŋ swayambara sadāṅalahakĕna ratu*

:208:\:23:\:3:. rakryān aṅinaṅa tanayaṅku māsku mapa hètu niŋ awak akuru,
Agriŋ karika kita lawan wanèḥ brata kunaŋ karaṇa niŋ awĕnĕs,
haywānaku kaluṣa kitāhyun iŋ kajayaśatṙwwan anuta ri haṛĕp,
Akwèḥ ꝑala nika kaki saṙwwawiǥna niyatanya hilaŋ alaradan*

:209:\:23:\:4:. ndan rakwa kadamĕlan ikaŋ swayambara kahop riŋ anakĕbi rara,
sakwèḥ para ratu pininaŋ ya tèka pilihĕn sakahaṛĕp alapĕn,
dè ni ṅhulun ahiḍĕp i budđi saŋ rara kapan haṛĕpa riŋ atuha,
ṅhiŋ kahyuna nika ratu cakrawaṙttitanayāguṇa kawi taruṇa*

:210:\:23:\:5:. rakryan pwa saꝑala wĕka cakrawaṙtti tuwi śakti wihikan aṅaji,
siṅhākṛti tuhu tuhu siṅhaputra wĕnaŋ uṅṣiṛĕn iŋ aśaraṇa,
byaktānaku mamĕnaṅa riŋ swayambaraṣaƀāṅalahakĕna ratu,
tan sĕṅgahĕn aṅalĕm anak syapèka kadi māsku lituhayu wani*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:211:\:24:\:1:. tatkālè paṅucap narèndramahiṣī tucapa ta para ratnakanyakā,
Osik tan pakawanwan agyaŋ i ḍatĕŋ saŋ Aja kadi hañaṙ hañaṙ mulat,
tan pātmā kamatĕṅgĕṅĕn kalukaran gĕluŋ asidĕha tan hanāṅucap,
kady āhöm turidanya n osaḥ akĕcap lwiṙ anicipi manis nṛpātmaja*

:212:\:24:\:2:. wwantĕn lwiṙ śaśiwimba wāhu mijil aṅḍaḍari hayu nikānwam iŋ wayaḥ,
Aṅgöŋ mabrata śuklapakṣa nika paṅlwaŋ i manaḥ ika tan wĕnaŋ licin,
rāganya n dadakan tumaṅgal i ḍatĕŋ nṛpasuta kadi tambwaŋ iŋ wulan,
kṛṣṇākāra tĕṅahnya dè ni tapak iŋ suḥ asĕmu  sĕmu rāhw añumbana*

:213:\:24:\:3:. lèn taŋ lwiṙ pranitādagaŋ kira kiranya sumikĕpa wĕkas nṛpātmaja,
kapraŋ rwèpu kataṇḍĕgan turida tan patahĕnan aṅagĕm pralāpita,
toḥ toḥ nyān iŋ agĕgwan ambĕk apagĕḥ mapa tiki n alaḥ aṅgĕgö smara,
Aṅlampwāṅusirè padadwaya nirān panikĕlakĕna tuṙ humaṇḍĕma*

:214:\:24:\:4:. strī saṅṣāra sarāga mohita sawaŋ wana gahana kalahṙwwan iŋ kapat,
trāṣa twasnya kakiṅkiṅan ginĕsĕṅan pinarawaśa tinunwan iŋ‌ smara,
norānīsi manahnya kèwala panasbaran alisuḥ aṅölakĕn lara,
maṅkè pwa n kaṛĕṅö gĕṛĕḥ saŋ Aja mañjiŋ aluŋ asĕmi kuŋ nikāsĕwö*

:215:\:24:\:5:. Èndaḥ budđi nikaŋ wanèḥ tĕkap ikāmawa turida luput linakṣaṇan,
muṅkuṙ tan huniṅè ḍatĕŋ saŋ Aja mañjiŋ asila ri haṛĕp narèśwarī,
ndan dènyāhyas apahyasan dudu dudū hiniraṅakĕn ikè nṛpātmaja,
sūkṣmākāra ni raśmi raśmi ni wulatnya n araras apadĕlwan iŋ cṛĕmin*

:216:\:24:\:6:. kanyā rwaŋ siki ramya kāliḥ aṅisapwakĕn anak anakanya kètaka,
tuṅgal mājaṙ i putra putran ika māsku saŋ Aja sira rakwa maṅkata,
ndan haywākilayū tuhanku niyata ṅhulun inucap ujaṙ nikākalib,
maṙmmanyāpasaḥ ambĕk èṅgal apadudwan aṅuwahi pamitran aṅdadak*

:217:\:24:\:7:. strī strī sukṣĕka wahw agātra turidanya mijil i wijil iŋ payođara,
tan saḥ riŋ salukat gawè nṛpatiputra sinalukatakĕnya tan humuŋ,
ramyārūm kaṛĕṅö manisnya sinamèni pamawan ika riṅraŋ iŋ hati,
tan samwas ginarut garutnya hiniḍĕpnya saŋ Aja sahasāṅisapwakĕn*

:218:\:24:\:8:. sakwèḥ niŋ kumĕmit prapañca ni hatinya kumĕkĕsi taṅisnya riŋ karas,
Āpan budđi narèndraputra kadi tan tulusa duga dugāṅhalimbaṅa,
ƀakty ānĕmbaḥ i jöŋ ni rèna nira mĕṅgĕp amanis agawè wulat maliŋ,
luṅhā tan pracurānĕhĕṙ nĕhĕrakĕn manaḥ iŋ ahayu kāri sukṣĕka*

<A> kind of/ Aƀikṛti ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏑⏑| ⏓

:219:\:25:\:1:. mijil saŋ Aja kādƀutāƀinawa rūpa saŋ aṅiriŋ apan paḍāhyaŋ ahalĕp,
Ikaŋ gaja raŧāśwa sañjata saƀūṣaṇa nika dumilaḥ kasĕnwan aruṇa,
sumaṅgraha humèrakĕn wiđi nira n lumariṣa kumisik pasaṅǥa niŋ ujar,
baṅun jalada tan pakāla gumĕṛĕḥ ri taya niŋ aṅin aṅḍapuṙ saha kilat*

:220:\:25:\:2:. payuŋ  payuṅan iŋ lĕbuḥ kadi sĕkaṙ sinawuŋ apan anèkawaṙṇna sumĕkar,
Ikaŋ paṅuṅaṅan huwus winalunan wĕḍihan inupaṛĕṅga riŋ tulis ĕmās,
rarānwam inĕgĕḥ paṛĕŋ mijil amaṅguŋ asĕmu sĕmu lakṣmi niŋ masa kapat,
paḍālal asĕnāha tiṅhal amanis wulatakĕna ri raśmi raśmi saŋ Aja*

:221:\:25:\:3:. hanèŋ gupura tan wawaŋ sira lumampaḥ ataña ri gĕnĕp ni sañjata nira,
samāsila hanèŋ lĕmaḥ muni manuk marahakĕn i wijilnya tan hana kari,
sirèŋ palukayan kinon ira kumona ri para juru yan lumakwa rumuhun,
samaṅkana sira n lumampaḥ aḍarat haṛĕp iŋ ulaḥ awās yayanyan ahalĕp*

:222:\:25:\:4:. ri lampaḥ ira ǥūṙṇnita ŋ paḍahi paṅhaṛĕp ira kumisik maṅèṙttali tibā,
saru swara nikābaruŋ binaruṅan tabĕ tabĕhan agĕnturan kadi gĕṛĕḥ,
humandaru tibā gubaṙ kumĕtug aśriŋ aniru kĕtug iŋ hudan wahu ḍawuḥ,
Arūm uni ni ǥaṇṭa niŋ liman aṅuṅkaŋ asahuran i paṅhrik iŋ kuda bisir*

:223:\:25:\:5:. dwijāti ṛṣi śaiwa bodđa śuci sojaṙ ira maṅaƀiwāda muṅgu ri haṛĕp,
yaŧākrama paḍādarāhalĕp agöŋ i wĕtĕŋ ira lawan huwan riŋ atuha,
lumampaḥ alaris malaḥ ya tan arampaka ri sadawatā nikaŋ lĕbuḥ agöŋ,
humuŋ tĕkap ira n paṅuccaraṇa mantra kadi mađukarāṅisis humaliwat*

:224:\:25:\:6:. kĕliŋ wani wanīŋ usāna pamarakṣa nira mamawa ƀindiwāla palaga,
baṅun rinawisan wĕhaṅnya kalawan ḍaḍa nika paḍa wok tĕkèŋ suku wulun,
hibĕk tatu rujit rujit kadi tinambalan awak ika waṙṇna bĕntaṙ inawĕt,
Agöŋ paḍa kaƀīma ƀīma kadi dānawa muꝁa muꝁa daitya piṇḍa cawiri*

:225:\:25:\:7:. Ikaŋ maṛĕk i jöŋ narèndratanayānwam aguṇa paḍa daṙśanīya taruṇa,
titik nagara nora tan ‌wruha n anak wĕsi haji tuwi mūlya kawwaṅan ika,
watĕk madana maṅdadi wwaŋ ujaṙ iŋ mulat i lituhayunya n ahyaŋ araras,
kunaŋ saŋ Aja kāmadèwa sakalānurun ucapan ikaŋ kapūhan i sira*

:226:\:25:\:8:. samaṅkana nikaŋ wwaŋ iŋ paṅuṅaṅan haṅu haṅun aṛĕbut mulat ri saŋ Aja,
hanan kadi haṛĕp siliḥ galaha riŋ susu manĕwĕka riŋ naꝁākas aluṅid,
paḍākira kirākĕkĕs mata maliŋ maliŋ aṅiriṅi kāladèśa sumilib,
katon kadi siliḥ praṅèŋ halis aṛĕṅw inayat ayatakĕnya maṅkin araras*

:227:\:25:\:9:. Ikāŋ amawa pawwahan lituhayu prakaśita kawi mambaŋ uttama rarè,
hañaṙ tĕka sakèŋ widaṙƀanagarī layat inalapan aṅhañaŋ hañaṅakĕn,
rarānya kawĕkas pinañjiṅakĕn iŋ nagara maṛĕk i jöŋ narèndratanayā,
ya kāraṇa ni luhnya mantĕn amalaṙ malaṙ i saŋ Aja molihè sira hĕlĕm*

:228:\:25:\:10:. manis ni kakawinya mūla ni papaṅgiḥ ika lawan ikaŋ rinudđa winalat,
pinèt pĕjahanāsĕnötan i kadaṅnya winuni karaṇanya yan lĕpas adoḥ,
paḍāpalaraṣan lawan jaruman amriḥ aṅaliḥ ahawan wĕṅīŋ awa wulan,
tinūt i paṅaran ṅaranya kawidoṣa wĕkasan i ḍatĕṅnya riŋ nṛpasuta*

:229:\:25:\:11:. ya tīka tan adoḥ ginĕgwan ira bāhu nika winisikan tinakwanan ira,
syapèka paḍa saŋ swayĕmbarakĕna prakaśita pinakādi niŋ wwaŋ ahayu,
Ikaŋ wwaŋ aṅuṅaŋ bwat indrawanitāhyas ika pahawasĕn ta ya n sama hirib,
kĕcapnya n aṅĕsaḥ miṅĕl ya pawarahnya ri saŋ Aja wawaŋ ṛĕmĕk hati nira*

:230:\:25:\:12:. hanāṅuṅaŋ anuṅga  nuṅgal aṅisapwakĕn anak anakanya kètaka miṅiŋ,
mahāṅjĕlagakĕn hayunya makapaṅhaḍa buṅaḥ i muꝁanya tan patalutuḥ,
ri kāla saŋ Ajāṅinaŋ winulatanya ri wulat ira löṙ matanya lumiriŋ,
baṅun hañaṙ anūt haṛĕp sĕpaḥ awĕdy aṅucapa tumiliŋ miṅè kadi cala*

:231:\:25:\:13:. rarānwam akirè wulat dudu dudū saŋ aṅĕsaḥ i kisapwan iŋ kaka kaka,
tupis tupis i dè nirāṅĕnahakĕn manaḥ ira tumibè narèndratanaya,
wagĕd wagĕd aniṙwwa niṙwwakĕn i dè nira gamĕl inamĕṙ nirè taṅan ira,
tĕkāsiḥ atabĕḥ sĕṛĕḥ saha pucaŋ nika dalihan irāṅawè ri saŋ Aja*

:232:\:25:\:14:. I soṙ niŋ asanāsĕkaṙ hana sirāṅuṅaŋ araras aliṇḍuṅan kaka kaka,
ṅĕliḥ ṅĕliḥ iŋ èkacitta ri narèndraṣuta ṅĕliḥ irāhuyaŋ pinĕpĕtan,
sawaŋ sawaŋ i dènirāmawa wulat wulat iŋ asamayāwĕdi n katĕṅĕra,
mulat pwa saŋ Ajāṅdadak sira miṅè sĕmu niŋ awarahè katĕmwana nira*

:233:\:25:\:15:. muwaḥ wwaya sirāhalĕp rara sujanma pinawulaṅakĕn hanèŋ paṅuṅaṅan,
gaḍiŋ pinakaputra putran ira tan saḥ inaṛĕk aṛĕkan sakè nṛpasuta,
ya tèka tumurun hinĕmban iŋ iñāmawa sĕṛĕḥ aṛĕnaḥ maṛĕk ri saŋ Aja,
bapāṅinaṅa rakwa liŋ ra bibi liŋ nikaŋ aṅujarakĕn waśāsĕmu guyu*

:234:\:25:\:16:. pratāpa naranāŧaputra kumutug pracalita kadi paṙwwatāgni dumilaḥ,
Ikaŋ wwaŋ aṅuṅaŋ baṅun kusuma sālas anĕḍĕŋ ika kāri tan papĕgatan,
manahnya ginĕsĕŋ tĕkèŋ turida rāga nika paḍa hilaŋ syuḥ aṅdadi hawu,
ya tèka hinañutnya riŋ nṛpatiputra sakala sira pöḥ niŋ aṙṇnawa mađu*

:235:\:25:\:17:. manis niŋ ucapan kaka dyaḥ ari liṅnya sinĕpuhan i raśmi niŋ wulat arūm,
ya tèka kinabèhan iŋ wwaŋ aṅuṅaŋ mṛdu lalita raṣanya rāgakaraṇa,
raras raras i dènya miṅgĕk aṅĕnāni n aṅucap api tan ‌wruhĕn hana mulat,
halisnya minahānya molaḥ amaṅun gĕt unĕŋ aṛĕṅu maṅlarè ri saŋ Aja*

<Indrabajra> – – ⏑| – – ⏑| ⏑– ⏑| – ⏓

:236:\:26:\:1:. strī stṙyy āṅucap sojaṙ ikā yinuktyan,
liṅnyè narèndrātmaja mūḋabudđi,
Akwèḥ sira ṅkè nagarī ry Ayođyā,
sāmantaputrī paḍa yogya yogyan.

:237:\:26:\:2:. yadyan tĕkā dlāha sirè widaṙƀa,
tan suṅṣuṅĕn riŋ kakawin wilāpa,
tan kèwwa riŋ rāga tĕkap suputrī,
ƀagnapratijñā mulihèraŋ èraŋ*

:238:\:26:\:3:. nāhan wuwusnyè naranāŧaputra,
ndan rakwa paṙṇnaḥ jaruman gatinya,
wwantĕn suputrī paṅadunya yogya,
maṙmmanya duhꝁè saŋ Aja n tan ahyun*

:239:\:26:\:4:. paṙṇnaḥ kakanyāśrak atuṅga yôjar,
Antĕn hadè dènta tĕkôjaṙ apyak,
putrī paran tan haṛĕpè tuhanku,
hyaŋ niŋ purī towi yayā sirāhyun*

:240:\:26:\:5:. maṅko n marè śrī naranāŧa ƀoja,
Ambĕk nira śrīndumatī pakādin,
ǥārāpan atyanta wiśèṣaputrī,
sāmantaputrī sira tā maṅadyaḥ*

:241:\:26:\:6:. nāhan sahuṙṇnyè paṅucap ny arinya,
ƀāwanya miṅgĕk tumikĕl halisnya,
koŋ aṅdĕlö solaḥ ikā n asĕṅhit,
göŋ krođa sojaṙ nika kaṙṇnaśūla*

:242:\:26:\:7:. wwantĕn kili wṛĕdđa sahuṙ nirātwaŋ,
sajñèbu ni ṅwaŋ‌ kṣama ta ṅhulun dyaḥ,
budđinta kèwalya sumorakĕn saŋ,
sāmantaputrīndumatī wiśèṣa*

:243:\:26:\:8:. tan soṙ sirèŋ janma karājaputṙyyan,
riŋ wīṙyya siṅgiḥ sira tan paḍāḍaḥ,
ndan yogya ǥārāpa hiwaŋ nirèbu,
mūlya n minūlyan krama niŋ dadi wwaŋ*

:244:\:26:\:9:. nāhan sahuṙ saŋ wiku wṛdđarūpa,
mĕṅgĕp pratuhw āsĕmu pakṣapāta,
milw āhadènī sira yan lumampaḥ,
rowaŋ nirāgoṣṫi wulatnya hèwa*

<nawahaṙṣa> ⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

:245:\:27:\:1:. tucapa ŋ wwaŋ i paṅguŋ ika kadi wayaŋ jinajaṙ kinudaŋ,
sakunaŋ kunaŋ iŋ taliṅa larap i hintĕn ika n kumĕñar,
hana tāṅadĕg an hayu nika kahiḍĕp kadi modahita,
I kasiṅkab i kènya hana kadi gibaḥ winuluŋ sinurat*

:246:\:27:\:2:. paḍa tan humĕnĕŋ sahana niŋ aṅuṅaŋ mawagĕd wagĕdan,
Amanis manisan mata nĕhĕṙ araṅin raṅinan paṅawak,
Arupit rupitan susu nĕhĕṙ alĕmĕs lĕmĕsan luṅayan,
sira saŋ sinajinya saŋ Aja juga nora muwaḥ kinirè*

:247:\:27:\:3:. nṛpaputra sĕḍĕŋ sapawulatan awèḥ lĕṅĕṅèŋ aṅuṅaŋ,
tadanantara mèḥ lĕpasa laku nira wĕkas iŋ nagara,
Amanis kadi tan pĕgata wulat irè salawaŋ salawaŋ,
Amalaṙ hana niŋ wwaŋ ahaliṅana kori mĕṅā sasisiḥ*

:248:\:27:\:4:. Araras rinasan patĕmu nira wulat raṣa tan lĕpara,
kalawan saŋ akūŋ alawas i sira kady awaṛĕg waṛĕgan,
Apatūtan unĕŋ kasiḥ aṛĕp inatīta tiniṅgalakĕn,
I layat nira kāri saŋ ahayu wulatnya tinambaŋ ira*

:249:\:27:\:5:. nda atīta sira n kajĕnĕkan akuṛĕn wulat èsy akadi,
Asalin wiṣaya n lĕpas i muꝁa nikaŋ lĕbuḥ iŋ nagara,
kuṭi śāla lumaṅkuŋ i tĕpi niŋ ayun tiriṣanya pĕnuḥ,
panĕḍĕŋ ni wuṅūnya mamituturi rāga nirèŋ aṅuṅaŋ*

:250:\:27:\:6:. kadi waḥ suraṣinđu bala saŋ Aja kātatakut gumuruḥ,
raŧa ṛĕṅga padāti kadi parahu söḥ aduluṙ humilī,
gajaḥ aṅgala ǥūṙṇnita piraŋ iwu kady asibū gumuluŋ,
sagĕḍaŋ kahilī gaḍiŋ ika tulalènya lumintaḥ awās*

:251:\:27:\:7:. paḍa ƀakti hĕnū nira sakalihatan paḍa tan humĕnĕŋ,
walahaṙṇnya lawan pahatan asaji mīna sayub cumaḍaŋ,
Amapag waṅi niŋ kusuma winawa niŋ pawana mrik arūm,
ƀramarāṣĕmu maṅhaturakĕn i gawènya kiduŋ ri sira*

:252:\:27:\:8:. kadi maṇḍala ramya ni papupul ikaŋ kayu kayw asĕkar,
waṅunanya wuṅū sĕḍĕŋ asinaŋ añaṇḍi minèṙww aruhur,
humilī wulakanya paḍa caluṅanèka katon humaḍaŋ,
hulu kĕmbaŋ ikaŋ gaḍuŋ anĕpĕrakĕn ri narèndraṣuta*

:253:\:27:\:9:. patapan kĕna rāga kayu manis ikā sinĕpĕṙ sĕpĕran,
Amapag mata jāti ni mata ni wuluḥ nika tan wriŋ iraŋ,
Aḍahĕm haḍawanya rumara rara haṙṣaja dènya mulat,
pajajaṙ ni pabañwan ika kapahiriŋ milu kady aṅaraŋ*

<giriṣa> ⏑⏑⏑| ⏑⏑⏑| – – – | – – ⏑| ⏑⏑⏑| ⏓

:254:\:28:\:1:. saŋ Aja sira kaṅèlan muṅgaḥ riŋ raŧa wĕkasan,
saŋ agajaḥ aturaṅgānuṅgaŋ saƀya ciha ciha,
mwaŋ agiliṅan arampak wwaŋ sāmānya tan ahalĕp,
saŋ aḍarat alarèraŋ kagṛĕk gṛĕk magarawalan*

:255:\:28:\:2:. nṛpasuta lĕpas èṅgal prāptèŋ ŧāni kuluwutan,
satĕka tĕka ni lampaḥ niŋ wadwānamun adulur,
I haṛĕp i wuri lumrānĕṅkw āyun manasa nasar,
hawan arupĕk inambaḥ mèmbuḥ lwā kadi tinĕpa*

:256:\:28:\:3:. wukiṙ ajajaṙ ahaṇḍap haṇḍap śūnya maṅililan,
kadi kukusan amuñjuŋ puñcaknyāṙṇnĕb inululan,
hana talaga riŋ agra ndan wwainyāhaṅĕt ahasin,
pinara paran iŋ adyus baṙyyan landĕp awukiran*

:257:\:28:\:4:. suku suku nika duṙggātyantèwĕḥ nika pinaran,
pinĕga tinĕpa dè niŋ molaḥ ṅūni riŋ alawas,
sahaja maliwat i jro ṅkān līlāmĕkasi parab,
dadali nika laki strī prāptānambĕṙ asahuran*

:258:\:28:\:5:. lura luraḥ apaṛĕk lwaḥ guṅguŋ wwainya ḍinawuhan,
papupulan ikaŋ aṅhwan ramyāḍöm aṅariŋ ariŋ,
paḍa maṛĕk adum uṅgwan yan wwaŋ śrèṣṫi humaliwat,
Asila sila ri piṅgiṙ niŋ māṙggāmalaku sĕṛĕḥ*

:259:\:28:\:6:. Umaḥ atiśaya dènyāporaŋ mĕṅgĕp aṅililan,
wwaŋ ika paḍa humöt riŋ budđy ālumbuŋ alit alit,
tĕka ri sapi nikālit norākral kral amĕḍusi,
talaga nika jugālwāṅlaṅhuy laṅhuyakĕn agöŋ*

:260:\:28:\:7:. hana ta baṅun amèt wwaŋ doṣa n krūra lĕkas ikā,
Amawa tali lawan kris pamraŋ mraṅnya habalaṅan,
sapi nika sinikĕpnyāṅṛĕñcal maṅlawan agalak,
ri huwus ika katalyan kèṇḍit dinwal iŋ aṅulaŋ*

:261:\:28:\:8:. nṛpatisuta kaluṅhādoḥ śīǥra n saha śakaṭa,
karaṇa nira n araṙyyan mwaŋ sakwèḥ ni bala nira,
Amaṛĕki pĕkĕn alwā ŧāny āgöŋ pakulĕmana,
pira ta puluḥ i dūwanyākwèḥ söḥ paḍa winĕgil*

:262:\:28:\:9:. saŋ Aja kadi hanè jro rājyāpan sira kinĕmit,
sahana hana nikaŋ saṙwwāstra lwiṙ pinakapagĕr,
raŧa turaga tiniṅkaḥ baprāṅrakṣa sana sini,
makagupura halĕp niŋ mātaṅgāruhuṙ ajajar*

:263:\:28:\:10:. tucapa para kadūwan tuṣṭa n paṅhinĕpan ira,
sahana hana ri dèśanyānèka ŋ paḍa pamapag,
nṛpasuta sira muṅguḥ muṅgw iŋ bwat halu tĕpi lor,
sama humatuṙ aṅantī soṙ niŋ wāṇḍira magĕlar*

:264:\:28:\:11:. wiku haji jĕnĕk aṅhèṙ iŋ śūnyālawas amarāt,
‌wruḥ aṅaji sira santoṣāṅdo dohi narapati,
nĕhĕṙ amarahi sāmpun wṛdđāṅgöŋ ulaḥ alaṅö,
Atuha tuha kadi bṛĕm santĕn kāku manis ira*

:265:\:28:\:12:. sira ta maṛĕk aluṅguḥ milw iŋ dāyaka humatur,
kinasĕgĕhan apan ‌wruḥ ṅūnīŋ rājya sira kabèḥ,
Apituwi paḍa rowaŋ rowaŋ niŋ maṅikĕt ikĕt,
muꝁa niŋ aṅucap aśrī dè niŋ mojaṙ akakawin*

:266:\:28:\:13:. kṣamakĕna bapa pawwat niŋ grāmyāđama kaluṣa,
padapa hima lawan cèntĕn mèpālpa lihatana,
sama duwĕga ri rakryan yan twak haywa hali halin,
pinakabañu bañu ṅkè ṅhiŋ yan lèn juga yan ikā*

:267:\:28:\:14:. wulatana kakudèśanyāŧānī gĕgĕṙ asĕpi,
ya tuna tuna sĕṛĕḥ wwaḥ tĕkwan tan hana dinadak,
palapat alas agaṙyyaŋ gaṙyyaŋ tan sawĕgilana,
linĕṅĕṅakĕn iŋ ambĕk maṙmmanya n ṛĕsĕp alaṅö*

:268:\:28:\:15:. Aluru wahu kalahṙwwan kaywanya n śrawaṇamasa,
Asĕpa humuraŋ awyaŋ ruṙwwan ronya kapawanan,
Analukati tĕlā wwad niŋ saṙwwatṛĕṇa riŋ ayun,
pĕjaḥ amĕkasi kiṅkiŋ luŋ niŋ jaṅga kapanasan*

:269:\:28:\:16:. tĕwĕk i ragas i kaywanya n kaṙwwāraras alaṅö,
tĕṅaḥ i tal ika mambĕt mambĕt kāṅinan aṅĕliḥ,
manis i lahaŋ ikāṅhiŋ panraŋ nraŋ wulat amanis,
tiniru tiru niŋ ahyas ronyāṙjjāpataḥ akiris*

:270:\:28:\:17:. sĕḍĕŋ iŋ asujimāsātyantèŋ kaṣṭa gataraṣa,
karikil ika kumĕṇḍĕŋ tūt māṙggāmacĕki suku,
saha panas i hĕnunyādoḥ wwè nora pinalaku,
tuhun amuhara ramyā sakwèḥ niŋ wwaŋ ika jĕnĕk*

:271:\:28:\:18:. jalada kadi pĕtĕŋ yan tĕmbè niŋ kapat alaṅö,
jawuḥ amĕkasakĕn ṛĕm riŋ kaywan hañaṙ asĕmi,
wahu mari panaṅis niŋ kālaṅkyaŋ suꝁa sumayab,
Asiga kadi tinambaŋ wahw īnantukan agiraŋ*

:272:\:28:\:19:. tṛṇa taru paḍa mĕltik wījanya n masa kalima,
wawaŋ aluru kapiṅṛĕs tūt māṙggāṅĕliḥ alumè,
linaran i kĕñaṙ iŋ wai yan luṅhā ŋ ṛĕmĕŋ anisiḥ,
kadi pamanas i kuŋ niŋ kanyā dūra n atĕlĕba*

:273:\:28:\:20:. hañaṙ abañu tĕgalnya n kānĕm tapwan acaṛĕcĕḥ,
kadi sinipatan apriḥ māṙgganyāracĕk abĕnĕr,
turaḥ i wĕṛĕḥ ikaŋ waṙṣāsat kāri kasarakat,
Asĕmu pupuṙ arèḥ tūt piṅgiṙ niŋ halis inamĕr*

:274:\:28:\:21:. brata nika ri sĕḍĕŋ niŋ māǥādyus rahina wĕṅi,
jawuḥ aṅapitu tan pāntyādṛĕs maṅkin akĕcĕhan,
Aṅura ṅuraṅi tèja hyaŋ candrāṙka kaginĕman,
suꝁa salabuḥ ikaŋ luṅlūṅan māri kapiṅĕliḥ*

:275:\:28:\:22:. lĕbug i palĕmahānyājro riŋ ꝑālguna puraci,
patuna tunahan iŋ lĕmbw āsaṅṣiŋ tahi papuṅĕn,
dwijawara sira baṙyyan ṛĕṅṛĕŋ moǥa humaliwat,
sumĕpĕṙ anasi pöhan maṙmmanya n śuci wĕkasan*

:276:\:28:\:23:. masa kasaṅa tĕka traŋ‌ ndan mātrānĕlani jawuḥ,
ya karaṇa ni latĕknyātiṅgaṙ wahw asat anisiḥ,
sapapikatana göṅĕn tĕmbè niŋ manuk agalak,
tuhun asĕpi hĕnūnya lwīṙ agriŋ paḍa caciṅĕn*

:277:\:28:\:24:. kusuma sahana māywan yan waiśāꝁa paḍa wijaḥ,
sĕkaṙ iŋ asana kantun kady ahyun kalarakĕna,
paṅirim irim ikaŋ waṙṣāhèṙ wèḥ ayu ḍumawuḥ,
kadi jaruman aṅintè rāgānīs amawa taṅis*

:278:\:28:\:25:. muwaḥ asĕkaṙ alasnya jyèṣṫāmiṅṙwwani sahapit,
tuhun aṅuraṅi ruṙwwan dè niŋ waṙṣa wahu muliḥ,
tura turaḥ i gĕṛĕhnyāgupyan mèḥ amĕkasana,
tuna tuna kadi pamwit niŋ haṙṣāmĕkasi taṅis*

:279:\:28:\:26:. Analahasa laṅönyèŋ āṣāđāṅlarani kawi,
paḍa gumigil aṅinkin tiṅhalnyāniliṅi tawaŋ,
kamaḍiḍiṅĕn aṅèpw ī roganyāṅgĕgĕs aṅĕsaḥ,
kadi kahapit aṅunṅun muṅgw iŋ śūnya kakilatan*

:280:\:28:\:27:. nahan ucapan ira mpuṅkw aṅdè haṙṣa ri saŋ Aja,
wĕṅi mara sakamantyan prāptānèka taḍaḥ ira,
dwijawara sira māliḥ muṅgw iŋ bwat halu tĕpi lor,
para wiku juga kāṙyy āgoṣṫi mwaŋ nṛpatanaya*

:281:\:28:\:28:. paḍahi maṛĕk agupyan śabdanyāmanis inamĕr,
kadi paṅucap ucap niŋ muṅgw i jro jinĕm akulè,
Apituwi sinamènīŋ gīta śrī nṛpatanaya,
raṣa nika winiwèkānèka ŋ pālapan amanis*

:282:\:28:\:29:. tucapa bala nirākwèḥ ƀāwanya n paṅinum inum,
Aṅigĕl aṅiduŋ aśraŋ twaknyākwèḥ kadi humilī,
paḍahi nika gumĕntĕṙ sinraŋ niŋ tabĕ tabĕhan,
kadi baribina saŋ hyaŋ riŋ swaṙggātukupa kapö*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:283:\:29:\:1:. luṅhā ŋ māsa piliḥ tĕṅaḥ wĕṅi tiḍĕm sahana niŋ aṅinum paḍāturū,
tistis nora mumik tuhun saŋ Aja tan mṛĕm amaṅu maṅu tan kĕnèŋ turū,
Aṅhiŋ ramya rinĕṅwakĕn panalimuṙ nalimuṙ ira ri kiṅkiŋ iŋ hati,
gĕṇḍiŋ walyan arūm swaranya kaṛĕṅö sawĕṅi kiniduṅan kiduŋ buwun*

:284:\:29:\:2:. loṙ wètan pamalantĕnan kapaṛĕk iŋ lwaḥ adalĕm asamīpa paṅdyunan,
wwaṅnyāwuṅw amasaŋ damaṙ ‌wruḥ i masanya n amalu malu mèḥ tibā ŋ ĕnĕm,
tan paśrī swara niŋ palu dyun asarag tĕwas amaribini ŋ wwaŋ aṅṛĕṅö,
Èndaḥ mwaŋ palu wastra ramya kadi dè niŋ amalu daluwaŋ rinĕṅwakĕn*

:285:\:29:\:3:. Aṅdyun kaṙwwa rabinya tan padiwasāwiḍiṅan awurahan siliḥ cacad,
nitya ŋ śabda paḍèṅgal aśrak amalĕs hinalan uliḥ ikāgawè ǥaṭa,
strīnyāmèt parihāra tan wĕdi kadūṣana n ahala gawè nikā paṭa,
kahyun hyun kadi śaiwa sogata mapaṅǥaṭapaṭa juga hètu niŋ humuŋ*

:286:\:29:\:4:. sakwèḥ niŋ baṇijèŋ tĕpas paḍa sumambutakĕn i sagawè nikālawas,
norāpĕk paḍa loƀa lāƀa kahaṛĕpnya n akuṭa kaṭikan paḍādamar,
saṅkĕp dwalnya huwus ratĕŋ paḍa sumaṅgraha wijila niki n marèŋ pĕkĕn,
Asyaŋ syaŋ kaṛĕṅö humuŋ saṅa saṅanya sĕmu niŋ ahaṛĕp katumbasa*

:287:\:29:\:5:. Èñjiŋ wāhu huwus ḍawuḥ pitu muni ŋ paḍahi baṅun akon adandana,
sakwèḥ niŋ prajurit paḍāmuṅu ri paṅhawin ika kamĕnanya maṅkata,
Aṙdđèñjiŋ pwa hiḍĕpnya tĕkwan apuyĕŋ ya ta karaṇa nikāturū muwaḥ,
ṅhiŋ maṅkat saŋ Ajākĕmul kĕmul alañciṅan aṅarahakĕn sakèŋ raŧa*

:288:\:29:\:6:. saŋ mambaŋ kawidoṣa tan wĕnaŋ adoḥ ri sira maṛĕk amaṅku pawwahan,
prajñā tan kasilib ri tiṅkaḥ iŋ asèwaka maṅinakanèŋ tuhan tuhan,
‌wruḥ riŋ yogya kahĕnwa dè nira tinūt sapawaraḥ ika ramya tūt gĕgĕr,
yèkā rakwa hĕnūnya ṅūni n aṅaliḥ saha jaruman ikāmĕgat gunuŋ*

:289:\:29:\:7:. śūnyāporaŋ ikaŋ gĕgĕṙ hana guhā ṛĕbaḥ adalĕm aṛĕs twas iŋ mulat,
tan pātmā ŋ aṅuṅaŋ hanan kadi hanāṅduhuṅakĕna tĕkā sakèŋ wuri,
tistis nora marāṅlĕṅĕŋ ri pataninya paḍa kadi sinaṅgan iŋ kawi,
ṅhiŋ raṅṝö gumĕṛĕḥ tinūb niŋ aṅin adṛĕs aniru gĕṛĕḥ iŋ labuḥ kapat*

:290:\:29:\:8:. ṅkānè lĕmbaḥ ikālaṅö pamaḍĕkan wwaŋ ika wija wijaḥ paḍāṅayar,
lumrākwèḥ aputiḥ wuyahnya kasawuṙ sumaraṣaḥ anamaṙ wway iŋ jawuḥ,
Awrā tampĕṙ ikāgĕlaṙ kasarakat sarakat asĕmu sāri niŋ puḍak,
haṙṣāmbĕk saŋ Aja n tĕkāwuya wuyaḥ mata tuwin aharip kadīnusap*

:291:\:29:\:9:. tambak tambak akaṇḍa loṙ kidul i pomahān ika kadi piṇḍa niŋ sawaḥ,
wwaṅnyārampak amèt wĕlut kadi pucaŋ pucaṅan iŋ aṅurit katiṅhalan,
pakṣinyāgĕŋ agĕŋ humuŋ kadi kĕbo paṅulaḥ awurahan siliḥ buru,
yan kawṛĕg paḍa möṙ gumĕntĕṙ anamaṙ gĕṛĕḥ iŋ adurugan paḍāwĕṝö*

:292:\:29:\:10:. Aƀrā lwiṙ sĕkaṙ iŋ laṅit braja katon pamĕwĕḥ i supit iŋ sahiŋ sahiŋ,
Aṅjraḥ tan kahanan lĕwas pasuŋ ikāsira sira kadi kĕmbaŋ iŋ karaŋ,
lwiṙ luŋ niŋ katiraḥ miraḥ ni suṅut iŋ huraŋ aṅariŋ ariŋ marèŋ lumut,
tūt māṙggāhaṛĕmis pĕjaḥ kadi mĕnuṙ saka salawĕ lawö sumamburat*

<basantatilaka> – – ⏑| – ⏑⏑| ⏑– ⏑| ⏑– ⏑| – ⏓

:293:\:30:\:1:. sāmpun lĕpas raŧa narèndraṣutāpan adṛĕs,
saŋ brāhmaṇè wuri lawan ṛĕṣi śaiwa bodđa,
Agyā paḍānututi tan hana kāṙyy araṙyyan,
muṅgw iŋ gajāśwa raŧa maśraŋ alumba lumba*

:294:\:30:\:2:. lwaḥ naṙmmadā katĕmu dè naranāŧaputra,
saŋ brāhmaṇāsaƀa saƀā ri ya sāri sāri,
Atyanta niṙmmala paṅa‌wruhanè śucinya,
maṙmmanya n uttama wijilnya sakèŋ śaśāṅka*

:295:\:30:\:3:. söḥ puṣpa laywan iŋ atīṙŧa hanè hĕnīnya,
kuntul paḍāṅadĕg adĕg ri pacaṙ pacaṙṇnya,
līlā ḍarā ri kalakānya wijaḥ paḍādyus,
Akwèḥ mayūra maṅigĕl ri pasiṙ pasiṙṇnya*

:296:\:30:\:4:. ṅkāna n paraṙyyan arahup naranāŧaputra,
muṅgw iŋ aśoka sira tan mari śokacitta,
nyū danta mèdi ri manaḥ nira kèṅin èṅin,
kāṅgĕk sirānĕmu puḍak maṅuḍoḍa riŋ wwai*

:297:\:30:\:5:. nya ŋ cakrawāka paḍa ramya mahimya himyan,
ṅkānè saroruha wĕkasnya lawan priyanya,
manda swaranya kaṛĕṅö nira tan sꝑuṭārūm,
winṛĕg nirāpa ta kalīṅa ni dè nirāmṛĕg*

:298:\:30:\:6:. haṅśāputiḥ ri tĕṅaḥ adyus aṅumbaŋ umbaŋ,
kombak tinūb iŋ aṅin adṛĕs aṅiṅgĕk iṅgĕk,
mogāraras raras arūm kaṛĕṅö swaranya,
kady āwaraḥ yan alaṅö ri hananya riŋ wwai*

:299:\:30:\:7:. wadwā nirāduluṙ i piṅgiṙ aḍanta ḍanta,
Akwèḥ lĕpas paḍa kahañjuṙ adoḥ lakunya,
maṅṣul muwaḥ saha padāti tinuṇḍa pājar,
Āpan kinonakĕn aṅantya makuwwa  kuwwa*

:300:\:30:\:8:. śīǥrāgawè gṛhalatā mrik arūm sĕkaṙṇnya,
norākawö paḍa wicakṣaṇa riŋ kalaṅwan,
Andul wuṅū mwaŋ asanāṅjraḥ i piṅgiṙ iŋ lwaḥ,
ramyālaṅö pinaṛĕkanya hanan pamaṅguŋ*

:301:\:30:\:9:. ndaḥ riŋ samantaji hanādƀuta mūṙtti niŋ hyaŋ,
mātaṅgarūpa pinakāṙggaḍa riŋ wanādri,
siṅhāṅḍapuṙ wĕdi manambaḥ aṛĕs tumon ya,
Airāwaṇānurun ujaṙ niŋ anaṙka naṙka*

:302:\:30:\:10:. ri lwaḥ saƀānya sĕḍĕŋ adyus ahilya hilyan,
nora ŋ ƀayèriya putus wuhayāluṅāṅlwaŋ,
Aṅlaṅhuy adṛĕs anamaṙ gajamīna mĕtta,
himpĕṙ karaŋ liman i kāla nikāṅalimpuŋ*

:303:\:30:\:11:. Ambö ni mèda ni gajaḥ naranāŧaputra,
sākṣāt inambuŋ ika hètu nika ƀramanta,
Abyūran iŋ lwaḥ alĕtuḥ kakĕbuṙ bañunya,
wit niŋ saroja kadahut kalawan sĕkaṙṇnya*

:304:\:30:\:12:. mĕntas pwa yāṅadĕg aṅuṅgul i tīra niŋ lwaḥ,
gaṅgĕŋ lawan saraṣijāṅhibĕki ry awaknya,
mĕttāwĕṝö nĕhĕṙ asumpiŋ aǥaṇṭa kambaŋ,
Aƀrā katiṅhalan ikā kadi nāgapuṣpa*

:305:\:30:\:13:. mèww īwu saṅꝁya ni gajaḥ naranāŧaputra,
ndātan pamaṙppati ri göṅnya lawan guṇanya,
Awṛĕg sakè taṅan alaḥ ḍyam api n rinukrak,
Āpan swaƀāwa niŋ alit juga ta n tinaṅgĕl*

:306:\:30:\:14:. strī strī paḍāṅhili lawan raray anwam anwam,
Adṛĕs lakunya karikil kawĕdinya ṅūni,
maṅkè n tĕkèŋ ƀaya sukĕt rwi yayān inambaḥ,
wèt niŋ takut pati susup susupīŋ alas göŋ*

:307:\:30:\:15:. Akwèḥ marèŋ tahĕn anuṅtuŋ amèt upāya,
watw īnuluṙṇnya sagĕnuk sawaluḥ salumpaŋ,
tĕṇḍas nikaŋ liman awās tinujunya tan lèn,
tog toṙ ndatan dwa katibān dan ikaŋ śilā syuḥ*

:308:\:30:\:16:. krođa ŋ liman mata nikāṅdṛĕŋ anon wwaŋ akwèḥ,
riŋ kāywan aṅhabalaŋ iŋ kayu kayw aganti,
yèka n tumandaŋ aṅayuḥ paŋ agöŋ katuṅkul,
syāk pok ṛĕbaḥ ri walakaṅnya baṅun rinĕṅgan*

:309:\:30:\:17:. wadwā nṛpātmaja masĕṅhit asiṅhanāda,
sārākusāra śaraṇāśraya wāni riŋ praŋ,
krūrākihal kihal agöŋ karawalya timbul,
śūrabratāsira siran paḍa tan dadi jriḥ*

:310:\:30:\:18:. yèkāṅlawan paḍa maṛĕk pinupul sĕmutnya,
kwèhnyāpramāṇa satasik ya ta paṅhaḍanya,
Ambĕk nikaŋ gaja mamatyana nora wāni,
göṅnyāpramèya sagunuŋ ya ta paṅgajahnya*

:311:\:30:\:19:. māsö hanèŋ raŧa narèndraṣutāṅagĕm hrū,
laṅkap hanè kiwa huwus pinasaŋ talinya,
sāmpun minantran inayat saha hastiśikṣā,
saṙ cĕb tibāṅĕnani kumƀa nikaŋ gajèndra*

:312:\:30:\:20:. sāmpun kĕnāmriḥ aṅusī pulihan tumandaŋ,
ndan saṙwwasanđi ni śarīra nikāgraḥ aṅṛĕs,
yèka n paṅohan aṅadĕg mati tan pasāra,
goṙ ƀoḥ tibā kadi śilādri ṛĕbaḥ kaliṇḍwan*

:313:\:30:\:21:. waṅkènya sakṣaṇa hananya kadīŋ paṅipyan,
tèja prakīṙṇna dumilaḥ tĕka tan pasaṅkan,
widyāđarāhalĕp adĕṇḍa hanè tĕṅahnya,
Utpatti niŋ dwirada māti mahāpraƀāwa*

:314:\:30:\:22:. kalpadruma mrik inalapnya pamuṙṣitanya,
lwiṙ puṣpawaṙṣa tumibè naranāŧaputra,
Āścaṙyya budđi nira sādara dè nirāṅliŋ,
hyaŋ hyaŋ paran kari kita syapa tā ṅaranta*

<waṅśasŧa> ⏑– ⏑| – – ⏑| ⏑– ⏑| – ⏑⏓

:315:\:31:\:1:. kĕnoḥ patakwanta ri tiṅkaḥ i ṅhulun,
ṅhulun kasaṅꝁya n maṅaran priyambada,
swaputra saŋ citraraŧa prakāśita,
sirādiganđaṙwwapatī kadèwatan*

:316:\:31:\:2:. ṅhulun sakèŋ swaṙgga wiśāta lālana,
Anuṅga nuṅgal mahās iŋ wanāntara,
tĕkèŋ pasiṙ tan hana tan kalaṅlaṅan,
laṅö niŋ ambĕk saparan tinūtakĕn*

<basantatilaka> – – ⏑| – ⏑⏑| ⏑– ⏑| ⏑– ⏑| – ⏓

:317:\:32:\:1:. ṅkè naṙmmadā ṅhulun acaṅkrama sāri sāri,
kañcit kapaṅgiḥ aṅadĕg ƀagawān pataṅga,
pakṣādyusāpatĕlĕsan tumuluy marèŋ lwaḥ,
moǥa ṅhulun tumurun aṅruhurī sirādyus*

:318:\:32:\:2:. göŋ krođa wākcala sira n panibāni śāpa,
Oyuḥ gajaḥ tĕmahānamwa maran mari hyaŋ,
ṅkè tôṅgwanamwa tan adoḥ ya sakèrikiŋ lwaḥ,
nāhan wĕkas ni paṅucap nira kaṙṇnaśūla*

:319:\:32:\:3:. tan miŧya ri ṅhulun ikaŋ gajamĕttarūpa,
byaktān asaṇḍuta ŋ ujaṙ yan anĕṅgaḥ alwā,
saṅkèŋ amaṅgiḥ i wuyuŋ ƀagawān pataṅga,
tapwan śināpa tumuluy matĕmaḥ gajèndra*

:320:\:32:\:4:. An maṅkana bwat i wuyuŋ ƀagawān pataṅga,
kāruṇya budđi nira riŋ wĕkasan sirāṣiḥ,
Āpan‌ ṅhulun maṛĕk anĕmbaḥ apinta kāsiḥ,
maṅhyaŋ ry anugraha nirè rikaŋ antaśāpa*

:321:\:32:\:5:. mojaṙ sirāṣĕmu manis tĕkap iŋ tumiṅhal,
Om haywa saṅśaya ri sidđa niŋ antaśāpa,
tan lupta yan tĕka hĕlĕm saŋ Ajāhawan‌ ṅkè,
tuṅtuŋ ni sañjata nikā hawananta mantuk*

:322:\:32:\:6:. sāmpun sirāmĕkasakĕn wacanāntaśāpa,
luṅhā sira ṅhulun aṅanti humèṙ tĕkanta,
sowènta tan tĕka ya kāraṇa niŋ ƀramanta,
mĕttāwĕṝö pira piraŋ tahunĕn byamoha*

:323:\:32:\:7:. maṅkè n ḍatĕŋ kita sahāśwa sahaśra saṅꝁya,
ṅkè naṙmmadāwija wijaḥ sawatĕk watĕkta,
mātĕṅga papraŋ aṅiriŋ paḍa sāra śūra,
mawṛĕg ṛĕbaḥ binuru ni ṅhulun iŋ paḍöman*

:324:\:32:\:8:. Aṅhiŋ kitāmanaḥ anuṅṣuŋ iŋ astra tīkṣṇa,
syuḥ kumƀa ni ṅhulun ikā tinut iŋ paratra,
ndātan paniṣꝑala wawaŋ maluyādadi hyaŋ,
sākṣāt kitāmṛta wijil nikaŋ antaśāpa*

:325:\:32:\:9:. Atyanta göŋ ni hutaŋ i ṅhulun apramāṇa,
saṅmohana ŋ pamalĕsè kita diwyaśastra,
ganđaṙwwaśastra pinajöŋ hyaŋ asañjatèka,
jñānanta maṅlĕpasakĕn saha mantra sidđi*

:326:\:32:\:10:. Atyanta yogya yan ajinta ya ka‌wruhanta,
kārāđananya saha mantra sahèndikanya,
pöṅpöŋ‌ ṅhulun ‌wruḥ i wĕkas ni ruṣit ruṣitnya,
śaktinya ka‌wruhan anambĕhanè guṇanta*

:327:\:32:\:11:. ndātan pamatyani guṇanya yadin guṇanta,
śatṙww āđamāpituwi tan mati dènya mūṙcꞓa,
moǥāturū sahana niŋ ripu tan wri rātnya,
nistanya maṅkana yayā kita yan jayèŋ praŋ*

:328:\:32:\:12:. hè saŋ priyambada kita n paṅutus paṅajya,
moǥāwiraŋ hulun apan gumawè laranta,
ṅūnī sĕḍĕṅta matĕmaḥ gajamattarūpa,
tan lèn‌ ṅhulun kaṅaranan karaṇanta māti*

:329:\:32:\:13:. hā hāḥ hadè saŋ Aja dènta manaṅgaḥ èraŋ,
An sāhasāmĕjahi ri ṅhulunĕn gajèndra,
Āpan praṣidđa kita maṅhwatakĕn kajanman,
Atyanta göŋ i hutaŋ i ṅhulunĕn maluy hyaŋ*

:330:\:32:\:14:. yadyan saƀūṙ ƀuwaḥ ikaŋ guṇa ka‌wruhanta,
tātan sadoṣa yan atambĕha wīṙyya saswaḥ,
ndā maṅkanā kita n aṅajya wimohanāstra,
taṅgap nihan hila hila ŋ tumulak pawèwèḥ*

:331:\:32:\:15:. An saŋ priyambada kĕdö maṅutus maṅajya,
maṙyy āwiraŋ saŋ Aja sāmpun atiṅkaḥ uṅgwan,
loṙ saŋ priyambada kidul saŋ Ajātalaṅkup,
saṅmohanènaji nirèṅgal apan widagđa*

:332:\:32:\:16:. sanđinya kāku saha śakti ni dèwatanya,
saṅyoga niŋ śarawara mwaŋ ikā tujunya,
sāmpun tama stuti nikā saha kūṭamantra,
saṅhāramantra paḍa ka‌wruḥ ira praƀèda*

:333:\:32:\:17:. ‌wruḥ saŋ priyambada ri haṙṣa narèndraputra,
An pèmbuḥ astra śara sūkṣma mahāpraƀāwa,
tiṅkaḥ niŋ apraŋ inucap nira moǥa jambat,
Amwit sirāṣĕmu manis baśa dè niŋ ojar*

:334:\:32:\:18:. hè mitra mantuka kakanta lumaṙyya maṅkè,
sidđā ŋ prayojana kita n ḍatĕṅèŋ widaṙƀa,
nāhan wuwus nira nĕhĕṙ maṅagĕm sĕṛĕḥ wwaḥ,
luṅhāhawan gagana mĕltuk apan sira hyaŋ*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:335:\:33:\:1:. sāmpun prāpta sirèŋ surālaya wicitraraŧa paḍa suꝁa n tumon sira,
ndan saŋ kāri kamānuṣan hĕla hĕlāṅucap ucap i sĕḍĕŋ nirāpupul,
nistanya n tama dè nirāṅaji taŧāpi salahasa ri saŋ priyambada,
yan tĕṅhā kadi tan tumuṅkula sawèt ni karakĕtan irāṅdĕlö tawaŋ*

:336:\:33:\:2:. sanđyākāla pasaŋ damaṙ nṛpatiputra manaḍaḥ i huwus nirājapa,
Èñjiŋ pūṙwwaka saŋ priyambada ginoṣṫi nira mahuwusan tĕṅaḥ wĕṅi,
wahw amṛĕm tumuluy tinaṅhi sira maṅkat asalĕsĕk i tīra niŋ nadī,
gĕntĕṙ ni grit ikaŋ raŧāmĕkarakĕn kucup iŋ asana ramya tūt hĕnū*

:337:\:33:\:3:. Èñjiŋ kāla nira n tĕkèŋ pasiṙ alasnya pĕtĕŋ asĕmu śèṣa niŋ wĕṅi,
lwiṙ haṙṣā gaganāsĕgĕḥ pawulatanya gĕṛĕḥ ika kadi priyambada,
moǥāśrī kumĕḍap kilatnya nĕhĕṙ aṅluru luru kadi mèdi maṅdu lor,
kady ānĕmbahakĕn sĕkaṙ niŋ asanānisi huyaŋ i riris nikāṅdadak*

:338:\:33:\:4:. mambö sāgara ramya niŋ laṅit awaṙṇna tali hurut urutnya tan pĕgat,
kālaṅkyaṅnya baṅun jukuŋ niŋ amayaŋ lĕyĕp i lari nikāmaḍĕm ḍarat,
kuntul möṙ kadi tuṇḍan iŋ banawa kāri tan ilu kajahat lanālayar,
saŋ hyaŋ candra baṅun bahitra ḍatĕŋ iŋ kulĕm amawa śaśā marè jawa*

:339:\:33:\:5:. mèǥa lwiṙ karaŋ iŋ laṅit kadi wĕṛĕḥ limut ika ri sarè nikāputiḥ,
wahw āmīt i kuwuŋ kuwuṅnya sawanèḥ kaṛĕṛĕban akucĕm pĕgat pĕgat,
gĕntĕṙṇnyāwurahan humuŋ kadi katunwan i larap i kilat nikā murub,
runtuḥ piṅgiṙ ikātĕmaḥ jawuḥ anūtakĕn aṅin alaṅö tibānisiḥ*

:340:\:33:\:6:. ramya lwiṙ siluman karaŋ ri muꝁa niŋ muhara paḍa paḍāṅhapit bañu,
Alwā tiṅkaḥ i mèꝁalanya ri tĕṅaḥ paṅadĕg adĕgan iŋ marāṅlĕṅĕŋ,
kaṙwwānuṅgul apāntaran sapaṅuhuḥ kadi gupura śīwak sakèŋ adoḥ,
lwiṙ hambal sꝑaṭikāŋ alun turunan iŋ kawi pĕjaḥ atuhāṅhañut laṅö*

:341:\:33:\:7:. priṅgāhrit tĕpi niŋ samudra kadi paṅhinĕpan i lĕṅĕŋ iŋ labuḥ kapat,
lwiṙ prāṣāda pukaḥ karaŋ ni paraṅanya hana kadi siluṅluŋ iŋ kawi,
Aiṙttambaṅnya baṅun wwit iŋ truḥ asĕwö kilat awilĕt alūŋ awaṅkawa,
lumrāwaṙṇna ṛĕṅit kukusnya sinawat sawat inidĕran iŋ guruṇḍaya*

:342:\:33:\:8:. miṅgut piṇḍa nikaŋ karaŋ liman anuṅkuli paraṅan i piṅgiṙ iŋ tasik,
lwiṙ molaḥ tulalè nikāmijilakĕn bañu kadi paṅanak niŋ èṙttali,
kahyun hyun kumucuṙ paṛĕŋ rwa tumĕḍun lĕṅĕŋ aṅĕnani tiṅhas iŋ karaŋ,
ṛĕmpū syuḥ amĕniṙ mĕniṙ kadi tinapyan iŋ aṅin aputiḥ sumamburat*

:343:\:33:\:9:. paṇḍan māti lĕṅĕŋ sumuṇḍay akaraŋ hulu karaŋ i sarè nikaŋ pasir,
sakwèḥ niŋ ƀramarānaṅis paḍa sumuṅkĕm aṅaṛĕki sĕkaṙ huwus lĕwas,
dinyūs iŋ truḥ i saṅhub iŋ jalađi saṅṣaya lĕṅĕŋ arurub rurub limut,
hèmanyānwam arūm puḍak nika tumūt pĕjaḥ i turuŋ ikātulis ṭikā*

<śāṙddūlawikrīḍita> – – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

:344:\:34:\:1:. nyū dantāsĕpi tuṅga tuṅgal aṅadĕg muṅgw ī ṛĕṅat niŋ tṛĕbis,
lĕṅlĕṅnya n hana riŋ pasiṙ siliḥ awè lāwan ryak iŋ sāgara,
tan ‌wruḥ yan tinulis parab sahana niŋ wwahnyākĕmul nīrada,
dè niŋ laṅw anaput katuṅkul i laṅö niŋ nūsa mukṣa n ṛĕṛĕb*

<śiꝁariṇī> ⏑– – | – – – | ⏑⏑⏑| ⏑⏑– | – ⏑⏑|⏑⏓

:345:\:35:\:1:. mahāntĕn sāk riñcuŋ lĕṅĕŋ i tĕpi niŋ sāgara lĕyĕp,
palambaṅnyākwèḥ nora wĕnaṅa wacan śīṙṇna lamukĕn,
tulisnyānuṅgal wikw acĕpuḥ atalaṅkup katuruhan,
tumuṅkul ƀāwanyāḍĕku ḍĕkuḥ apiṇḍānasi hatĕp*

:346:\:35:\:2:. Ikaŋ prāṣāda syuḥ karahan apa tèkāmarikala,
tibè piṅgiṙ niŋ sāgara kasiḥ aṛĕp hyaŋ gaṇapati,
katampwan dè niŋ ryak mata nira kumĕmbĕŋ kadi lumuḥ,
mulat kady ahyun wuṅwakĕna sira yan kāla hasila*

:347:\:35:\:3:. karaŋ sawwaŋ muṅgw iŋ jalađi mapa mūlanya ta kunaŋ,
wilĕt niŋ mèǥa ry āwak ika sagibaḥ tan pinahuwus,
winaswās kady ānabraṅa sĕmu nikāṅlaṅhwiy anĕṅaḥ,
baṅun ƀrāntāmaṅgiḥ pasiṙ ahaṛĕp aṅlimbaṅa laṅö*

<giriṣa> ⏑⏑⏑| ⏑⏑⏑| – – – | – – ⏑| ⏑⏑⏑| ⏓

:348:\:36:\:1:. banawa kajahat iŋ lod biṅkas dè niŋ alun agöŋ,
tihaŋ ika gumalaṅgaŋ muṅgw iŋ tuṇḍan ika maṛĕk,
kadi ta pamĕkulanya n māsiḥ tan wĕnaŋ apasaḥ,
sapati sahuripa ṅwaŋ līṅanya n ‌wruḥ aṅucapa*

:349:\:36:\:2:. wukiṙ anak anĕlat riŋ wwai niŋ sāgara ri tĕṅaḥ,
kadi sakadaṅa lāwan wwaŋ mūṙcꞓā kawi pasisi,
sĕmu sĕmu nika sānak lāwan ryak jĕnĕk aharas,
pili piliḥ abapènduŋ truḥ truḥ māṙgga nika lĕṅĕŋ*

:350:\:36:\:3:. layaṙ iŋ amayaŋ akwèḥ ṅkānè soṙṇnya humaliwat,
karahan aburu maṙmmanya n kèdĕṙ nĕhĕṙ awĕlaḥ,
đwatala rayuŋ ikānraŋ lumrā söḥ paṅanan ika,
bañak aṅidĕri nūsā kāraṅnya n midĕṙ alaṅö*

:351:\:36:\:4:. patani kadi jamuṙ syuŋ rūpanyāmanis atulis,
kalimutan i siluk niŋ groŋ groŋ iŋ paraṅan aṛĕs,
kakawin ika palambaŋ riŋ lambaŋ cinacahakĕn,
cĕcĕk ika hana tan saḥ muny aśriŋ baṅun amaca*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:352:\:37:\:1:. māṙyy āmèt lĕṅĕŋ iŋ pasiṙ nṛpatiputra lumaris ahawan gunuŋ gunuŋ,
Ambö niŋ pakis ĕṇḍaḥ iŋ walahaṙ aṅlĕwihi waṅi ni ganđa niŋ pupur,
moǥārūm sirarā nikaŋ kayu ragas kadi hulĕs apulaŋ lawan burat,
sakwèḥ niŋ kahalintaṅan rumimaŋ ambĕk ira winulatan paḍālaṅö*

:353:\:37:\:2:. paṇḍan suṇḍay asoŋ latāṅkura paranti para kawi mahās lanāpikat,
paŋ niŋ campaka śudđi guṇḍik aṅilo ri haṛĕp ika maṅuṅkul uṅkuli,
luṅlūṅanya tikĕl tikĕl katitihan papikatan agĕnĕt hibĕk hĕlar,
tan śoƀa ŋ kitiran jaraḥ pili piliḥ luput alara kasambĕt iŋ habĕt*

:354:\:37:\:3:. wwantĕn ramya kadèwaguṙwwan aṅuṅaŋ jalađi kadi kalaṅwan iŋ tulis,
saŋ muṅgw īriya tan wĕnaŋ lumaganīndriya nira kawĕnaŋ binañcana,
paṅliṅgāna sawaŋ sawaŋ ni hayu nīdĕman ira sĕmu niŋ warāpsarī,
kady āṅanti ri sampunanya n apatūtan aniliba marèŋ surālaya*

:355:\:37:\:4:. ṅkānèŋ bwat halu sāk durènya kahanan nṛpatanaya tumiṅhal iŋ tulis,
hèman waṙṇna nikāsamun katuruhan lutuṙ asamun inambaḥ iŋ cĕcĕk,
ṅhiŋ dèwī kawĕkas lawan kili paḍāṅadĕg adĕg abĕbĕd bĕbĕd hati,
kady āminta tumūta rūpa nika budđi saŋ Aja hiḍĕpan kamānuṣan*

:356:\:37:\:5:. ṅkānè ṛĕmbaṅan iŋ juraŋ‌ mpu tapa ramya mamuluku katuṅku tuṅkulan,
wuṅkal kèdĕran aṅjĕlag sadĕdĕg iŋ sapi kapaṛĕk i piṅgiṙ iŋ galĕŋ,
lĕmbunyān ahĕlè hĕli n palayanan pawulatan ika dè nikaŋ watu,
Aśrak waṅṣulan iŋ kiyātṛĕt alaṅö lĕṅĕŋ araras aniṙwwa niṙwwakĕn*

:357:\:37:\:6:. nyāsa lwiṙ minahā gunuŋ pinakapājaran aṅadĕg i mađya niŋ juraŋ,
lwīṙ apwī kumukus miraḥ ni kayu tèja nika kasaputan himāputiḥ,
wwai saṅkèŋ paraṅan ya kadṛĕsan aṅin kadi siniramakĕn sumamburat,
saŋ wṛdđaṙṣi katon iŋ agra sawaŋ aṙcca lamukĕn alaṅö kasaṅhuban*

:358:\:37:\:7:. siṅgiḥ kottaman iŋ wanāśrama saƀā saŋ ataki taki niṣparigraha,
kaywanyā‌wruḥ acandanāpriḥ atĕṅö jawa huwi kusumāṅjraḥ iŋ talun,
kālaṅkyaṅnya lĕyĕp wiśāta baṅun ahyun atapa riŋ aṅin huwus lĕpas,
saŋ hyaŋ lèk sumĕnö prakāśa śuci śukla pinakasuluḥ iŋ hanèŋ wukir*

:359:\:37:\:8:. tan saḥ riŋ daluwaŋ kukap nika subadđa sĕkaṙ ikaŋ uluṙ paḍājaṭā,
wrènyāṅalwaŋ ikaŋ warāha wana tan parabi suꝁa manambi riŋ tahĕn,
mwaŋ saṙppātapa tāpan abrata lanāṅaluṣa puyuḥ ikākipū kipū,
niṙdđūma ŋ balĕman lumöŋ baṛĕbĕk iŋ kayu pinaṅan ika n hanèŋ alas*

<kilayu> Anĕḍĕŋ – – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓

:360:\:38:\:1:. budđi nṛĕpatisuta jĕnĕk ya kāraṇa nirāṅṛĕwĕŋ alas akulĕm,
sakwèḥ nira saŋ ajaṙ ajaṙ maṛĕk saha kilaŋ hinaturakĕn ira,
ramyāṅucap i sakahaṛĕp nirèŋ ꝑala nikaŋ tapa ginawayakĕn,
Èñjiŋ sira tumurun atūt alas wahu tinoṙ pinakapatalĕsan*

:361:\:38:\:2:. dèśāsĕpi hawan ira kālasan sipi kaniṣṫa nika gataraṣa,
Aṅluḥ wwaŋ ika pinanasan ḍinaṇḍa sinipat layat apalaraṣan,
Akwèḥ pahutaṅan i sawaḥ gaganya paḍa tan hana maṅinak inak,
lumbuṅnya kasiḥ aṛĕp aninya ya n milu katuṅkĕb alawas aṅariŋ*

:362:\:38:\:3:. Akwèḥ wray anusup anukĕt nukĕt baṅun amèt kayu paṛĕŋ adulur,
ḍaṅḍaṅnya lumĕkas aṅatĕṙ sĕsĕḥ kaṅĕlihan sawaŋ aṅipil ipil,
pakṣinya palatuk amaduŋ maduŋ kahiḍĕpanya n amahāyu kuwuŋ,
wwaḥ niŋ kamalagi tumatiŋ katon kadi caluk niŋ anutu nutuhi*

:363:\:38:\:4:. kācāṙyyan alawas inatīta śīṙṇna pamicāran ika katuruhan,
riñcuŋ saka nika sasisiḥ siliḥ jaga murantak aṅĕmuki parab,
norākṣara kakawin i paṅlarinya paḍa tan hana katĕmu lĕbur,
ṅhiŋ candana kasirat agātra mātra ri tawiṅnya kari kadi panu*

:364:\:38:\:5:. jöŋ niŋ giri gahana kadèwaguṙwwan ahalĕp lura luraḥ aṛĕnĕb,
strī strī dwijakula śuci śudđa saŋ pinakamaṅgala niŋ anaruka,
tūs niŋ wulakan aṅali mèkalanya śatapattra nika mĕkaṙ arūm,
sakwèḥ niŋ amaṅan i lumutnya rakwa cinacad puru puru katalu*

<śiꝁariṇī> ⏑– – | – – – | ⏑⏑⏑| ⏑⏑– | – ⏑⏑|⏑⏓

:365:\:39:\:1:. byatītan mèḥ prāptèŋ nagara saŋ Ajāṅèl bala nira,
Araṙyyan‌ ṅkānè jro kuṭi katĕmu sakwèḥ para wiku,
tinamwī tamwī riŋ sĕḍĕṅan amanis dè nira mulat,
Apan prāya ŋ wastw alpa maṅinaki yan riŋ sĕḍĕŋ aṅèl*

:366:\:39:\:2:. wiwakṣan sakwèḥ saŋ para ratu hinundaŋ paḍa tĕka,
paḍākuṇḍaŋ gĕṇḍiŋ gumĕṛĕḥ asĕluṙ tan papĕgatan,
tuwin paṅhrik niŋ tuṅgaṅan asahuran lāgi kaṛĕṅö,
Ikaŋ sattwālöŋ śabda nika baṅun asyaŋ syaŋ aṅuhuḥ*

:367:\:39:\:3:. kaḍatwan saŋ ƀojātiśaya mara göṅnyāparamita,
yayāhöt maṅkè kāṙyya nira ri ḍatĕŋ saŋ para ratu,
pĕnuḥ tamwī tamwī sahana para taṇḍālana ṅiwö,
tĕkèŋ māṙggāgöŋ nora pinakapahidwan paḍa hibĕk*

:368:\:39:\:4:. Ikaŋ rājya lwiṙ sāgara kahibĕkan wwaŋ kadi bañu,
karaŋ mātaṅgākāra ni liman ikānèka majajar,
baṅun ryak polaḥ niŋ đwaja kagurilap kadṛĕsan aṅin,
curik wahwas patṛĕm lumarap asĕmu praŋ praŋ agalak*

:369:\:39:\:5:. sanistanya n tan waspada wiṣaya niŋ śabda kaṛĕṅö,
tĕkap niŋ gĕṇḍiŋ mwaŋ gṛĕbĕg i laku niŋ wwaŋ mapapagan,
yayātaḥ wṛtta śrī raǥusuta kaṛĕṅw an sira tĕka,
wulat hèṛĕn taŋ wwaŋ sanagara paḍālaḥ ṛĕṅĕ ṛĕṅön*

:370:\:39:\:6:. lumampaḥ saŋ ƀojāmapag i saŋ Ajāpan sira tĕka,
kasuṅṣuŋ riŋ māṙggāṅucap ucap aluṅguḥ paḍa suꝁa,
paṛĕŋ maṅkat ramyāduluṙ iniriŋ iŋ wwaŋ sanagara,
Ikaŋ rājya lwiṙ bĕntara muꝁa nikān aṙdđa marupĕk*

:371:\:39:\:7:. Umaḥ niŋ taṇḍāgöŋ pinakapasĕnāhè nṛpasuta,
kulĕm saŋ hyaŋ sanđyā diwasa niŋ amūjājapa japa,
tĕka ŋ pamyāpārè sira wijil ikaŋ sāgara wukir,
ndatan waṙṇnan tiṅkaḥ ni panaḍaḥ irākwèḥ cinarita*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:372:\:40:\:1:. tiṅkaḥ śrīndumatī n kapiŋ tiga nira n piniḍuḍuk i dalĕm kaŧākĕna,
Akwèḥ pañcabalè ri wiṅkiṅan ikaŋ pamiḍuḍukan i soṙ huwus hibĕk,
dè niŋ‌ strī paḍa hinyasan cumurigènunus awak ika waṙṇna sañjata,
byaktākūṅa kalĕṅgakèŋ panulisan puḍak ikaŋ anulad raras nika*

:373:\:40:\:2:. twas niŋ mèǥa dinadyakĕn waṅunan uttama pinahuwus iŋ labuḥ kapat,
tumpaŋ pitw aruhuṙ sinaptaƀuwanāparimita kalaṅönya riŋ tawaŋ,
truḥ truḥ mwaŋ larap iŋ kilat hatĕp ikā karaṇa nika lanākuwuŋ kuwuŋ,
gĕntĕṙṇnyāṅdadi kumbaŋ èdran anaṅis hana lĕṅĕŋ aṅurambat iŋ tĕtö*

:374:\:40:\:3:. ryak niŋ tīṙŧa sinṛṣṭi wastra tinulis pinakatiba tibān linaṅwakĕn,
tustus niŋ maṇi sūṙyyakānta dumilaḥ rahina wĕṅi dinadyakĕn damar,
kĕmbaŋ niŋ cirapattra kalpatarupuṣpa sadĕdĕg aṅadĕg tigaŋ siki,
māyā niŋ wulan iŋ samudra mađu śudđa saꝑala ginawè laṅit laṅit*

:375:\:40:\:4:. byaktābyakta nikaŋ tulis wuwuḥ i kādƀuta nika tulis iŋ huwus tama,
yan kĕmbaŋ kadi mambwa rūmnya kadi molaha winilĕt i luṅgaḥ iŋ gaḍuŋ,
mwaŋ yan wwaŋ wwaṅan aṙjja kady aṅucapāsĕmu sĕmu guyu dè nikā mulat,
wimba hyaŋ‌ smara śudđi dè niŋ anulis lwiṙ amanaha manaḥ nṛpātmajā*

:376:\:40:\:5:. ṅkā tôṅgwan nṛpatiputrikā piniḍuḍuk tuhu tuhu sira janma dèwatī,
tan sāmānya mahāpraƀāwa tĕka riŋ kaka kaka kadi dèwakanyakā,
Aśrī pahyas ira bwat/ Indrawanitāmuwuhi halĕp ira n hanèŋ saƀā,
ḍaŋ saṅǥāguñĕpan ƀaṭāra karikāṅrakĕt ujaṙ ira yan tumon sira*

:377:\:40:\:6:. sakwèḥ kwèḥ nira saŋ kadaŋ haji huwus kili maṛĕk atatā paḍātuha,
mambö paṙwwata pājaran halĕp i dè nira humalĕpakĕn suputrikā,
Èndaḥ mwaŋ sira saŋ rarè hañaṙ ataṅkil ahayu hayu wahw amèꝁala,
mambö maṇḍala riŋ saƀā paṅupaṛĕṅga ni halĕp ira riŋ nṛpātmajā*

:378:\:40:\:7:. strī strī wāhu cumampakāsĕmu hijo pamulu nika pinantĕs iŋ saƀā,
sampiṙṇnyèŋ jaja tan paniṣꝑala hananya muwuhi halĕp iŋ wulaŋ tatur,
tuṅgal dènya mawāmbĕk abwat atuhan ri paṛĕk ika ri jöŋ nṛpātmajā,
lwiṙ dèwī humatuṙ sakèŋ surapadānrahakĕna halĕp iŋ surālaya*

<kilayu> Anĕḍĕŋ – – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓

:379:\:41:\:1:. praḥ praḥ nṛpawaraduhitā ri guṇḍik ira lèn i kaka kaka nira,
yan ‌wruḥ ‌wruḥ agamĕl aṅiduŋ lawan ‌wruḥ aṅawat ya linĕṅĕnan ira,
Èmbuḥ pwa guṇa nika siniṅhĕlan kinaluṅan ya kinalĕwihakĕn,
sāmpun pwa ya kawi paḍa kāku siŋ guṇa samaṅkana ya kinarahan*

:380:\:41:\:2:. sakwèhnya paḍa maṛĕk anaṇḍaŋ anwam araras rara rahayu wagĕd,
saƀyāmanis aṅucap ikāŋ asiṅhĕl akaluŋ wahu kawi kakawin,
ndan rwaŋ puluḥ ikaŋ akaraḥ jitākṣara wicakṣaṇa naṭakagiṇa,
ṅhiŋ dyaḥ jayaluḥ ikaŋ inuttamāsisik ĕmās maṇi nĕhĕṙ amawa*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:381:\:42:\:1:. prāpta ŋ rātri yayan katon hayu ni waṙṇna nira ri wijil iŋ niśākara,
hyaŋ hyaŋ niŋ mađumāsa rūpa nira yan kasaṅa kasapuluḥ tiniṅhalan,
maṅkè n māsa kapat hyaŋ iŋ masa kapat kahiḍĕpan ira dè nikaŋ mulat,
cañco strī liṅa niŋ tumon sira mĕnè n huwus atĕmu lawan nṛpātmaja*

:382:\:42:\:2:. lumrāmintaŋ ahöm ri bāhu lumarap jĕnu nira kanakāṅhulap hulap,
Èmbuḥ söŋ ni tutup gĕluŋ nira murub maṇik ika kadi motaṙ otaran,
dè niŋ kostuƀa nīla kādƀuta sĕkaṙ taji nira sumĕnö kapañjutan,
Ūṙṇnā śudđa huwus hanèŋ rahi nirāṣĕmu paṅawaka tĕṅran iŋ hurip*

:383:\:42:\:3:. ndin‌ ṅgānya ŋ wwaŋ anĕmwa rūpa kadi rūpa nira n ahayu rājaputrikā,
wwaŋ riŋ rājya yayan kapūhan aṅalĕm ri sira kadi hañaṙ hañaṙ mulat,
Aśrī waṙṇna nira n tuhan saꝑala yogya n adĕgakĕna ratwa niŋ tulis,
tan samwas lawaŋ iŋ kaḍatwan inucap milu milu kawĕṅān tiniṅhalan*

:384:\:42:\:4:. paṅkun mèsya ṭikā kayogyan i wĕtis nira damarana tèja niŋ wulan,
pantĕs yan makasumpiṅĕn kikiṛĕn iŋ kuku kuku nira kosapèŋ laṭi,
rèꝁan riŋ kakawin wilāpa kahalĕp ni susu nira parantya niŋ parab,
tan sāhèŋ ratu śakti kènaka ni soca nira yan ikĕtĕn sĕkaṙ taji*

:385:\:42:\:5:. Èkĕl roma nirāraras kadi katona rumaraba sakèŋ gĕluŋ lukar,
Akwèḥ mahyun aṅuḍwa dè nira yan ahyas anisigi wajāṅhĕmū guyu,
yogyāsaṅkan aṅin dumadyakĕna polaḥ i tikĕl i halis nira n cala,
byaktāgatgat ataṅhya taṅhya manaḥ iŋ mulat i muꝁa nira n pasaŋ damar*

:386:\:42:\:6:. ndin putṙyy āhayu  hayw amaṅpaṅa hayunya ri hayu nira n ahyas aṅḍiri,
sakwèḥ niŋ wwaŋ ahadyan akṙyyan asawaŋ hinayu maṛĕk i jöŋ nirālawas,
pahyas niŋ para pora maṅhiribi pahyas ira hinayu cihna niŋ manūt,
Èkacꞓattra raras raras nira paṅöban iŋ ahayu sujanmakanyakā*

:387:\:42:\:7:. sakwèḥ saŋ ratu tan wĕnaŋ sahasa kèwala humĕnĕŋ aṅantyakĕn pariḥ,
Aṅlampū sumĕsĕl śarīra nira tan wĕnaŋ anĕkani sènakè hati,
mogānaṅgĕl aṛĕs rumĕṅwakĕn i kādƀuta ni hayu narèndraputrikā,
mawwat rāga wilāpa cihna niŋ akūŋ alaḥ alĕḥ akirim kirim ṭikā*

:388:\:42:\:8:. Akwèḥ pahyas irāṛĕbut kahulunan kahiḍĕpan ira dè nikaŋ maṛĕk,
roṙww aŋ campaka ramya māyun ayunan ri jaja nira n amaṅya maṅyani,
lāwan pādapa tan wĕnaŋ saḥ i sirāmĕpĕti gaway ika n sĕḥ iŋ gĕluŋ,
tañjuŋ muṅgw i kapö nira n mrik inaṅit maṛĕk araras anulya nulyani*

:389:\:42:\:9:. prāptôliḥ kalaṅön ikāŋ asana ramya pinakakalasā nirāturū,
mwaŋ roṇḍonya tinap rinūpaka tilam sinalinan i sĕḍĕŋ nikāluñut,
maṅgā sĕmpalĕn aṅkĕn èñjiŋ alapĕn humatura śayanā nira n rimaŋ,
swaṙgga n māti kakiṅkiṅan huwus akīṙtty amihutaṅi laṅö ri jöŋ nira*

:390:\:42:\:10:. moliḥ waṙṣa sipat nirārahat i solaḥ ika tĕka hiṛĕŋ hanè mata,
kālanya n kahĕmū sĕpaḥ nira baṅun pinakaliḍaḥ ira n hanè tutuk,
kāsiḥ kāsiḥ irālawas karika puṇḍutan ira kasĕlap hanè hati,
ṅhiŋ kĕṇḍit nira mās tumūt i parahasyan ira wahu maṛĕk sinanmata*

:391:\:42:\:11:. tambè rakwa sira n swayambarakĕnāmiliha sakahaṛĕp nira praƀu,
ndān ambĕk nira kèwalāwiraŋ i līṅa niŋ umulat anĕṅgahāhaṅan,
Āpan tan hana ṅūni kèwala sirāmuṅari pinakakabwatan hañar,
yèkā hètu nirāwiwèka kalawan kaka kaka wihikan riŋ iṅgita*

:392:\:42:\:12:. ndātan kaṙkaśa dè nirāṅucap ucap ri pasĕluṙ iŋ ujaṙ sirāṅucap,
ndi ŋ paṙwwa ndi kitāṅṛĕṅö n hana kadi ṅhulun amiliha jalwa riŋ saƀā,
yadyastun hana maṅkanā niyata ta pwa wiraŋ ika kadīraŋ i ṅhulun,
saṅkṣèpanya huwus katon wiđi narèśwara dinuluṙ i tan siḥ iŋ wiđi*

:393:\:42:\:13:. Āpan kènaka niŋ kadi ṅhulun aṅanti ri kaka haji yan sirāṣiha,
hèṙ hèṛĕn palaṛĕn hanāsiha ƀaṭāra tumĕkakĕna đaṙmma ni ṅhulun,
prāptānomahā yogya liŋ nṛpati samƀawa kahaṛĕpa ni ṅhulun muwaḥ,
yadyastun layata ṅhulun pi tawanĕn ry uƀaya haji paran kasaṅśaya*

:394:\:42:\:14:. lāwan yan hana ratw anomahā marā ta sira humaturè narèśwara,
ndātan kahyuna ni ṅhulun sira tuhun kaka haji sira kèwalāhaṛĕp,
haywāmiđyani ta pwa siḥ siha nirāmawaṛĕṅĕha ri budđya ni ṅhulun,
ndak ton duhꝁa nikaŋ kinĕdwakĕn apaṅgiha wiꝑala yan tan paḍāhaṛĕp*

:395:\:42:\:15:. yan kāṅĕn suꝁa niŋ licin dumadak ahyun adaluwaṅa haṙṣa riŋ jamaŋ,
dènya n kilya rarā makāśraya narèśwara kumĕmita kāla niŋ rarè,
yan wṛdđājara đaṙmma riŋ giriwanāmagĕhakĕna ri đaṙmma saŋ wiku,
ramya ŋ waŋ guru loka saṙwwa tĕka yan lumaku laku rinampak iŋ kili*

:396:\:42:\:16:. maṅkè pwa n ḍumawuḥ wiđi nṛĕpati tan pamawaṛĕṅĕḥ i budđi ni ṅhulun,
ṅwaŋ dūra n wĕnaṅājñalaṅǥana tuhun raṣa pĕjaha tibèŋ paluṅguhan,
Èwĕḥ tan kahiḍĕp kalīṅa ni manaḥ nira yan ahaṛĕp iŋ swayambara,
maṅgāṅdadya limut‌ ṅhulun ri wiraŋ i ṅhulun amiliha jalwa riŋ saƀā*

<nawahaṙṣa> ⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

:397:\:43:\:1:. tuhan i ṅhulun akṣamakĕna paṅucap ni manĕhta ṛĕṅön,
wiđi saŋ praƀu samƀawa kĕkĕsakĕnè hati yogya dahat,
dumadak pwa hadè n katĕkana rinasan ri manahta tuhan,
pira haywa nikāṅucapa n ahala yan hiniḍĕp mahāla*

:398:\:43:\:2:. pituhun wiđi saŋ praƀu tuhan anipis kawiraṅta hadè,
paḍa wāhu ḍatĕŋ sahana hana nikaŋ pariwāra maṛĕk,
Amahuṙ hurakĕn ri para ratu pinètnya sirèŋ wĕgilĕn,
sira saŋ kinabèhan inalĕm ika ṛĕṅwakĕnanta tuhan*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:399:\:44:\:1:. saŋ nāŧèŋ magađa praƀāwa nira tan patĕpi kadi laṅit maṅambara,
lwiṙ widyāđara daṙśanīya pakatonan i bala nira śūra dug siṅī,
Ahyaŋ solaḥ irāmanis kawadi dè nira lituhayu tan pasiṅṣiṅan,
sākṣāt/ Indra sakèŋ surālaya kawèni tumuta mijilèŋ swayambara*

:400:\:44:\:2:. krūrākāra saŋ Aṅganāŧa sanirukti sira yan aruhuṙ sulakṣaṇa,
saƀyāmbĕk nira tan rinakwa sira yan praƀu lituhayu sādarāṅucap,
śakty ānindya mahāpraƀāwa kumutug bala nira paḍa śūra suśrama,
tan pèndaḥ kadi saŋ hyaŋ Agni mijil amralayakĕna rumampaka ŋ jagat*

:401:\:44:\:3:. siṅhāmbĕk saŋ Awantināŧa kadi saŋ yama guṇa nira lokapālaka,
norāđaṙmma ṅaranya rakwa yan i ƀūmi nira paḍa suꝁāgawè hayu,
söḥ wadwā nira piṇḍa kiṅkarabalāmawa curiga gadāyuđāpupul,
sākṣāt mṛtyu curik nirākas aluṅid baṅun aṅayam ayam parāṅmuꝁa*

:402:\:44:\:4:. tan pèndaḥ baruṇānurun saŋ Anupāđipati suyaśa ƀūmipālaka,
himpĕṙ sāgara kāṅinan bala nirāṅṙwwabi nagara hibĕk tĕkè dalĕm,
tĕkwan lwiṙ nira riŋ raṅin đwaja wĕlaŋ wĕlaŋ aputiḥ arok lawan hiṛĕŋ,
rāhu mwaŋ śaśiwimba rūpa nika kāraṇa ni musuḥ irātabĕḥ titir*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:403:\:45:\:1:. siŋ solaḥ saŋ susènā pracalita kadi saŋ bāyu riŋ budđi madṛĕs,
wadwā wadwā riŋ ambĕk lituhayu katĕṅĕṙ yan prawīrāpriḥ iŋ praŋ,
himpĕṙ sèḍuŋ kaṛĕsṛĕs bala nira kumisik lwiṙ gĕlap holiḥ aśriŋ,
byakta syūha ŋ musuḥ dè nira n asĕmu hudan sañjatāwoṙ halisyus*

:404:\:45:\:2:. ṅhiŋ saŋ hèmāṅgadātyanta sugiḥ ira hibĕk mās maṇik rājayogya,
līlācum somya saŋ waiśrawana paḍa nira n ǥorarūpādawāgöŋ,
norānaṇḍaŋ yatan mās bala nira satĕgal kāla niŋ hanyan aṅjraḥ,
sakwèḥ niŋ śatru śīṙṇnākuniṅa wulat ikā dè nirāpan waḥ iŋ mās*

:405:\:45:\:3:. Aśrī saŋ pāṇḍya śudđākṛti nira satirun paṇḍitānwam widagđa,
tan kāsy asiḥ tuhun tan haṛĕp iŋ ulaḥ agasyak yayan sopacāra,
saŋ hyāŋ Īśāna sākṣāt paḍa nira n ahalĕp riŋ saƀā nora tan ‌wruḥ,
Atyantèŋ yoga ka‌wruḥ nira karaṇa nira n katwaŋ iŋ śatru śakti*

:406:\:45:\:4:. wwantĕn saṅkèṙyy Ayođyā lituhayu dahatĕn rājaputrādwitīya,
ndan rakwānak mahārāja raǥu saŋ Aja saṅjñā nirèŋ rāt prakāśa,
saŋ saptāđikṛĕtātyanta halĕp ira kabèḥ soṙ kagöṅan pratāpa,
himpĕṙ candrākucĕm tan wani mulat i narèndrātmaja lwiṙ hyaŋ aṙka*

:407:\:45:\:5:. saŋ hyaŋ brahmāgawè rūpa nira kadi paran riŋ raras māṙ manisnya,
yadyan ganđaṙwwa widyāđara niyata nikāsora riŋ rūpa kāliḥ,
Aṅhiŋ hyaŋ kāma saŋ samƀawa mapaga raras rūm nirèŋ maṙttyaloka,
sāmpun pwāṅāśrayè citta nira masuruhan rāga kuŋ don irāṅhèr*

:408:\:45:\:6:. ndān ambĕk ni ṅhulun‌ ṅhiŋ sira juga kadĕlö n kāptya rakryan suputrī,
Anwam pūṙṇnèŋ paṅa‌wruḥ lituhayu taruṇāpālapan‌ kṣatriyāṅśa,
jaṅgāṅuṅṣiṙ kapat ramya nira winulatan dlāha yadyan patĕmwa,
Āpan tuṅgal sirèŋ rūm kadi wulan aṅilo wimba niŋ candrakānta*

<wisaṙjjita> – ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

:409:\:46:\:1:. nāhan ujaṙṇnya paḍāsĕluṙ awara waraḥ kinatuṅgalakĕn,
söŋ i manahnya katon sĕmu sèmu niŋ akuŋ ri narèndraṣuta,
ṅhiŋ kakĕna priḥ ikā sira wiṣaya ni goṣṫi nika n paṅucap,
rūpa nira sŧiti ri twas ika sinamudāya lawan turida*

:410:\:46:\:2:. śrīndumatī suꝁa māṙ hati nira rumĕṅö ry ucapanya ṛĕsĕp,
yan tan awĕdya sirèŋ wwaŋ atuha hana budđi nirāmĕpĕra,
rāga nirè saŋ Ajāwĕtu taṅis inamĕṙ wĕdi ka‌wruhana,
liŋ nira moǥa lumuḥ yan aharip araras parihāra nira*

:411:\:46:\:3:. mojaṙ ikaŋ rinahasyan ira wacana liṅnya ṛĕṅön ta tuhan,
saŋ ratu tan hana tan lituhayu kadi dèwata rakwa sira,
ndan paḍa soṙ sira dè saŋ Aja saꝑala putra narèndra raǥu,
hīṅan ira n sira yogya kahaṛĕpana digjaya rūpa nira*

:412:\:46:\:4:. śrīndumatī kĕna rāga tuhun api hadè kadi tan malara,
dè nira mojaṙ apèt silib amarani lokika budđi nira,
haywa wawaŋ pinisiṅgiḥ ujaṙ ika tuhun hiḍĕpĕn sakaṛĕŋ,
Āpan ikaŋ dadi janma sakahaṛĕp ikā kaka moǥa dudū*

:413:\:46:\:5:. nista nikān apadudwan ibu kahaṛĕp iŋ dadi janma kabèḥ,
yan kinatuṅgalakĕn‌ ndya tika hala nikā tuhanĕn pituhun,
māsku mataṅnya kakūṅana saŋ Aja tuwin wwaŋ anakta sira,
haywa kĕdö liŋ ira ndan asĕmu sĕmu haṙṣa nĕhĕṙ gumuyu*

:414:\:46:\:6:. ndaḥ paḍa bindaṙ ikaŋ maṛĕk i sira kapèṅin ajalwa muwaḥ,
moǥa girahyasĕn ambĕk ika katanĕhan turidāṅlarani,
Asyaŋ i rowaŋ ikāṅucap ucapa kinonya maṛĕk maṛĕka,
liṅnya nihan sanu saŋ ratu pili pilihan dumĕn i ṅwaŋ ari*

:415:\:46:\:7:. wwaŋ wwaŋ ahadwan agatgat anagu nagu mĕṅgĕp atĕṅw ahĕniŋ,
ƀāwa nika n kĕna rāga hanan asidĕhālupa tan paṅinaŋ,
wyaṙŧa sĕṛĕhnya hanè taṅan inagĕm agĕm tuhu tuhw alaṅö,
ƀrānta rumūpaka saŋ suṅana sĕṛĕḥ asūṅa sĕpaḥ ri waja*

:416:\:46:\:8:. lèn taŋ agoṣṫi ri gīta saŋ Aja ginawènya hañaṙ katĕka,
dudw aṅalĕm ri palambaŋ ira mamaranī manis iŋ paṅikĕt,
śrīndumatī kawĕlad hati nira rumĕṅö ri raṣanya lĕṅĕŋ,
lwiṙ jaruman saŋ Ajāmisiki hiḍĕp irāśriŋ akon mijila*

:417:\:46:\:9:. saŋ wwaŋ inuttama sāmpun adaluwaŋ adoḥ sira riŋ wiṣaya,
milw atuhāmbĕk irāraṛĕm aṛĕja suśīla lanāsiḍakĕp,
tan ṛĕṅu tan lumiriŋ duga duga pakatonan i tiṅhal ira,
yan paṅucap sira tan paṅucap ucapa lèn saka riŋ kawikun*

:418:\:46:\:10:. strī sĕḍĕŋ iŋ wiṣayānwam ahaṅan apasabraṅan ambĕk ika,
mwaŋ sira saŋ wiku wṛdđa maṛĕk aṅipi nāga milĕt ri sira,
yan wulat aṅdu matanya dinuluṙ i halisnya tikĕl minahā,
maṙmma manisnya paḍāṅucapakĕn i kahaṙṣa nikā kaṛĕṅö*

<nawahaṙṣa> ⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

:419:\:47:\:1:. wiku rājya kawi ‌wruḥ aṅaji kahaṛĕpku siwiṅkwa sanu,
kakawinya palaṙ piguṇana ri paṛĕknya ri jöŋ nṛpati,
Ulaḥ iŋ paḍa kāsy asiḥ aṅapi laṅö hiḍĕpĕṅkwa suꝁa,
kĕmulaṅkwa jajanya taṅan ika saput saputaṅkwa susu*

:420:\:47:\:2:. Agaḍuḥ kawi kāpti mami sanu wĕnaŋ pasaƀā pawukir,
wijil iŋ pihutaŋ pawadal inani rowaŋ ikānuꝁani,
kalawan kalaṅönya wĕnaŋ anigakĕn manaḥ iŋ prihatin,
yadin aṅlĕṅĕṅādulura maṅusirè tṛĕbis iŋ paraṅan*

:421:\:47:\:3:. Atitiḥ kahaṛĕp mami sanu wĕka niŋ pihutaŋ hutaṅan,
‌wruha tèŋ kakawin kiduŋ ulaḥ ulaḥ iŋ wahu wāhu kawi,
saparanya pamaṅkwakĕna lĕpihan amriḥ amèta laṅö,
sumĕpĕṙ sĕpĕrèŋ papihutaṅan i saṇḍiŋ ikaŋ pasisi*

:422:\:47:\:4:. kahaṛĕpkw alawas‌ ṅhiŋ abasana wicakṣaṇa riŋ kalaṅön,
niyatāraraṣĕn maṛĕk anigi nigī pamabaṙṇnya tapiḥ,
paṅapusnya hatiṅku laris i paṅawaknya katon adadar,
prawalanya marèŋ papasaṅan ika ta n kahaṛĕpku sanu*

:423:\:47:\:5:. puhawaŋ wahu wahw amṛti mṛti katönku siwiṅku sanu,
turidaṅku kaḍaṇḍa n alawas ahaṛĕp wwatĕn iŋ banawa,
Aputĕk hati niŋ kasarapuŋ alaṅö mulat iŋ pasisi,
kaputĕṙ hati ni ṅhulun alal ahaṛĕp tumutèŋ alayar*

:424:\:47:\:6:. Anak iŋ prajurit mĕtu pajurit ikaŋ kahaṛĕpku sanu,
lĕwu ramya niki n katĕkana lurugan ri huwuskw atĕmu,
hawinĕṅkwa curiknya saha raṅin ikā payuṅaṅkwa tumūt,
tan aṛĕs yak umilwa sĕḍĕṅa nika kèṇḍita riŋ palagan*

<giriṣa> ⏑⏑⏑| ⏑⏑⏑| – – – | – – ⏑| ⏑⏑⏑| ⏓

:425:\:48:\:1:. ya ta tĕmahāna tiṅluṙ dènya n śaiwa sira siwin,
Ikaŋ apalaran anwam ‌wruḥ tèŋ śāstra wiku haji,
lilu tumakula lampūn dan yan paṇḍita nagara,
Atuha tuha bagañjiŋ byaktāṅhöbi yan inusir*

:426:\:48:\:2:. kunaŋ amuhara kiṅkiŋ yan bot swan sipi mararas,
wiku miraḥ aguṇāśrī maṅgĕḥ wikwa narapati,
sira ta siwin ahaṙyyan santoṣāmalara dĕmak,
palumutana yan anwam yan wṛdđāpuput anadi*

:427:\:48:\:3:. taha sanu yan i rantĕntāṅhiŋ tyāga juga siwin,
sipi raras iŋ ataṇḍaŋ dèśādoḥ mahās alaṅö,
lĕwu suꝁa niŋ akaṙwwan soṅṣoŋ yan jamaŋ anipis,
pakararas ika paṅkun gantin mwaŋ palu daluwaŋ*

:428:\:48:\:4:. tuhu marika wuwusta ndan son moǥa salaḥ ilè,
tĕka turida kĕna priḥ dè saŋ brāhmaṇa siniwi,
mulat iŋ awĕka mambaŋ prajñā prāya jitasaƀā,
ṅhiŋ amuhara wiraṅroŋ hèman đūṙtta cala nika*

:429:\:48:\:5:. kunaŋ amuwuhi rāgī riŋ twas ni ṅhulun alawas,
wĕka wĕka capaŋ apriḥ riŋ praŋ wāni panagara,
Aṅawayuha saliŋ liṅnya n sāmpun ṅwaŋ apatutan,
Ikaŋ ujaṙ ibu rakryan kadi asyaŋ maṅiṅin iṅin*

:430:\:48:\:6:. nahan ucapan ikaŋ‌ strī tĕmbènyānĕmu turida,
tan awuni ri manahnya n ƀrāntākuŋ managu nagu,
hana ta titiṙ anambut wèhan milw aṅucap ucap,
mawara waraḥ i rumrūm niŋ sāminya tan awiraŋ*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:431:\:49:\:1:. rarè mĕṛĕ mĕṛĕḥ pajātyan agĕlo winara warahan iŋ pasaṅgaman,
mapaŋ kumĕtĕṙ aṅgamĕl susu taṅanya saha kĕtĕ kĕtĕg sumamburat,
Uliḥ niŋ amuruk muruk tinaṅanan ri pataṅanan i sanđi niŋ pṛĕman,
huwus pwa ya tamāhaṛĕp wayuha tan ṛĕṇa kadi manaḥ iŋ tamèŋ aji*

:432:\:49:\:2:. dudū sanu lawan huwus pracacaḥ aśriŋ arabi siniwi priyambada,
huwus tama karāṣikanya kadi waḥ mađu raṣa nika riŋ giṇāmanis,
Amakpak aṅucap tuhan tinikĕlan halis i sĕḍĕŋ ikāṅgamĕl tapiḥ,
baṅun pĕjaha riŋ karaŋ hulu taṅan ṅwaŋ i paṅamĕṙ ikāṅalap hati*

:433:\:49:\:3:. Ikaŋ kawi ñamut laṅönya rinasan saha kakawin araśmi riŋ tilam,
Ikaŋ jariji moǥa kèlu ginamĕlnya kinuku hiniḍĕp hiḍĕp tanaḥ,
lanānipati pèt manis kawawa kèlu kadi lĕkas ikānulis karas,
kiduṅnya panurū nurūnya sahajāṅgamĕli susu nĕhĕṙ kinaṅṣyakĕn*

:434:\:49:\:4:. prawīra siniwi priyambada tuhun kawatĕk ulaḥ ika n wanīŋ raṇa,
Añumbu kadi dè nika n paṅalawaŋ raṅin i sĕḍĕŋ ika n paṅolakĕn,
Anaṅtaŋ amapag wulat nĕhĕṙ aminta linawanan anūt mamaṅkwakĕn,
marèŋ susu taṅanya moǥa hiniḍĕp nika ḍuka ḍuka niŋ curik siṅī*

:435:\:49:\:5:. lawan lawanan i ṅhulun wiku miraḥ lituhayu pinakèsi niŋ kuṭi,
manisnya kadi poḥ apādapa tiki n mamaragi gula gaṇṭi dug siṅī,
liriṅnya pinarantyan i ṅhulun iŋ ambyan iŋ umaḥ i sĕḍĕŋ nikānasi,
dudū swara nikè karinya kaṛĕṅö panamaya nika yan parè ṅhulun*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:436:\:50:\:1:. nāhan dè nika goṣṫi sènak i manahnya panalimuṙ ikāharip mata,
tan tuṅgal rumĕṅö ry ujaṙṇnya hana hèwa hana sĕmu pacĕḥ mĕṅĕn mĕṅĕn,
strī kṙyyan kṙyyan paḍa mūla mūla rabi niŋ kawi muwaḥ aṅucap samaṅkana,
tan doṣāsiŋ ujaṙṇnya moǥa minanis manisan ika tinuṅtuṅan laṅö*

:437:\:50:\:2:. rakryan kènaka niŋ manuṣya sararā wĕṛĕ wĕṛĕha yayan papaṅgiha,
Ambĕk nāgarika ‌wruhāṅikĕta ƀāṣa sakuraṣa sawīja riŋ laṅö,
yan pāywan kakawin maṅaṙwwana wilaḥ kakawin ika palambaŋ iŋ yaśa,
yèkā kāma ratī ṅaranya n araras paḍa kawi sawawānak iŋ maṅö*

:438:\:50:\:3:. luṅhāṅdoha marèŋ pasiṙ kahalĕpanya n amaṛĕṅana māsa kāṙtttika,
sakwan sèlwan ahimya himyana manumpaka ri walakaŋ iŋ karaŋ liman,
ramyātuntunanèŋ hĕnī ri surud iŋ rwab i tĕpi tĕpi saṅṣayāḍakè,
līlāmèta huraŋ tanaḥ nĕhĕṙ asumpiŋ asaṅu saṅu saṅwa niŋ maṅö*

:439:\:50:\:4:. ndak ton haṙṣa nika n parambakana riŋ bañu tuna tuna mombak ombakan,
kāliḥ kāliḥ ikāduluṙ paḍa girahyasĕn anĕmu laṅö lĕyĕp dahat,
strīnyāmiṅkasakĕn tapiḥ jĕnĕk amèt uwuṙ uwuṙ agĕlaṙ marèŋ tĕpi,
byaktālūma kaköma riŋ bañu hasin wĕtis ika panahā nikaŋ mulat*

:440:\:50:\:5:. rūpanya n mahāsèŋ pasiṙ kadi katona mahāsa ri samudra niŋ tulis,
Āpan dè ni lĕyĕp lĕyĕp ni patĕmunya kadi tasik awoṙ lawan laṅit,
yadyastun yan aṅumbaṅèŋ jalađi ka‌wruhan i pamilĕt iŋ kuwuŋ kuwuŋ,
sākṣāt dèwata dèwatī mahās ahas lĕṅĕŋ aṭika ṭikan sakèŋ tawaŋ*

:441:\:50:\:6:. budđinya n wahu wahw acaṅkrama marèŋ pasisi wahu mahās lawan priya,
maṅgā n tan muliha n panon paduluṙ iŋ layaṙ asĕmu matuntunan taṅan,
solihnya n pakaraŋ karaŋ winawanan taṅan ulaḥ ulaḥ iŋ hañaṙ hañar,
Apwī niŋ hiliran ya sāđana nikākĕla kĕlana ri piṅgiṙ iŋ tasik*

:442:\:50:\:7:. piṅgiṙ niŋ paraṅan gihā watu sumoŋ pinakapasaji riŋ marāṅlĕṅĕŋ,
priṅgāṛĕs tinataṙ hĕnū nika sumĕṅka tumurun atupis ṛĕṅat ṛĕṅat,
paṙṇnaḥ loṙ maṅuṅaŋ tasik muꝁa nikā dunuṅan i kĕñaṙ iŋ niśākara,
ṅkāna n paṅhinĕpāmaḍaŋ wulana yadyan aharipa suꝁa n paḍāmṛĕma*

:443:\:50:\:8:. tĕkwan pwèki n anak wĕsi nṛĕpati kawwaṅan ika wĕka niŋ sinanmata,
yadyastun kilalan tĕkap saŋ ahulun pawĕkasakĕna riŋ marèŋ pasir,
byakta n mantuka moliḥ oliḥ alaṅö haturakĕna ri jöŋ narèśwara,
cihnanya n kawi kaṙwwa kāsiḥ ika wāhu wihikan asaƀā saƀāmasir*

:444:\:50:\:9:. nāhan wastu ni dènya mojaṙ api doḥ ndan aƀimata nikè suputrikā,
śrī dèwīndumatī huwus ‌wruḥ iŋ apa n kasiliba riŋ ujaṙ samaṅkana,
kālap budđi nirèniriŋ winawa riŋ lĕṅĕŋ amasiṙ ahimya himyana,
ndan mogāpi hadè sahuṙ nira paṅa‌wruhana panalimuṙ manaḥ rimaŋ*

:445:\:50:\:10:. siṅgiḥ ṅgānya wuwusta ramya ŋ akuṛĕn sarara wĕṛĕ wĕṛĕḥ paḍāraras,
luṅhāsaṅwa karas tanahnya mahāsèŋ pasiṙ aduluṙ ahimya himyana,
tan waŋ mātra kasiṅya mātra manaḥ i ṅhulun irikaŋ ulaḥ samaṅkana,
ndak ton kèwran ikaŋ giṇāniwi taṅèḥ mamaḍana raras iŋ wujaŋ wujaŋ*

:446:\:50:\:11:. tĕkwan tan hana haṙṣa ni ṅhulun ataṇḍaṅa pasisi huwus tama ṅhulun,
pora wwaŋ nika tan ‌wruḥ iŋ puruṣaƀèda hiliran amukĕt hanāmayaŋ,
moǥèraŋ ṅwaŋ isin maṅambila karaŋ karaṅan i pasurak niŋ ampuhan,
Aṅhiŋ ryaknya maṅaṅkul aṅkul ajajaṙ baṅun asĕgĕḥ anĕmbaḥ iŋ maṅö*

:447:\:50:\:12:. Ambĕk ni ṅhulun iŋ wukiṙ tĕka ṛĕsĕp mwaŋ aṅalĕwihakĕn sakèŋ pasir,
dè niŋ kwèḥ nira paṇḍitātapa ri paṙśwa nika kumuliliŋ tĕkè ruhur,
yadyastun ṅwaŋ atiṅgalèŋ nagara wikwa rara maṅusirè munīśwara,
ramya ŋ pakṣa wukiṙ yayan ku n aṅuṅaŋ ry aƀimata saŋ apakṣa sāgara*

:448:\:50:\:13:. wöṅīŋ māsa kapat‌ ṅhulun milu ri jöŋ nṛpati mahās ahas mariŋ wukir,
saŋ hyaŋ lèk i surup hyaŋ aṙka mijil aṅḍaḍari kadi maṅumbaŋ iŋ pasir,
tūban mwaŋ gĕṛĕḥ iŋ patĕṙ tan asarag đwani nika lalitānurū nurū,
Èñjiŋ mèḥ tumibā ŋ ḍawuḥ pitu samaṅkana mawuṅu tinaṅhi niŋ cucur*

:449:\:50:\:14:. Aƀrā kaywan ikaŋ wukiṙ wijaḥ arūm kadi pinisalinan sĕkaṙ miṅiŋ,
lèn taŋ saṙwwalatāwilĕt samaṙ arok baṅun ahurupa luṅgu luṅguhan,
sakwèḥ niŋ kayu mās lawan kayu puriŋ paḍa paḍa masuṅut wĕlas haṛĕp,
ṅkānè piṅgiṙ ikaŋ juraŋ pĕtuŋ ikā paḍa kadi pinituṅtuṅan limut*

:450:\:50:\:15:. sorè ry ampĕḥ ikaŋ jawuḥ kari gĕṛĕhnya muni pinakaramya niŋ wukir,
lāwan mèǥa marantayan tura turahnya siniriṙ iŋ aṅin pĕgat pĕgat,
miṅṣoṙ miṇḍuhuṙ aṅlayaŋ kadi dinĕmwan añawĕli kukus carik carik,
himpĕṙ siñjaŋ iŋ apsarī kasarakat ri laris ika sakè pamañcanan*

:451:\:50:\:16:. saṅkṣèpanya katon kasoṙ i lĕṅĕŋ iŋ pasisi tĕkap i ramya niŋ wukir,
tĕkwan wiǥna niŋ aṅlĕṅĕŋ mahāsa riŋ pasisi tarahan aṅhaḍaŋ haḍaŋ,
śudđa ŋ paṙwwata nityaśāsĕmu kadèwatan i hana saŋ ugrapaṇḍita,
ndak gañjaṙ kita yan kitāntuka tasik mamaḍana kapawitran iŋ wukir*

<śiꝁariṇī> ⏑– – | – – – | ⏑⏑⏑| ⏑⏑– | – ⏑⏑|⏑⏓

:452:\:51:\:1:. taham rakryan di ŋ paṙwwata lĕwiha saṅkèŋ jalaniđi,
Anūsāpaṇḍan raṅkaŋ apasiṙ asaṅhub saha kilat,
muwaḥ tan pāntyāntyāmpuhan ika baṅun kāṙtttika sadā,
manuknyāliwran yan wahu mari jawuḥ lwiṙ laru laru*

:453:\:51:\:2:. kumĕmbaŋ tuñjuŋ kāṅinan uwuṙ uwuṙṇnyāṅjraḥ aputiḥ,
layaṙ niŋ baṇyāgānutakĕn aṅin aṅdoḥ kadi limut,
lĕṅĕŋ ryaknya n sanđyāmiraḥ asĕmu mèǥānisik iwak,
laṅit suṅṣaŋ lwiṙṇnya n maśaśađaramāyā makalaṅan*

:454:\:51:\:3:. ƀaṭārī śrī pöḥ niŋ jalađi pinutĕṙ lāwan amṛta,
muwaḥ catrāśwātyanta riŋ aṅupaṛĕṅgè halĕp ira,
tuwin hyaŋ wiṣṇu swāmi nira jĕnĕk i jro jalaniđi,
mataṅnyan mūlya ŋ sāgara karaṇa niŋ paṙwwata sinor*

:455:\:51:\:4:. tuhan putrī tan kèmĕṅan iŋ ucapan yogya sahura,
huwus ‌wruḥ rakwè tiṅkaḥ iŋ acala lèn‌ kṣīrajalađi,
Apan yan mūḋā budđi nira pisaniṅw ānĕmu sahur,
kunaŋ pwāpan prajñā sira sumahuṙ apyak saha guyu*

:456:\:51:\:5:. ndatan moli n hyaŋ śrī winijilakĕn iŋ‌ kṣīrajalađi,
paṛĕŋ lāwan catrāśwa kapat ira tèkīkaŋ amṛta,
Apaṅgiḥ mwaŋ hyaŋ wiṣṇu hana riŋ Anantāsana sadā,
ya hètunya n soṙ liṅta ŋ acala tĕkap niŋ jalaniđi*

:457:\:51:\:6:. kaka ndi n sora ŋ paṙwwata tĕkap i rūm niŋ jalaniđi,
Apan lwiṙ ‌wruḥ riŋ swaṙgga ŋ aṅahasi puñcak niŋ acala,
paran saṅkan saŋ hyaŋ rawi gati niŋ astodayagiri,
Umādèwī sākṣāt mara sira sinaṅguḥ giriṣutā*

:458:\:51:\:7:. sirātèkā duṙggā ṅaran ira kasaṅꝁyèŋ triƀuwana,
wĕkas niŋ‌ strī sidđi syapa ta sira dèwī kadi sira,
huwus limpad riŋ kāṣṭaguṇan atiduṙgga n tiru tirun,
kunaŋ tāpan riŋ bimba ya sira n awās kottaman ira*

:459:\:51:\:8:. ƀaṭāra hyaŋ rudra pwa siniwi nirātūt siliḥ asiḥ,
Apaṅgiḥ ṅkānèŋ mèru sira paḍa sidđapraƀu wiƀu,
mataṅnyan nora hyaŋ kadi sira mahāsidđi dahatĕn,
Anādi n riŋ liṅgodƀawacarita pamyaktana kaka*

:460:\:51:\:9:. sirātèkā tūtĕnkwa lumĕwihakĕn riŋ mahiđara,
sakè sakwèḥ niŋ sāgara mapa ta sī madwa karika,
sahuṙ haywāsowè kaka raṣa raṣāpan kita bisa,
tuhankwi ibw amwītālaha tuhu wuwustāhayu dahat*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:461:\:52:\:1:. nāhan dè nira goṣṫi ramya tadanantara rahina huwus ḍawuḥ pitu,
sakwèḥ niŋ paricārikāṅiriṅa sāmpun anarima dadaṙ paḍāsalin,
lāwan saŋ wwaŋ inuttamāhayu sujanma paḍa sira maṛĕk sumaṅgraha,
śrī dèwīndumatī sirāṅadĕg awaṙṇna ratu ni lĕṅĕŋ iŋ ṭikāṅaraŋ*

:462:\:52:\:2:. strī stṙyy ānèkawiśèṣa pakṣa ḍatĕṅèŋ paṅuṅaṅan aduluṙ hanèŋ lĕbuḥ,
Ahyaŋ waṙṇna nika n hinĕmban araras pinayuṅan iniriŋ ƀinūṣaṇan,
sakwèḥ niŋ kapapag lumiṅṣiṙ awĕdīŋ wwaŋ ahalĕp akĕmul ya riŋ wĕṅi,
pañ̈ñjut sañjata lèn garantuŋ i haṛĕp prakaṭa baṅun akon sumiṅgaha*

:463:\:52:\:3:. Èñjiŋ ramya tiniṅhalan sahana niŋ paṅuṅaṅan atatākatap katap,
dè niŋ pañjut awaṙṇna wintaŋ anulaṙ wĕdi karahinanānusup nusup,
mrik ganđanya huwus kinasturi miṅiŋ rinacana tinulis linaṅwakĕn,
wwaṅnyāpiṇḍa surāpsarī saha wimāna wahu tĕka sakèŋ surālaya*

:464:\:52:\:4:. wastrāƀrā pinakapralamba hana riŋ walikuwaŋ anamaṙ kuwuŋ kuwuŋ,
kram niŋ cawli kukus baṅun truḥ anisiḥ pinakapaṅupaṛĕṅga niŋ hatĕp,
himpĕṙ nīrada citramèǥa nika riŋ haḍa pinakatawiŋ tawiŋ marar,
luṅṣiṙ baŋ pinakoluṙ oluṙ i pucak pucak ika kadi luṅgaḥ iŋ kilat*

:465:\:52:\:5:. saśrī waṙṇna nikaŋ payuŋ payuṅan akṛĕp asĕmu sĕmu paṅjraḥ iŋ jamur,
Akwèḥ waṙṇna nikā hanan dadu hanan pṛĕcik asira siran paḍāṅadĕg,
dè niŋ kwèḥ nira saŋ wĕnaŋ paḍa katon kawĕnaŋ ira mijil samaṅkana,
lèn taŋ biṙyyan amèt sĕkaṙ niŋ asanāniru niru halĕp iŋ payuŋ kuniŋ*

:466:\:52:\:6:. saŋ hyaŋ sūṙyya mijil kamantyan abuṅaḥ pawulatan i saƀā nikaŋ kuwu,
wwaṅnya lwiṙ jaladākĕmul kilat asoŋ hima sahana hananya riŋ lĕbuḥ,
dè niŋ kwèhnya lawan praƀā ni sasinaṇḍaŋ ika lumarap aṅhulap hulap,
śaṅꝁa mwaŋ tarayan mṛdaṅga kumisik mamaji taliṅa niŋ wwaŋ aṅṛĕṅö*

:467:\:52:\:7:. wwaŋ wwaŋ ŧāni paḍāduluṙ wahu tĕkāṅibĕki nagara lèn hanèŋ hĕnū,
tĕkwan riŋ sakuṛĕn hanānak ika pat lima maṛĕk amilĕt milĕt laku,
strīnyāṅĕmban anuntun āmĕtĕŋ apan maṅĕliḥ ika manamby anuswani,
Aprakprākan apan hilaŋ sasiki lūd kakutil awurahan siliḥ daliḥ*

:468:\:52:\:8:. lèn tèkaŋ kaki kaky amèt putu nikā hilaŋ i sĕḍĕŋ ikā siliḥ sĕḍĕk,
liŋ niŋ‌ strīnya mahākas ī kita haṛĕp mulata kita nininya riŋ wanèḥ,
Āpan dè ni uninta lāgi ta kitāmupuḥ i sĕḍĕŋ ikāṅucap kaki,
Iḥ dūrānaṅisāku yan kita midoṣana pĕjahana sĕṅgahĕn bahud*

:469:\:52:\:9:. strī strī wṛdđa huwus tĕkèŋ kabuyutan milu milu mulat iŋ swayĕmbara,
Aṅhĕmban raray anwam akrak anaṅis winaliŋ ika putunya rakwa ya,
mojaṙ swāmi nikā nini syapiku hāpa ya kaki taha tan putunta ya,
hā hāḥ tiṅgalakĕn hadè nini tĕwas kita kabṛkĕkĕ duhꝁa kabwatan*

:470:\:52:\:10:. nāhan liŋ nika hāsyakāraṇa sapolaḥ ika tucapa saŋ para praƀu,
ginyākĕn ḍatĕṅèrikaŋ pagĕlaran paḍa mijila kabèḥ sirèŋ lĕbuḥ,
wīṙyya wīṙyyan amĕtwakĕn hati nirèrikaŋ aṅinakanè wwaŋ iŋ saƀā,
muntab lwiṙ ni halĕp nirāṅarab arab sama sama kadi bahni kāṅinan*

:471:\:52:\:11:. maṅkat śrī magađèśwarātri gumuruḥ paḍahi nira kaṛĕṅw agĕnturan,
sakwèḥ niŋ maṅuṅaŋ kapūhan i halĕp nira paḍa mapipit pipit muꝁa,
kady āṅaṙwwani sumpiŋ èndaḥ araras pinatihakĕn ika n paḍāṅuṅaŋ,
tuṅgal waṙṇna nikābuṅaḥ kadi wulan sasiki pinarawĕñca niŋ‌ smara*

:472:\:52:\:12:. Aśrī waṙṇna saŋ Aṅganāŧa sawatĕk watĕk ira mapupul paḍāhalĕp,
himpĕṙ sāgara lakwa lakwan ira ramya tan asĕpi kapiŋ rwa niŋ laku,
tĕkwan rūpa nirāṣĕḍĕp tan ahañaŋ huwus amuyahi ri twas iŋ rimaŋ,
tan tuṅgal stṙyy aṅaraŋ tumon sira manahnya kalara lara kaṙwwaban laṅö*

:473:\:52:\:13:. lwiṙ guntuṙ saŋ Awantināŧa tĕka gumṛĕbĕg ahalĕp anuṅgaŋ iŋ raŧa,
himpĕṙ truḥ sumaput lĕbū nira mĕlĕk pĕtĕŋ alimunan aṅhudan hawu,
sakwèḥ niŋ maṅuṅaŋ paḍa mṛĕm apĕpĕt mĕpĕti muꝁa ri tuṅtuŋ iŋ sabuk,
Agraḥ rūpa nikaŋ kaḍatwan i kĕtug ni paḍahi nira mapratiđwani*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:474:\:53:\:1:. liṇḍū lwiṙ saŋ hanūpāđipati manaḥ ikaŋ‌ strī mulat ƀrāntacitta,
miṅgut miṅgut halisnyāṛĕṅu ṛĕṅu kadi tan wwaṅnya kèwalya mūṙcꞓā,
katrag santĕnya kègū hati nika kagiwaŋ sāri sāri prapañca,
kady ānumbak jajanya n pasidĕha tĕka riñcuŋ tĕṅahnyāṅgaluṅgaŋ*

:475:\:53:\:2:. wānīŋ praŋ saŋ susènā laku nira lumurug kèsyan ambĕk nirākras,
wadwā wadwān dĕlit niŋ tahu rinĕbut i rūm niŋ mulat riŋ paniñjon,
siṅhākārèŋ saƀā yogya wulatana kasaṅꝁya n đanuṙwwèdaśāstra,
sakwèḥ niŋ‌ stṙyy āmapag tiṅhal ira paḍa kĕnèŋ rāga tībra byamoha*

:476:\:53:\:3:. ṅhiŋ saŋ hèmāṅgadākwèḥ asĕmu gunuŋ mās katraṅan kāla sanđyā,
dè niŋ siṅhĕl kaluŋ mwaŋ karaḥ atip apipit paṅhaṛĕp niŋ lumampaḥ,
tan pèndaḥ puṣpa sālas dadaṙ i bala nirārūm apan saṙwwawastra,
gĕṇḍiŋ tan kaṙkaśālwan ƀramara kahiḍĕpanyāṅisĕp saṙwwasāri*

:477:\:53:\:4:. saŋ pāṇḍyāpiṇḍa dèwālaku laku tuwi saŋ paṅruhun paṇḍitākwèḥ,
tātan pèndaḥ sakèŋ budđapada sahana saŋ bodđapakṣāmpak ampak,
śaiwaṙṣy āwaṙṇna saṅkèŋ śiwapada paḍa sāmpun pĕnuḥ riŋ paṅa‌wruḥ,
sakwèḥ saŋ brāhmaṇāpūṙwwa pawulatan ira lwiṙ sakèŋ brāhmaloka*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:478:\:54:\:1:. maṅkat śrī naranāŧaputra kadi kāṙtttika wahu tĕka dè nira n laku,
luḥ niŋ‌ strī kĕna rāga riŋ paṅuṅaṅan kadi riris inusap sakè muꝁa,
tiṅhalnyādu baṅun kilat lumarap aṅluru luru ri huwus nikaŋ jawuḥ,
sambat sambat ikā ginūḋa kadi mĕtwa maṛĕṅana kalaṅwan iŋ patĕr*

:479:\:54:\:2:. liṅnyè twasnya ƀaṭāra manmaŧa manĕhta kawĕlas aṛĕp aṅhiḍĕp lara,
kiṅkiŋ rāga tĕkānaput prihati māṙ pinuhara nika tan wĕnaŋ kinas,
maṅkè kāla nikaŋ swayambara tĕkāmarupuhi sahasāṅṛĕmĕk hati,
Aṅgyat lwiṙ hudan adṛĕs iŋ katiga tan pakakaraṇa kaṛĕṅwan iŋ gĕṛĕḥ*

:480:\:54:\:3:. t asy āsiḥ siha saŋ hyaŋ i ṅhulun alaḥ sĕpĕrakĕna narèśwarātmaja,
syūhĕn dènta manaḥ nirèŋ lulut unĕŋ kĕtĕrakĕna nĕhĕṙ tĕkākĕna,
Āpan tan hana lèn sakè sira pakāśrayan awĕlasa riŋ griŋ i ṅhulun,
tambā rāga siroṣađa prihati jampi turida pinakāmṛtèŋ rimaŋ*

:481:\:54:\:4:. yadyan laṅǥana tan panūta manaḥ i ṅhulun i sĕḍĕŋ ira n pamaṅkwakĕn,
ndak ton kĕdwa nirānukūlakĕna tan kawaśa hinudanan wulat maliŋ,
Āpan siṅha sirèŋ rahasya niyatāṛĕp aṛĕpan i tan olya kapṛĕma,
byaktāṅrampasa kèn dunuŋ susu kayuḥ tĕṅaḥ anĕkani sènakè hati*

<A> kind of/ Aƀikṛti ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏑⏑| ⏓

:482:\:55:\:1:. nahan liŋ ika ri twas èpu wihikan ri manaḥ ika yatan sakāra dahatĕn,
ya kāraṇa nikāwuyuŋ ri taliṅanya tĕka ṛĕṅĕ ṛĕṅön i wṛtta saŋ Aja,
halisnya pinisitnya tan duga duga n paṅujiwat i sĕḍĕŋ nira n umaliwat,
matanya dinalihnya duṙjjana hĕnū nira mara ri hatinya tan pamali luḥ*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:483:\:56:\:1:. taṅèḥ yan ucapĕn laranya tali niŋ carita waluyanôcapĕn muwaḥ,
para praƀu huwus tĕkèŋ pagĕlaran mapupul asĕmu hètwa niŋ laya,
Apan gumuruḥ apratiđwani surak ni bala nira ya tāmaṅun ƀaya,
baṅun hana katona digjaya katona pĕjaha ṛĕbutĕn salaḥ siki*

:484:\:56:\:2:. Atuṅgalan umaḥ bwat/ Indranagarājajaṙ asĕmu kaḍatwan iŋ tawaŋ,
para praƀu mahāpraƀāwa sawaŋ aṙcca maṇik inululan hanèŋ saƀā,
paḍāsira siran pratāpa kadi tan hana lĕwiha sakè halĕp nira,
tĕka pwa saŋ Ajākucĕm sira baṅun śaśađara matĕmaḥ kunaŋ kunaŋ*

:485:\:56:\:3:. syapèka tan awĕdya riŋ kadi sirāguṇa wĕka niŋ amĕdyakĕn ratu,
Awaṙṇna mađumāsa kāṙtttika piniṇḍa piniturun adadya mānuṣa,
Ikaŋ wwaŋ ahaṛĕp ‌wruhè sira humuŋ sahana hana nikaŋ wwaŋ iŋ saƀā,
katon pwa sira dènya ṛĕp wĕdi kumĕl humĕnĕŋ asĕmu sinyukan bañu*

:486:\:56:\:4:. rarè saŋ Aja śakti pustaka lĕṅĕn raǥuwĕka wani kawy anuṅgali,
Ikaŋ guṇa hanè sirāgaṇita riŋ kapana kawaśa taṙka niŋ mulat,
praṣidđa sira sūtra niŋ karawiwaṅśan amagĕhakĕn āgamèŋ prajā,
ruṣit niŋ aji ta pwa rūpa nira tan hana ratu wĕnaŋ aṅdĕlö dĕlö*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:487:\:57:\:1:. sāmpun prāpta sirèŋ saƀā pinakamaṅgala ni halĕp ikaŋ swayambara,
śrī dèwīndumatī sirènarahakĕn mijila wahu huwus ƀinūṣaṇan,
muṅgw iŋ ḍampa sirāpĕgāṅĕnĕb ĕnĕb kĕtĕ kĕtĕg ira māṙ sumamburat,
saśṙyy āwaṙṇna tulis ḍinampan awĕnĕs wĕnĕs asĕmu rakĕt kapañjutan*

:488:\:57:\:2:. Èndaḥ ḍampa nirāpĕnĕd kinajaṅan kusumaśara tinap linaṅwakĕn,
ronyèndrāyuđa puṣpacāpa pikulanya mamuꝁa muꝁa nāga campaka,
mās tuṅgal nika puṣpaliṅga niŋ aṅaṙccana ri pada ƀaṭāra manmaŧa,
nāgākāra surat suratnya tinĕtĕs ni luḥ iŋ akuŋ amaṅkwakĕn ṭikā*

:489:\:57:\:3:. Ācārī kalawan karaṇḍan ira saŋ pinituhu ri tatā samāṅiriŋ,
sāmpun muṅgw i haṛĕp sirāhalĕp acum nĕhĕṙ aṅarahakĕn lumampaha,
kĕṇḍaŋ goŋ muni t aṅkat aṅkat atĕṛĕḥ đwani nika kaṛĕṅö sakè yawa,
sakwèḥ niŋ maṅuṅaŋ paḍāṅĕnĕb ĕnĕb raras i hati nika n tumiṅhala*

:490:\:57:\:4:. maṅkat śrīndumatī garantuŋ ira muny asĕmu gula ǥināṣa riŋ waja,
rūm niŋ paṅlima muṅgu riŋ śrigaḍiŋ iŋ masa kalima tinū hanèŋ kapö,
Aṅlaṅwākĕn awaṙṇna kāṙtttika pamatnya gumuruḥ araras rinĕṅwakĕn,
lwiṙ tūban kumusuḥ kaṛĕṅwan i panĕmpuḥ ika kadi panĕmpuḥ iŋ jawuḥ*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:491:\:58:\:1:. rakryan putrī mijil kāƀinawa halĕp irāpūṙwwa saṅkèŋ kaḍatwan,
Aṅlīlāwās katon ƀūṣaṇa nira kumĕñaṙ lwiṙ panoliḥ hyaŋ aṙka,
Aṅhèṙ riŋ gopurāṅṛĕgṛĕg i pasalĕsĕk iŋ paṅhaṛĕp söḥ marampak,
sākṣāt saŋ hyaŋ wulan wāhu mĕtu riŋ udayādrīniriŋ niŋ grahākwèḥ*

:492:\:58:\:2:. mogāhyaŋ dè nirāmèt hayu mamulaṅunī budđi niŋ wwaŋ tumiṅhal,
hyaŋ śrī liṅnyè sirāṅiṇḍarat ahaṛĕp amètāśrayèŋ maṙttyaloka,
lèn tèkaŋ wwaŋ sumĕṅgaḥ ratiḥ i sira sakèŋ swaṙgga lāwan suraṣtrī,
ƀrantānĕṅgaḥ dwicandrāduluṙ i payuŋ irātyanta śudđa rwa sādĕg*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:493:\:59:\:1:. mènmèn rwaŋ siki wāhu rāgawaśa muṅgw i haṛĕp ira maṛĕk manimbaṅi,
hyaŋ niŋ gīta tĕkānurun kahiḍĕpanya ḍatĕŋ iniriŋ iŋ tabaŋ tabaŋ,
siṅhĕlnyāṙjja lawan sawitnya katiraḥ wĕlas aṛĕp awilĕt lawan gaḍuŋ,
tan pèndaḥ kadi nāgapāśa pamanaḥ niŋ Atanu karaṇanya lĕṅlĕṅa*

:494:\:59:\:2:. nyū dantākuniŋ aṅhapit gula gula lwiṙ ikaŋ amawa pawwahan gaḍiŋ,
tapwan wāla dahat rwa sādĕg abĕbĕd niyata kahiriṣan twas iŋ mulat,
tĕṅgĕknyāluŋ apiṇḍa kāṅinana polaḥ ika n asĕmu buṅkaḥ iŋ pupus,
Aṅhiŋ dyaḥ jayawaspa paṅhulu manisnya n anilihi mamaṅku pawwahan*

:495:\:59:\:3:. tan hawwan gati saŋ rarāhawu hawu wwaŋ ahayu tinuras raras nika,
lūd ƀasmāṅkura laṇḍa rakwa sira saŋ tuha tuha nika yan sakèŋ bibi,
solaḥ sèṅĕṙ ikāhaṅan gĕsĕŋ i pāmbĕkan ika tĕkap iŋ‌ smarānala,
yogyā kuṇḍaṅa niŋ manunwani pamiṅgiṙ amĕnĕma kaḍatwan iŋ musuḥ*

:496:\:59:\:4:. mopiḥ wahw amayaŋ mayaŋ ri hati niŋ mulat anĕku nĕku pralāpita,
tapwan rañca hatinya kèwala walĕlwan amagĕhakĕn iŋ kakanyakān,
kāsĕṅkanya piliḥ pucaŋ pucaṅan iŋ‌ smara rumimaṅa budđi niŋ kawi,
yogya n raṅkulĕn iŋ wanīŋ raṇa tĕṅahnya pasuṅakĕna sĕmba sĕmbahan*

:497:\:59:\:5:. tapwan wṛdđa dahat sirèña nira lāwan uwa nira paḍākurug miraḥ,
Èkĕl roma nirāṣĕlat huwan ikaŋ hayu tumalawuṅan turuŋ lĕwas,
luñcip niŋ kuku pantĕs aṅgṛĕmusa lagy aṅuluŋ uluṅi rāga niŋ mulat,
Èdran tiṅhal irèŋ saƀā baṅun anambĕra hinayamakĕn titik maṅö*

:498:\:59:\:6:. putrī niŋ kṙyyan anak wĕsi nṛĕpati rakwa kaka kaka nirānwam iŋ wayaḥ,
pantĕs tan pamikārakĕn hayu ṛĕṅunya muwuhi raras iŋ matāmanis,
lwiṙ hyaŋ hyaŋ tĕka tan hinundaŋ anurun sahana nika paḍāwulaŋ tatur,
kram niŋ sampiṙ i bāhu mās inapi molaḥ asĕmu hĕlaranya n aṅlayaŋ*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:499:\:60:\:1:. Ikaŋ mamawa kaṇḍi kaṇḍi rara wahw agĕluŋ ahayu poṣađan lulut,
lumut  lumut ikaŋ payođara wĕnaŋ paṅuwata sĕḍĕŋ iŋ jajāhĕnĕk,
pupuṙ nika wĕnaŋ paṅoṣađa pilĕg niŋ iruŋ apan arūm sakèŋ kapur,
lukaṙ karika kènya muꝁya pinakādi paṅuwata ri rāga niŋ rimaŋ*

:500:\:60:\:2:. wagĕd wagĕd ikāŋ añāmarani waṙgga pasisi salĕmaḥ lawan wukir,
sawaṙgga kalawan wulan muꝁa nikā kalĕṅĕṅan ika mitra niŋ cucur,
tĕṅahnya wahu wanwa riŋ jriŋ aṅĕliḥ wahu waśa riŋ aśokapādapa,
sasīma kalawan mayūra gĕluṅanya wĕka niŋ asanākadaŋ patĕr*

:501:\:60:\:3:. kunaŋ saŋ apahidwan èṅas ahaṅan pawulatan i manahnya riŋ saƀā,
sĕkaṙ nika pinintakāsihakĕn iŋ kawi huwus aṅikĕt hañaṙ tĕka,
kisapwakĕna riŋ prawīra kahalĕp nika suṅana sĕpaḥ sakè waja,
kayogyan i laṭinya yan kadi duḥ iŋ wwaḥ ika sĕsĕpĕn iŋ priyātalĕḥ*

:502:\:60:\:4:. Anak wĕsi narèndra rakwa raṣikā saŋ amawa curigāraras dahat,
Aroma maṅunĕŋ galuḥ kahiḍĕpanya n apaṅawaka patṛĕm uttama,
Ikaŋ wwaŋ araṅin winèḥ curiga kadga sinĕpuhan apan wagĕd waśi,
wajanya mamiraḥ tĕkè gusi gusinya halis ika tĕkāmraŋ iŋ mulat*

:503:\:60:\:5:. Ikaŋ wwaŋ aṅagĕm curik pinakapaṅruhun aduluṙ aṛĕs twas iŋ mulat,
Asiṅhĕl akaluŋ kṛtāṙŧa riŋ ayun pinakapaṅisi niŋ wanīŋ raṇa,
surakṣaka kaƀīnna ƀīnna baṅun antaka mapupul ahöm aṅiṇḍarat,
winaswas asipattra sālas asĕwö kṛtala curiga tomarāluṅid*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:504:\:61:\:1:. wwaŋ wwaŋ kasturi sāri niŋ kusuma rūpa saŋ aṅiriŋ inuttamāhayu,
mèww iww ātap awaṙṇna kuntul aṅusī pasisi kakilatan hanèŋ tawaŋ,
yadyastun tulisĕn samaṅkana pirāwig awiga nika yan hanèŋ yaśa,
ṅhiŋ ganya n drawanĕn manisnya niyatanya tumuluy atĕmaḥ tasik mađu*

:505:\:61:\:2:. laslāsan ‌wruḥ iŋ iṅgitāṅinakanèŋ mulat ahayu puji n pakawwaṅan,
yan tiṅhal kadi tiṅhal iŋ cala calāṛĕṅu ṛĕṅu sahajāpuput guyu,
nistanya n kadi pāwak iŋ mađu manisnya raras ika kadi ṅṛĕs iŋ hati,
tan paṅgintiṙ i rūm nirāṣĕmu jamuṙ hapa hapa maṛĕk iŋ jamuṙ wulan*

:506:\:61:\:3:. dènyāṅlaṅkahakĕn sukunya kadi tan lĕpasa tĕkap i lon ikaŋ laku,
mĕñcuḥ mĕñcuḥ aṅambĕk ambĕki pupūnya hana bĕnĕṙ adĕgnya pèt ulaḥ,
kahyun hyun laris iŋ wĕtis tan alaris laku nika minahā hinèrakĕn,
Aṅjiṅjiŋ sasisiḥ mĕluk tuṙ ika mātra wagĕd aniru lampaḥ iŋ tulis*

:507:\:61:\:4:. strī strī saƀya wicakṣaṇānagara nora kakuraŋ ika pantĕs iŋ saƀā,
kady ānaṇḍuṅakĕn rwi dè nika lumampaḥ aṛĕṅu sahajāṅhĕmu guyu,
Èñjuḥ prāya nika n wulat riŋ aṅuṅaŋ tan ahulap atawĕŋ tawĕŋ taṅan,
tan pèndaḥ salukat jajaṙ gĕluŋ ikā lukaṙ i jaja tinumbakan susu*

:508:\:61:\:5:. kady aṅrakṣa hayunya rūpa nika dè ni galak i pamatanya yan wulat,
hrū nīruṅnya lanā katon amatitis pamarayaŋ i halisnya lot mayat,
waṙṇnākāra nikaŋ wajākṛĕp asinaŋ gusi gusi nika kèsisan laṭi,
Ahrit wit ni susunya tĕkwan aluṅid paḍa paḍa kadi suṅga niŋ jaja*

<suwaṅśapattra> ⏑⏑⏑| ⏑– ⏑| – ⏑⏑| ⏑– ⏑| ⏑⏑⏑| ⏑⏑⏓

:509:\:62:\:1:. tucapa tikaŋ wwaŋ iŋ paṅuṅaṅan wagĕd aṅucap ucap,
liŋ ika suputrikā pinakaratna winuni ri dalĕm,
saŋ Aja sujanma mās kinĕmit iŋ nagara wahu tĕka,
saꝑala sira n humambanakĕnè narapatiduhitā*

:510:\:62:\:2:. nṛpatanayā katon wĕdi nira n mulat i para ratu,
yadin alupa ŋ śarīra sira mūṙcꞓita lumaya kawĕs,
hulĕsana tan bawaŋ jasunanè sĕḍĕŋ ira kapati,
niyata sirāṅliliṙ saŋ Aja saṇḍiṅakĕna ri jaja*

:511:\:62:\:3:. narapatiputrikā n gĕluṅa niŋ wwaŋ anaṅis i ṭikā,
saŋ Aja paṅisya mon sira wirāga sadaka pasaji,
Aŧawa yadin padadyana sipat narapatitanayā,
nṛpasuta dè nira n gagaṅa mon pusuḥ usapa mata*

:512:\:62:\:4:. sĕkara niŋ aṅhiḍĕp‌ smara kunaŋ narapatitanaya,
saꝑala n apallawāmbĕt i tĕṅaḥ narapatiduhitā,
nṛpawaraputrikā n sĕkara dè nira kumuda paḍa,
saŋ Aja niśākarā nira maran patĕmu paḍa lĕṅĕŋ*

:513:\:62:\:5:. para ratu tan padon pisaniṅū sira kahaṛĕpana,
tuhu sira śakti wāni paḍa tan hana kakuraŋ ira,
ndan atiśaya praƀāwa saŋ Ajādƀuta kagiri giri,
Asana lawan wuṅū paḍa nira ndya ta huṛĕn i rika*

:514:\:62:\:6:. nahan ucapanya yan dinuluran ṛĕṅu saha kujiwat,
waja nika tan wĕnaŋ winuni kèṅis amuhara raras,
wĕkasan anagwa nagwakĕn i rowaŋ ika ri saŋ Aja,
cinalukakĕn mahāpicala haṙṣa riŋ ujaṙ ajuwĕt*

:515:\:62:\:7:. hana ta muwaḥ sira kṙyyan apupul pupul ahayu raras,
walu walu saŋ lumaḥ ry anu patibrata lumaku wiku,
paṅawaśa niŋ nwam iŋ wayaḥ agatgat asalaha jamaŋ,
hana sĕmu niŋ manaḥ maru marun mulat i nṛpasuta*

:516:\:62:\:8:. hana wahu wahw anūt karakĕtan siliḥ asiḥ akuṛĕn,
nṛpaduhitā kahèwa nika mĕṅgĕp aṅalĕm aṅupĕt,
tuhu tuhu yan latā paḍa ni budđi nika kadi nadī,
cumulu culuḥ priyanya pamawanya lulut i saŋ Aja*

:517:\:62:\:9:. rara ri widaṙƀarājya makamuꝁya nṛpatitanayā,
paḍa kĕna rāga rāga nika tībra lumuŋ aṅalayan,
humañutakĕn lulut lulut unĕṅnya mara ri saŋ Aja,
bisa sira tan tĕñuḥ rinĕbut iŋ turida sanagara*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:518:\:63:\:1:. Osik budđi nikaŋ wwaŋ iŋ paṅuṅaṅan tucapa sira narèndrakanyakā,
sāmpun prāpta ri mađya niŋ pagĕlaran para ratu kĕna rāga dè nira,
Akwèḥ ƀāwa nira n wimūṙcꞓita hanan maṅuwahi makuṭa ndatan tulus,
dudw āƀāwaka kady awèḥ sĕpaḥ aƀāwaka kadi tinĕwĕk miṅè midĕm*

:519:\:63:\:2:. lèn taŋ tībra lulut nirè nṛpasutā humiḍĕp awak irāṅisapwakĕn,
dè niŋ rāgawaśāmarājaya tĕkāmulaṅuni ya tinūtnya yan rimaŋ,
ṅhiŋ kāmīraṣa lot ginoṣṫi nira ramya lawan ikaŋ amaṅku pawwahan,
mogāṅdè tutuṙ iŋ gula drawa kaṛĕṅwan i wacana nirānamaṙ juruḥ*

:520:\:63:\:3:. Ambĕk ni ṅhulun iŋ rarāhayu lawan lituhayu sawawān apaṅgiha,
ndan maṙmmanya n atĕmwa dūta lĕpihan piṛĕsĕpakĕna riŋ pralāpita,
Āpan tan hana raśmi niŋ winaraŋ iŋ wwaŋ atuha tuna dè nikālaṅö,
ṅhiŋ ganđaṙwwawiwāha ramya katigāmawa sĕṛĕḥ amisāta riŋ pasir*

:521:\:63:\:4:. luṅhāhĕmbana putra putran ika gantin aṛĕk aṛĕkanèŋ paraṙyyanan,
liṅlīṅĕn kisapun kudaŋ  kudaṅĕn iŋ kakawin uliḥ iŋ aṅdadak dadak,
yadyan māliha riŋ wukiṙ sipi laṅönya winulatan awikwa wikwana,
Aṅhiŋ gīta panĕmba nĕmbaha nika n huwus inuƀaya mantukèŋ bibi*

<śāṙddūlawikrīḍita> – – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

:522:\:64:\:1:. nāhan liŋ nira n aṅlipuṙ lipurakĕn kiṅkiŋ nirè twas nira,
kāsiḥ kāsiḥ irāṅlawan lawani goṣṫy āpan huwus ‌wruḥ kawi,
wwaŋ śṛṅgāra wicakṣaṇāṅrahati sojaṙṇnyān asiḥ saŋ praƀu,
pèt pèt haṙṣa sahuṙṇnya rāgakaraṇa ‌wruḥ riŋ kasöṅan‌ smara*

:523:\:64:\:2:. yan kanyā ri hiḍĕp patik haji hadè kahyūnanāpan raray,
tonĕn dè nṛpati ndya taŋ mađukarā hānè kucup niŋ sĕkar,
lāwan yan lĕwasa ŋ rarāpa pakĕnanyāpan lĕwas riŋ raras,
paṅliṅganya sĕkaṙ lĕwas pisaniṅū kumbaŋ marāṅambuṅa*

:524:\:64:\:3:. saṅkṣèpanya sĕḍĕŋ rarā bwatana kiṅkiŋ hundaṅĕn riŋ ṭikā,
maṅgĕḥ dè niŋ aṅolakĕn tĕṅaḥ ikā sāmpun pinaṅkw āṅliga,
kady aṅgān i sĕkaṙ nikāŋ asana yan mĕmbaŋ katampwan riris,
ṅkāna ŋ ṣaṭpada miwya yan ƀramara saṅjñānya n jĕnĕk tan midĕr*

:525:\:64:\:4:. nāhan dènya n apèt sahuṙ mĕtu raraṣnya n pāwak iŋ rāṣika,
tambā niŋ rimaŋ aṅlawaŋ lawaṅi kuŋ pèt rāga dènyāṅucap,
lwiṙ truḥ niŋ mađumāsa kāraṇa ni kiṅkiŋ śrī narèndrāṣĕwö,
mambö kèn lukaṙ iŋ tilam sahuṙ irātuṅtuŋ rum iŋ saṅgama*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:526:\:65:\:1:. kanyā liṅta hadè kahaṙṣana paḍanya salaga kapana n kakūṅana,
kuŋ jaṅgāṅalayan taŧāpi kapana n pamilĕta raras iŋ rara n lĕwas,
dṛṣṭāntanya sĕkaṙ lĕwas riŋ apa rakwa wulatana mĕnè n kasumpiṅa,
kiṅkiŋ tībra yan iŋ sĕḍĕŋ rara raraṣnya paḍa paḍa lawan jraḥ iŋ sĕkar*

:527:\:65:\:2:. yèkā tèka hadè paṅa‌wruhana campaka salaga nika n kinahyunan,
yadyan sumpiṅa niŋ maṅālihi hulĕs lĕwu raras ika yan pagantyana,
mambö rūmnya hanèŋ karaŋ hulu taṅan turaḥ ika rumĕsĕp tĕkè hati,
haṙyyan tan hana haṙṣa ni ṅwaŋ i sĕkaṙṇnya puru puru ṛĕmĕk katiṇḍihan*

:528:\:65:\:3:. yan laywan pakasumpiṅĕn hana raraṣnya tuhun asĕpi solaḥ iŋ lĕwas,
tĕkwan rakwa ꝑalanya moǥa pinalaywan asiŋ amupu luṅṣuran sĕkar,
dènya n mantĕna rūmnya yan pakirim iŋ wwaŋ ahayu panuwal nikā ṭikā,
Ambönya n huwus aṅharas pipi ya tāṛĕk aṛĕkana waṅinya kuṇḍaṅĕn*

:529:\:65:\:4:. mwaŋ yan‌ strī hucapĕn raraṣnya paḍa ta pwa kahaṛĕpana tan tayākĕna,
rūmrūm niŋ rara kanyakā kadi saroruha kumuḍu mijil sakèŋ bañu,
himpĕṙ paṅkaja kaṙyyakan wahu mĕkaṙ pamĕwĕḥ i raras iŋ sĕḍĕŋ rara,
tan pèndaḥ śatapattra wāhu lĕwas iŋ talaga hayu nikaŋ rara n lĕwas*

:530:\:65:\:5:. kanyā ta pwa wiśèṣa riŋ pawaraṅan raras ika marumaḥ lawan riris,
Antuk niŋ maṅalap kasoṙ karaṇa niŋ tinarima maṛĕkāṅaras pipi,
riŋ paṅkwan winaraḥ riŋ akṣara manaḥ wahu tama wahu wanwa koluyan,
Āŋ aḥ wus kaka liṅnya moǥa kawatĕk ri sĕḍĕŋ ika kinèwalānukĕr*

:531:\:65:\:6:. yadyan rowaṅa niŋ maṅaṙwwani hĕnū rumasa raṣana ramya niŋ kapat,
byaktālona lakunya sotan ika tan tahu mahās ahas aṅṛĕṅö gĕṛĕḥ,
tapwan wanwa dahat tuhun ṛĕṅu nikāmarahakĕn i haṛĕpnya hĕmbanĕn,
suṇḍaŋ suṇḍaṅĕn iŋ tĕgal payuṅanāsana hari harin iŋ paraṙyyanan*

:532:\:65:\:7:. tan gyā gyākĕna dè nikā lumaku mon kaririṣana ri mađya niŋ tĕgal,
yan paṅdöla paran kunaŋ wĕnaŋ akona pituhun ika yan lumampaha,
solahnyèriṅanāpa tan wuruṅa luhnya patulaka nikā yadin kĕdön,
ṅhiŋ gānya nya lumampaha n hana gĕṛĕḥ maṅarahakĕna kāla niŋ ṛĕmĕŋ*

:533:\:65:\:8:. ndan yan ramya nikaŋ sĕḍĕŋ rara kapiŋ rwa niŋ arabi ṛĕsĕp twas iŋ mulat,
kas kas pādapa kāṅinan kas i tĕṅahnya kinayuḥ aṅĕliḥ wawaŋ tumūt,
mwaŋ twasnyāṅasanāṅṛĕṅö patĕṙ adan mĕkara hinudanan karāṣikan,
kady amṛĕm kalawan puḍak ṅwaŋ aṅisapwakĕn ariṣi kanin ragĕt ragĕt*

:534:\:65:\:9:. yadyan rowaṅa niŋ lumampaḥ anukū sapara paran iŋ aṅraraḥ musuḥ,
śođāta pwa hayunya nora kakuraṅnya mata waja nikā paḍānulus,
mambö wīra raras raraṣnya tĕkap iŋ hañaŋ aṅiriŋ akālihan tapiḥ,
pantĕs pantĕs anuṅgaṅèŋ śakaṭa pamṛĕgakĕna kahalĕpnya riŋ hĕnu*

:535:\:65:\:10:. Aśrī raśmi nikaŋ rarā tuha kapiŋ tiga niŋ arabi mon kapiŋ pata,
prāyāsiḥ wilaja n kinolakĕn anaṅgap i waja nika yan winèḥ sĕpaḥ,
dūrāṅṛĕṅwana yan kisapwakĕna riŋ śayana pisaniṅūn apaṅgila,
Èṅgal wanwa wisik pisan kadi sadoṣa ginupi tumuluy kataṅgama*

:536:\:65:\:11:. yogya n rowaṅa niŋ licin wanawasānusupa ri pasamūha niŋ sĕkar,
kuṇḍaŋ kuṇḍaṅa niŋ mahās mahās atīṙŧa riŋ acala mahārakā gaḍuŋ,
līlānaṇḍaṅa walkalājaṙ ajarānalawaha jawuḥ iŋ labuḥ kapat,
śrī rājādayitā pi yogya ṅaranya n aduluṙ anusup lawan ratu*

:537:\:65:\:12:. nāhan dè nira nāŧa mojaṙ apadudwan ulaḥ ulaḥ ira n paḍālulut,
budđi śrī naranāŧaputra milu rañca ri wulat ira riŋ nṛpātmajā,
mūṙcꞓāpan wahu wahw anon rakĕt aṅiṇḍarat anĕmu ṭikā tĕkālulut,
paŋ niŋ kūŋ asĕwö wilāpa kakawin tinama tama nirè dalĕm hati*

:538:\:65:\:13:. rakryan‌ ṅkè kahananku māsku mapa hètu niŋ asĕmu wiwal salaḥ wulat,
Ahyun suṅṣuṅĕn i ṅhulun karika māsku karaṇa niŋ aṛĕṅwa pèt ulaḥ,
Om om haywa miṅè nihan‌ ṅhulun amaṅkwakĕna ri kita milw aḍampana,
taṅgap māsku sĕpahku sāmpun amiraḥ rumĕsĕpakĕna rāga ni ṅhulun*

:539:\:65:\:14:. dyaḥ saŋ sāgara katruhan luḥ apasiṙ panĕpi saŋ ahĕnī hĕnī pupur,
muṅgw ī jro hati kuṅta māsku kapana n rwaba sumapatanè kuŋ i ṅhulun,
Ambĕk ni ṅhulun amriḥ aṅlayari tan wĕdi kajahata kombakan halis,
swaṙggāku n kaṛĕmèŋ tĕṅahta suꝁa kapṛĕma kapaguta riŋ karaŋ susu*

:540:\:65:\:15:. rakryan saŋ mađu niŋ kaḍatwan uliḥ iŋ hyaŋ amituruni sāri niŋ sĕkar,
lwiṙ tawwan pakatonan iŋ kaka kakāṅrubuŋ ahayu paḍāṅisis wĕtis,
dè niŋ hyunku tumon manista n agĕlaŋ gupura maṇi duwĕg pakolihĕn,
ndak lampū pĕtĕŋ iŋ mulat sakahananta ri dalĕm ibu rohĕn i ṅhulun*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:541:\:66:\:1:. ndaḥ nāhan liŋ narèndrātmaja ri hati nirāpan sira ƀrāntacitta,
rakryan putrī marè śrī magađapati pĕnuḥ wwaŋ manonton marè jro,
Awṛĕg dè saŋ sunandā kadi lanaŋ aṅusī sāhasānĕmbuŋ iŋ hwī,
ramyāwèlā katon riŋ wĕkasan aṅililan śrī suputrī tinonton*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:542:\:67:\:1:. mojaṙ śrī magađāđipè nṛpasutā nihan ibu maṛĕkākisapwana,
socaṅkw ību lawan matanta sakadaŋ paḍa paḍa dadi niŋ gula drawa,
Atyantèbu hayunta tan patatalan tuhu tuhu n awatāra niŋ ratiḥ,
hèman māsku yatan papaṅgiha lawan‌ ṅhulun apan awatāra niŋ‌ smara*

:543:\:67:\:2:. ‌wruḥ ku n tan hana sanmatanta hana duṣṭa maṛĕki ri kitāmadohakĕn,
tonton dènta matanta mĕṅgĕp amanis dumadak aṛĕṅu yan tumon‌ ṅhulun,
paṅron wimba nikuŋ halista n abĕnĕṙ kuṭila milu ri tuṅtuŋ iŋ hiḍĕp,
tan saṅkèŋ hana doṣa kimburu manahta tĕka wiwal apèda ri ṅhulun*

:544:\:67:\:3:. rakryan janma ni janma ni ṅhulun adadyana ratu tumutèŋ swayambara,
ndan rakryan ta muwaḥ swayambarakĕnāmiliha ratu ri mađya niŋ saƀā,
dènya n tan kinasanmatanta palalun sinalahasa ri tan siḥ iŋ wiđi,
ramya ṅwaŋ pinagantakĕn tulusa tan tulusa tuwi yayāpuput raras*

:545:\:67:\:4:. nāhan dè magađèśwarāṅucap arūm amalaṙ i sahura nṛĕpātmajā,
śrī dèwīndumatī tan èṅĕḥ apa tan hana manaḥ ira kèṅĕrè sira,
maṙmma śrī naranāŧa mantĕn aṅucap tĕhĕṙ amaḍĕm ikaŋ‌ smarè hati,
‌wruḥ ri wyaṙŧa ni kuŋ nirè nṛpasutā n kadi wiꝑala niŋ ahyun iŋ tulis*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:546:\:68:\:1:. ndaḥ mojaṙ saŋ sunandā ri narapatisutā liṅnya tiṅhal tuhanku,
nāhan ta śrī mahārāja magađapati saŋ yogya pètĕn siwinta,
yadyastun sidđa rakryan sasisihana hulĕs dlāha lāwan narèndra,
sakwèḥ niŋ‌ strī hanè jro nagara niyata tan sāha saṅkè padanta*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:547:\:69:\:1:. sugyan tan ‌wruha māsku yan śrī magađèśwara sira maṅaran parantapa,
sāmpun śīṙṇna musuḥ nirāwṛĕg i kaḍatwan ika mati ri mađya niŋ raṇa,
Aṅhiŋ pat lima śèṣa niŋ karahatan paḍa kawĕkas anūt marè sira,
saṅkṣèpanya yaŧāṙtta māsku sira yan prakaśita maṅaran parantapa*

:548:\:69:\:2:. yan riŋ wīṙyya lawan guṇa syapa sirāṅlĕwihana sira yan paḍa praƀu,
waḥ riŋ mās maṇik uttama ndya ŋ adagaŋ lumĕwihana sira n đanèśwara,
sāmpun pūṙṇna kadānaśūran ira kaprakaśita tĕka riŋ purāntara,
ṅhiŋ putrī kakuraŋ ni ǥāra nira hètu niŋ aṅadu ri māskw aṅĕdwakĕn*

:549:\:69:\:3:. wwantĕn dèśa lĕṅĕŋ ri puṣpapura ƀūmi nṛpati pasamūhan iŋ kawi,
luḥ niŋ‌ strī kĕna rāga rakwa talaganya pinarigi ri laywan iŋ gĕluŋ,
sambatnya n panaṅis ya tāṅdadi mađubrata hana dadi cātakèŋ tawaŋ,
mambö rūm ni muꝁanya sāmpun atĕmaḥ kumuda mĕkaṙ i tambwaŋ iŋ wulan*

:550:\:69:\:4:. ṅkā tènduŋ parananta māmĕŋ amĕŋ an huwus atĕmu lawan narèśwara,
ƀuktin siḥ nira dènta ramya niŋ atuntunan aduluṙ akālihan payuŋ,
yèkā wīṙyya ṅaranya riŋ kadi kitāhayu pinuji yan amriḥ iŋ priya,
ramyāṅaṙwwana ḍampa riŋ para paran sipi wanĕḥ iŋ akālihan tilam*

<śragđara> – – – | – ⏑– |– ⏑⏑| ⏑⏑⏑| ⏑– – | ⏑– – | ⏑– ⏓

:551:\:70:\:1:. nāhan liŋ saŋ sunandāmanis araras arūm dè nikākon atĕmwa,
sāmpun kājaṙ pratāpa nṛĕpati lawan ikaŋ wīṙyya sāmpun tiniṅkaḥ,
ndātan mlècꞓā suputrī n inucapan aṅucap lèn sakè saŋ narèndra,
mogāsuṅṣut mĕnè n ahyuna kinĕdĕ kĕdö kèwalādoḥ riŋ ambĕk*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:552:\:71:\:1:. śrī dèwīndumatī katon sĕmu ni budđi nira n alalisè narèśwara,
Āpan tan hana raśmi raśmi ni wulat nira pinaṛĕkakĕn wawaŋ miṅè,
yèkā hètu nira n kinon aṅalihāmwita rumuhun anĕmbahè sira,
mambĕt mađya nirāṅgaluṅgaŋ i panĕmbaḥ ira kadi panĕmbaḥ iŋ tulis*

:553:\:71:\:2:. ry aṅkat śrī nṛpaputrikā śrī magađèśwara kawĕlas aṛĕp kamānuṣan,
maṙyy ātèja sĕpaḥ nirāṣĕpa sigit sigitan ira tibākusèŋ lĕmaḥ,
tan śoƀākilayū wulat nira sĕkaṙ nira maṅaway awè hanèŋ kapö,
tṛṣṇā kūŋ ira tan katoliḥ inatīta nĕhĕṙ inilagan yayan tumūt*

<śāṙddūlawikrīḍita> – – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

:554:\:72:\:1:. śrī dèwīndumatī lumampaḥ aṅĕliḥ prāptè saŋ Aṅgāđipa,
ndātan wany asaƀāhaliŋ haliṅan iŋ cèṭī paḍākwèḥ maṛĕk,
tan saḥ dyaḥ jayawaspa lot linihaṅan bāhunya kaṙwwāwiḍaŋ,
Āpan kāsiḥ irālawas tuwin arūm tan soṙ dahat riŋ hayu*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:555:\:73:\:1:. Agyā ŋ budđi saŋ Aṅganāŧa ri ḍatĕŋ nṛpawaraduhitā marè sira,
mojaṙ tan panahānĕkākĕn i lulut lulut ira ri narèśwarātmajā,
ṅkè rakryan mapa hètu niŋ kadi wiwal mulat ariris apakṣa maṅṣula,
hāḥ wāliṅku tĕkākisapwana kita n tĕka dumadak adoḥ tĕka ŋ tamuy*

:556:\:73:\:2:. Antĕnku n tuna kapwa sihta winaliṅku tumuta saparanku tan saha,
māskwi induŋ‌ ndi wĕkas ni kuṅta palakuṅkwa hurupĕn i lara priḥ i ṅhulun,
rāganta mwaŋ unĕṅku dènya n ahurup tali paṅuwata kiṅkiŋ i ṅhulun,
wèt niŋ tan hana sanmatanta palaṛĕṅkwa karika karaṇanta tan sahur*

:557:\:73:\:3:. dyaḥ saŋ haṙṣa piniṇḍa ratnawanitāṅaraṅa karaṇa niŋ lanā lulut,
saŋ kiṅkiŋ ginawè rarāhayu sujanma karaṇa niŋ akuŋ tumon kita,
saŋ rāgānala maṅdadi wwaŋ amanas manasi hati kita n kinonĕṅan,
saŋ ṛĕs maṅdadi janma rājaduhitāmuhara wĕdi niŋ ahyunè kita*

:558:\:73:\:4:. nāhan dè nira mojaṙ aṅṛĕsi hatīniṅĕt iṅĕt apa tan kinahyunan,
hèman wīṙyya nira mwaŋ uttama ni kapraƀun ira suyaśādƀutèŋ jagat,
riŋ rūpāsĕmu rūpa niŋ‌ smara sawaṙgga lawan asana riŋ labuḥ kapat,
tan kèwö wiꝑalaprayāsa hana tan pinakadi kadi kambaŋ iŋ caru*

<śāṙddūlawikrīḍita> – – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

:559:\:74:\:1:. mantĕn śrī naranāŧa mojaṙ irikā ta dyaḥ sunandāṅucap,
liṅnya dyahku haṛĕp kita ‌wruha ri pāwak niŋ gĕṛĕḥ niŋ kapat,
nāhan māsku saŋ Aṅganāŧa pahawās gĕntĕṙ madadyan ratu,
yogyātĕmwa lawan kitā kita tĕmaḥ niŋ cātakāmèt jawuḥ*

:560:\:74:\:2:. ṅkānè rājya saŋ Aṅganāŧa wĕkas iŋ ramyè huwus niŋ laga,
ry antuk saŋ praƀu maṅlurug saha bala lwiṙ waḥ sakèŋ paṙwwata,
gĕntĕṙ niŋ grit ikaŋ raŧānĕmahākĕn kuŋ ni wwaŋ iŋ kāṙtttika,
luḥ niŋ‌ strī kahañaŋ ri līna ni ratunyāṅdè paḍĕt niŋ lĕbū*

:561:\:74:\:3:. ndan hèman tuna rājalakṣmi satĕwĕknya n rājya niṙddèwatī,
hètu śrī naranāŧa tan‌ sŧiti pijĕṙ luṅhā madèwāśraya,
dè niŋ hyūn ira n aṅhyaṅa ŋ nagara moǥa n kèwĕhan tan hana,
ṅhiŋ rakryan pakarājalakṣmi nira maṙmma dè nirāṅundaṅa*

:562:\:74:\:4:. rakryan yan hana sanmatanta ri sirānambāna kiṅkiŋ nira,
ndak pinta nya sĕkaṙ tajinta pamahugya mwaŋ sĕṛĕḥ riŋ kajaŋ,
taṅgap dènta mĕnè sĕpaḥ nira katon hèman yatan suṅṣuṅĕn,
nya ŋ siṅhāsana kaṙwwananta pakisapwan māskwi i paṅkwan haji*

:563:\:74:\:5:. nāhan dènya n aṅĕdwakĕn nṛpasutāhyun waspadè saŋ praƀu,
mogācūm araṛĕm wulat nira sinuṅṣuŋ riŋ wulat löṙ miṅè,
ndan dūrāhyuna kèwalāwĕdi kumöl ambĕk nirāṅdoḥ aṛĕs,
yan tiṅhal kadi tiṅhal iŋ mulat iŋ aṙccāṅhèṙ iŋ uṅgwan ƀaya*

:564:\:74:\:6:. māliḥ śrīndumatī riniṅriŋ inariḥ dè saŋ sunandāmawa,
Āśāƀūta saŋ Aṅganāŧa ri layad dèwī nĕhĕṙ tan waluy,
dè niŋ ƀrānta nirāṅikĕt raṣa palambaŋ paṅlipuṙ luḥ pinöm,
ṅkānè watwan ikaŋ salö panulisan maṙmmā raṣanyāmanis*

:565:\:74:\:7:. rakryan saŋ maliŋ iŋ matāmatik i rūpaṅkw āṅĕḍap yan wulat,
kālap dènta manahku mĕṅgĕp amanis rūpanta duṣṭèŋ hati,
mukṣa twaskwi i sĕḍĕṅta mūṙ syapa ta lèn saṅkè kitāṅambila,
Èman māsku tuhan tuhan maliŋ atimpuḥ duṙyyaśakṣatriya*

:566:\:74:\:8:. rakryan haywa kita pramāda ri surup niŋ lèk mĕnè riŋ wĕṅi,
prāptāmora kakanta haywa kita tan yatnā ry awaktèŋ jinĕm,
sāk niŋ kèn awanaṅkwa mañjiŋ i parāhasyanta riŋ pamṛĕman,
maṅgā matya matāku pökana kukuṅku n paṅguhā riŋ pupū*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:567:\:75:\:1:. nahan raṣa ni dè nirāhyun amaliŋ maliṅana ri raras suputrikā,
Agöŋ suꝁa nira n tibā manaḥ i saŋ katuduḥ aruṣita pwa riŋ manaḥ,
ri kāpusan ikaŋ‌ smarāpunagi yan waluyana sira dè nṛpātmajā,
lumakwa mapasaŋ pasaŋ wuyaha yan muliḥ iriŋ iriṅĕn marè dalĕm*

:568:\:75:\:2:. Atīta sira saŋ narèndra maṅaraŋ tucapa sira narèndrakanyakā,
sinuṇḍaŋ inamĕṙ kininkin aṅĕliḥ raṣa tumayuṅa kabwatan raras,
tuwin manaḥ ira n prapañca kumĕtĕṙ hati nira mulat iŋ wwaŋ iŋ saƀā,
baṅun lumaku ri wwat èwĕḥ alĕyö maṅamĕṙ amĕṙ i dè nira n laku*

:569:\:75:\:3:. sahaṙṣa saŋ Awantināŧa ri ḍatĕŋ saŋ ahayu pinakahyaŋ iŋ saƀā,
hanan pasiḍakĕp hanan pasidĕhāṅuraḥ ariḥ ulaḥ iŋ girahyasĕn,
waḥ iŋ kapitu tan pahī wĕtu ni rāga nira ri naranāŧaputrikā,
pĕnuḥ maṅarapè tĕkèŋ kaka kakānwam atuha sinarambahan lulut*

:570:\:75:\:4:. I maṅkana ni dè nira n karakĕtan turida sinaput iŋ manoƀawa,
tan ènak aṅinaŋ tan ènak aṅucap humĕnĕŋ apĕga ta n sayāwĕnĕs,
sawèt i pamanas nikaŋ madanabahni ri hati nira maṅkin aṅlarè,
ya kāraṇa nirāṅucap tan awiraŋ sumĕgĕ sĕgĕḥ i saŋ nṛpātmajā*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:571:\:76:\:1:. rakryan ƀāgya kita n ḍatĕŋ nihan aluṅguha yayi ri kisapwan i ṅhulun,
mās lāwan maṇik uttamāṙjja humaḍaŋ pakĕna nika panumbasè kita,
yadyan kapraƀun i ṅhulun suṅakĕnaṅkwa ri kita yayi yan kitāhaṛĕp,
yan praŋ yan kakawin panĕkwa ni kakanta ri kita yayi yann apaṅgiha*

:572:\:76:\:2:. yan riŋ kāṙtttikamāsa ramya masa ni ṅhulun amĕŋ amĕŋ iŋ pasiṙ wukir,
kuṇḍaŋ kuṇḍaṅĕn i ṅhulun kita mulat mulata ri kakawinku riŋ yaśa,
yan māsāsujimāsa ramya masa ni ṅhulun amĕnĕm i rājya niŋ musuḥ,
kuṇḍaŋ kuṇḍaṅa ni ṅhulun kita mulat mulata ri kawaninku riŋ raṇa*

<śāṙddūlawikrīḍita> – – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

:573:\:77:\:1:. nāhan dè naranāŧa mojaṙ araras mambö laṅö niŋ jinĕm,
siṅgiḥ yan pracacaḥ karas waśa ri tuṅtuŋ niŋ tanaḥ riŋ kapö,
siŋ soṅkab ni tutuk nirāwĕtu laṅö kāmīraṣāpèt manis,
pöḥ niŋ haṙṣa pinöm atūt guru laǥunyāṙjjāṅĕnoḥ lambaṅa*

:574:\:77:\:2:. saŋ katwaŋ niŋ awaṙṇna campaka tumiṅhal sakṣaṇè saŋ praƀu,
cèṣṭākāra nirènariḥ winulatan dè saŋ sunandātaña,
māskwi induŋ mapa budđi rakryan i narèndra n swāmya rakryan sira,
yogyāpan kadi mūla tuṅgal apasaḥ maṅkè n tĕmaḥ mānuṣa*

<Upèndrabajra> ⏑– ⏑| – – ⏑| ⏑– ⏑| – ⏓

:575:\:78:\:1:. yadin kitātĕmwa lawan narèndra,
ry Awantidèśātiśayèŋ suƀikṣa,
wwaŋ uttama wwaṅnya kawīṅgitajña,
pacaṅkramānanta pasiṙ wukiṙṇnya*

:576:\:78:\:2:. gunuŋ mahākāla ṅaranya ramya,
kapunpunan dè saŋ Awantināŧa,
I pāṙśwa pāṙśwanya patīṙŧa tīṙŧan,
pĕnuḥ dwijaṙṣy ājaṙ ajaṙ tan imbā*

:577:\:78:\:3:. saƀā ƀaṭārèśwara nityakāla,
śiwāmƀa sakwèḥ ni bañunya śudđa,
kulĕm pwa saŋ hyaŋ tuwi kṛṣṇapakṣa,
yayāpaḍaŋ dè nikaŋ aṙdđacandra*

:578:\:78:\:4:. paran tatan ramya nikā parāna,
pamènanè kāla nikaŋ basanta,
Ikaŋ larāgöŋ mala niŋ śarīra,
Awās hilaŋ māṙyy aṅawèśa dènya*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:579:\:79:\:1:. tāman saŋ nāŧa tan popama halĕp ika sāmpun prakāśādwitīya,
piṅgiṙ niŋ lwaḥ sṛĕp ātis ny aṅin ika humaras ganđa niŋ paṅkaja mrik,
sākṣāt swaṙggātmakāpan sahana hana nikaŋ kĕmbaŋ aṅjraḥ paḍārūm,
hèman yan lèna saṅkè kita śaraṇa ni kādèwatanya n pinūjā*

:580:\:79:\:2:. nāhan dè saŋ sunandāmiṛĕsĕpakĕn i saŋ yogya kaṙmmā sudèwī,
ndān ambĕk śrī suputrī miṅay atimĕs adoḥ tan hana ŋ rāga mātra,
sāmpun ‌wruḥ saŋ sunandā karaṇa nika n akon muṅṣirè saŋ pratīpa,
Asṛĕt lampaḥ nirālon laku laku jaladānūtakĕn mārutālon*

:581:\:79:\:3:. ndan saŋ kāṙyy āṅaraŋ sis kawĕlas aṛĕp irāmèri luḥ tan tinoliḥ,
baṙyyan tiṅhal ri dèwī sira raṣa pĕjahāpan ṛĕmĕk twas nira syuḥ,
limbè limbè sudèwī kadi maṅaway akon milwa ri śrī narèndra,
wèt niŋ ƀrāntāṅikĕt ƀāṣa ri saruṅan ikaŋ patṛĕm aṅṛĕs raṣanya*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:582:\:80:\:1:. ṅhulun yaśana rāga māsku pakađaṙmman ĕnahana raras niŋ aṅṛĕṅiḥ,
hayunta makawāṇḍiranya ya paṅöbana para paranaṅkwa yan rimaŋ,
praṣĕnta ri dalĕm jinĕm titisananta luḥ i lukaṙ i kènta riŋ tilam,
susunta pakasāđananta kalawan pipi katiga tĕṅaḥ maran lĕpas*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:583:\:81:\:1:. nāhan dè śrī narèndrānĕmahākĕn i lulut kuŋ nirāwak wilāpa,
yèkī tan saḥ ri paṅkwan winaca tiniliṅan koŋ rinĕṅwan winaswās,
Adṛĕs luḥ śrī narèndrāṅraṣani raṣa nikāpan katuhwan raṣanya,
yogyāṅantyèŋ mahāntĕn wacan iŋ alaradan kālapan ratnakanyā*

:584:\:81:\:2:. rakryan putrī huwus māliḥ asĕmu paṅaliḥ niŋ sĕkaṙ sālas aṅjraḥ,
kwèḥ niŋ guṇḍik nira mwaŋ kaka kaka rumarāṅasturi mrik waṅinya,
lagy ātaṅkis humuŋ hambuluṅan i tali kènyānamaṙ ṣaṭpada strī,
haṙṣāmbĕk saŋ pratīpāmapag iŋ ujaṙ arūm tustus iŋ laṅwa laṅwan*

<A> kind of kṛti ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏓

:585:\:82:\:1:. Ibu t asy asiḥ kita kadaŋ kadaṅa ri sĕḍĕŋ i ṅhulun rimaŋ,
kita yogya mitra kulabanđw amaraṣana ri rāga ni ṅhulun,
pakawaṙgga ni ṅhulun i paṅkwan asisihana raśmi niŋ pṛĕman,
Aṛĕnaḥ manahkw aṅaku sānak iri kita patĕmwan iŋ jaja*

:586:\:82:\:2:. pakĕnaṅkwa yan maṛĕk i māskw amibikana laṭinta riŋ waja,
lumut iŋ payođara huwus kakiṅan usapanaṅkwa riŋ jaja,
Iruŋ i ṅhulun panutulaṅkwa luḥ i pipi ri pamriḥ iŋ sipat,
lukaṙ iŋ tapiḥ salinanaṅkwa karatala mĕnè n pamaṅkwakĕn*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:587:\:83:\:1:. ndaḥ yèki n liŋ narèndrāraṣa mijila sakèŋ ƀāṣa lāwan palambaŋ,
sotan ta ŋ sāri niŋ rāga piturun i laṅö niŋ kawi ƀrāntacitta,
tan paṅgintiṙ manis niŋ tĕbu sawukiṙ apan tan patuṅtuŋ manisnya,
maṙmmānyuḥ prāṇa rūmnyāsĕmu paṅucapan iŋ wahw amaṅkw āṅdudut kèn*

:588:\:83:\:2:. rakryan putrī mulat riŋ nṛpati kadi wulat niŋ ṭikā riŋ wilāpa,
mojaṙ ta dyaḥ sunandā wwaya ta sira siwin śakty asaṅjñā pratīpa,
sākṣāt swaṙggānurun rūpa ni nagara nira ry ānupa ꝁyāti riŋ rāt,
kumbaŋ kĕmbaŋ papaṅgihta kadi patĕmu niŋ kāṙtttika mwaŋ basanta*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:589:\:84:\:1:. saŋ Aṙjjuna sahaśrabāhu riŋ usāna sira siniwi śakti nītimān,
prakāśa sira saŋ daśānana musuḥ nira huwus ayaśāmatī musuḥ,
taŧāpi kaparājayèŋ raṇa huwus hinuripan alawas pinañjara,
hana pwa sira saŋ pratīpa sira rakwa wĕka nira suśīla digjaya*

:590:\:84:\:2:. paran pwa wĕkas uṅṣiṛĕnta paḍa wastu kita wĕka niŋ uttamapraƀu,
para praƀu kapan paḍāsira lawan sira tĕwas amilĕt milĕt wulat,
Amèta kita lèn muwaḥ tĕwas aṅèl midĕṙ ibu kapana n pamaṅgiha,
mataṅnya sira sĕṅgahĕnta kaka yogya sira manuwalèŋ ujaṙ yayi*

<śiꝁariṇī> ⏑– – | – – – | ⏑⏑⏑| ⏑⏑– | – ⏑⏑|⏑⏓

:591:\:85:\:1:. yadin sidđā rakryan sasisihana rūm niŋ siliḥ asiḥ,
Awās rakryan glānāhuyaŋ apupul i jro pakasutan,
hana lwaḥ ramyālwā prakaśita si rèwā ṅaran ika,
kitādyusa ṅkānèsuḥ isuhana lāwan saŋ ahulun*

:592:\:85:\:2:. raras niŋ kaṙwwa swāmi paran ika rakwāṅlĕwihana,
marā riŋ tāman tan hana maṛĕka līlā ṅwaŋ aṅĕnĕs,
yadin madyūsèŋ lwaḥ talaga wulakan śūnya kasĕnĕt,
wĕnaŋ sāmbĕk niŋ swāmi tariman apan tan hana mulat*

:593:\:85:\:3:. kalīṅanyālaḥ māsku maṛĕka nihan dak paṛĕkakĕn,
paran maṙmmantāsuṅṣut aṛĕṅu miṅè tan pamituhu,
paṅantī paṅkwan saŋ praƀu hila hila ŋ duhꝁa siwuhĕn,
Apan māskw āpèt pèt hayu pahayu budđinta ri sira*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:594:\:86:\:1:. nāhan liŋ saŋ sunandāmiṛĕsĕpakĕn i tiṅkaḥ narāṙyya pratīpa,
paŧya ‌wruḥ sopapattīṅgita nikaŋ ucap akṛĕp kĕna priḥ narèndra,
yāṅdè tan saṅśayè twas nira ri ḍatĕṅa rakryan suputrī kisapwan,
kady aṅhyaŋ motusan wallaƀa mamagĕhakĕn tan wuruŋ niŋ swakāṙyya*

:595:\:86:\:2:. rakryan putrī miṅè tan wawaṛĕṅĕḥ apa tan tṛpti rakwè narèndra,
saŋ nāŧa ‌wruḥ sira n tan kinahaṛĕpan ikaŋ budđi maṅkin prapañca,
Āśāƀūtānulis kètaka raṣa kakawin pöḥ nikaŋ rāga tībra,
tambā niŋ kèraṅan tan winadal i liḍaḥ iŋ kāma nāhan raṣanya*

<nawahaṙṣa> ⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

:596:\:87:\:1:. Ibu tan paꝑala pwa ŋ amalaṙ i hayunta sĕḍĕṅta rarè,
syapa māsku kadi ṅhulun aṅurati rāga lawan turida,
katunan lĕpihan kita kinirimakĕnku karaṣkwi i kita,
tĕka riŋ kararan pwa kita mapa tiki n sahajāpi lupa*

:597:\:87:\:2:. sĕḍĕŋ iŋ pabĕlaḥ turida kinĕkĕsanku kitèŋ lĕpihan,
makasāđana kuṅkw aṅiṅĕt iṅĕt i rūmta lanā n pinalar,
Aṅadĕg pwa kitèŋ puḍak araras inastwakĕn iŋ ƀramara,
winaliṅku kitāŋ liṅa puji puji yan ratu niŋ kusuma*

:598:\:87:\:3:. saŋ apiṇḍa wukiṙ ṅhulun ajaṙ ajarè kita muṅgwa sadā,
tarukāṅkwi i hayunta pamiṣayana rāga sĕḍĕṅkw alulut,
licinèŋ śayanākw anusupa ri hulĕsta suganđa miṅiŋ,
sipi māsku suꝁaṅku katuruna ri soṙ i tĕṅahta rari*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:599:\:88:\:1:. nāhan dè śrī narèndrākakawina maṅani twas nirè jro drawāṅras,
ndātan tiṅhal muwaḥ riŋ nṛpawaraduhitā kèwalèraŋ tumuṅkul,
māṙyy āśāƀūta sāmpun pinĕgat ira lulut kuŋ nirè śrī suputrī,
hètunya n tan wijil luḥ nira pamaḍĕm irèŋ rāgabahnī dalĕm twas*

:600:\:88:\:2:. sāmpun māliḥ sudèwī kasusu laku nirāṅĕñcuḥ ĕñcuḥ kaṅèlan,
ndan tiṅhal saŋ susènāṅiriṅakĕn aṅamĕṙ tan wĕnaŋ sāḥ amaṇḍĕŋ,
kady ādandan kisapwan yan alihan asilāhyūn amaṅkwè sudèwī,
haṙṣāgyā gyān anuṅṣuŋ riŋ ujaṙ akakawin lwiṙ katonèŋ palambaŋ*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:601:\:89:\:1:. rakryan saŋ pinunagyakĕnku śaraṇāśraya tumuluṅa kiṅkiŋ i ṅhulun,
Aṅlū māsku kisapwan i ṅhulun aluṅguha kita yayi haywa saṅśaya,
t asy āsiḥ kita māsihè kawi guṇaṅku palaṙ amalĕsèŋ karāṣikan,
lambā kapraƀun i ṅhulun kita rumaṅkĕpana saꝑala yogya tuṅgalĕn*

:602:\:89:\:2:. maṅkè n prāpta ni māsku tambay iŋ anon wwaŋ ahayu kadi dèwakanyakā,
yan riŋ śūnya katĕmwananta saha ƀūṣaṇa maṅĕnĕsa tan parowaṅa,
byaktānĕṅgaha dèwatī kalĕmahān‌ ṅhulun iri kita dūra saṅśayā,
Āpan dè ni hayunta yogya kita māsku panadinakĕna n pinaṅkwakĕn*

:603:\:89:\:3:. paṅkwankw ību paranti niŋ wwaŋ anukĕṙ nukĕṙ aṅĕsaḥ ĕsaḥ pinaṅkwakĕn,
śīṙṇna syuḥ lĕṅĕn i ṅhulun pinakarantunan i kuku niŋ èpu tan panūt,
tan pamwas jaja ni ṅhulun wahu waras linawad i panĕpak niŋ aṅṛĕṅiḥ,
lagy èmö pipi ni ṅhulun saƀa saƀā ni waja niŋ anulak winèḥ sĕpaḥ*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:604:\:90:\:1:. sojaṙ saŋ nāŧa kady āṅalapana kasusuk niŋ kĕnèŋ rāgapāśa,
kady ānambāna kiṅkiŋ niŋ amalaku suwal kèwĕhan kāladèśa,
sākṣāt sambat niŋ onĕŋ kinirimakĕn apèt pèt manis dè ni kuṅnya,
mambö rūm niŋ katuṙwwan winuṅu ni jarumanyānĕkākĕn wilāpa*

:605:\:90:\:2:. tatkāla śrī suputrī sapawulatan aṅantī haṛĕp saŋ susènā,
tan kantun saŋ sunandā maṛĕk ataña tĕhĕṙ sopacārātalaṅkup,
rakryan sāmpun kita ‌wruḥ ri narapati mapāmbĕkta māsku n patĕmwa,
Āpan saŋ nāŧa sākṣāt madana midĕṙ amèt hyaŋ ratī riŋ kaḍatwan*

:606:\:90:\:3:. yadyastun māsku sidđāṅhaturakĕna hayuntèŋ kisapwan narèndra,
ṅkānèŋ gĕṅgā kitāmèna mahās ahasa riŋ nūsa śūnyè tĕṅahnya,
mwaŋ yan rakryan marèŋ wṛndawana taman irānopamèŋ laṅwa laṅwan,
Akwèḥ ƀuktinta ramyāmaṛĕkana yamunā lālanākuwwa kuwwa*

:607:\:90:\:4:. rakryan putrī tan èṅĕḥ sira kinĕdĕ kĕdö yan paniwyè narèndra,
siṅgiḥ rakwa n rarā suṇṭi masĕmu lĕṅa suṇṭy ākalis dè nirāmbĕk,
ndan budđi śrī susènā kadi pulut atĕguḥ tan lumèṙ dè nirāhyun,
saṅkṣèpanya ndi tan sidđa kapalikĕtana śrī suputrī narèndra*

:608:\:90:\:5:. luṅhā lampaḥ sudèwī narapati kawĕkas kèraṅan tan tinoliḥ,
kady agriŋ nora rakwāṅinaki laṅu laṅun yan mulat riŋ sĕṛĕḥ wwaḥ,
rakryan putrī jugānuṅgayap i hati nirātyanta riŋ priṅga wiṣṭi,
maṅkin ƀrāntāṅikĕt ƀāṣa panalimuṙ irè tībra niŋ rāga tikṣṇa*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:609:\:91:\:1:. dyaḥ maḥ luṅṣuran i ṅhulun pasuṅa ni ṅhulun iri kita māsku taṅgapĕn,
siñjaŋ siñjaṅa rakryan iŋ paṅaraṅan ri huwus iŋ anulis pralāpita,
göŋ ny āsihku ri māsku yogya suwalĕn‌ ṅhulun amalaku luṅṣuran tapiḥ,
donyèbū pinakātmarakṣa n amĕṛĕnkw abasahana tĕhĕṙ pamèra luḥ*

:610:\:91:\:2:. rakryan saŋ hinaṛĕp haṛĕpku śaraṇāśraya mulata ri rāga ni ṅhulun,
tan sènuṅṣiṙ adoḥ manahta salawasku tĕka ri kita moǥa tan liniŋ,
ṅhiŋ gānyā hana kāsihanta ḍatu ḍatwa kahulunana tan sahè kita,
yèkī pañjiṅanaṅkwa nitya saparan‌ ṅhulun aṅucap ucap lawan kita*

:611:\:91:\:3:. nāhan ƀāṣa nira n tiniṅgalakĕn iŋ paṅaraṅan i layat suputrikā,
mantĕn duhꝁa nirāṣamun turida rāga ni manaḥ ira tan tinūtakĕn,
śrī hèmāṅgada kabwatan kuŋ i ḍatĕŋ nṛpawaraduhitā marè sira,
wwāgan moǥa gumanty amukti lara rāga niyata sira tan kinahyunan*

<śāṙddūlawikrīḍita> – – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

:612:\:92:\:1:. śrī dèwīndumatī ḍatĕŋ sira ri saŋ sāmpun kaciṙyyan‌ smara,
Èwĕḥ tan kahiḍĕp haṛĕp nira lawan tan hyūn irè saŋ praƀu,
ndān èman wĕkasan kataṙkan i kalis ny ambĕk nira n tan rimaŋ,
Aṅhiŋ piŋ rwa mulat kapiŋ rwa sahajātuṅtuŋ tikĕl niŋ halis*

:613:\:92:\:2:. sāmpun waspada doḥ i rāga nira tan tuṅgal panononana,
suṅṣut suṅṣut ira n kinon maṛĕka lèn tiṅhal nirāṅṛĕṅwani,
Ākārèṅgita niŋ manaḥ saha wijil niŋ śabda norākadi,
Ahyun ka‌wruhana n tan ahyun ika kaprajñān irāpèt wiwal*

:614:\:92:\:3:. tan ‌wruḥ śrī naranāŧa yan tan ahaṛĕp rakryan suputrī sira,
Aṅgĕṅgöŋ kamadan tṛṇāṅkura hiḍĕp saŋ nāŧa riŋ wwaŋ kabèḥ,
hamham paṙccaya dè ni rūpa nira tĕkwan śakti wānīŋ raṇa,
kĕdw ākuŋ makasoŋ laṙônĕŋ ira yan pojaṙ waśākon marā*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:615:\:93:\:1:. saŋ sākṣāt‌ smarakanyakā saŋ anarīra ri hati saŋ amiṇḍa riŋ hiḍĕp,
budđiṅkw ālal aṅantyakĕn siha ni māskw ahuyaŋ ajaruman pralāpita,
maṅkè pwā tĕka tan wawaŋ maṛĕk awaṙṇna kĕna guṇa miṅè kitāriris,
rakryan haywa kakanta māsku sinaranta kalalaḥ ibu rāga ni ṅhulun*

:616:\:93:\:2:. saṇḍaŋ ƀakta samotusankw apuyĕŋ an layat alisuḥ amèt rarāhayu,
ndātan poliḥ aṅèl aṅulwan aṅawètan aṅidĕri kaḍatwan iŋ musuḥ,
maṅkè pwa n hana māskw arūm pakawayaŋ wayaṅĕn amĕṛĕn iŋ pasaṅga 
man,
tan pātmā raṣa kapṛĕman saśayanānĕkĕnakĕna śarīra ni ṅhulun*

:617:\:93:\:3:. nāhan dè naranāŧa mojaṙ awuyuŋ sira wĕkasan adoḥ suputrikā,
śrī putrī katibān ujaṙ haji tan èṅĕḥ apuji sira yan tuhan tuhan,
Ājñālaṅǥana yogya daṇḍan apa tan hana sahuṙ ira pakṣa māliha,
simbantĕn haji molihāmiđi balik sira kawiđi dinaṇḍa niŋ‌ smara*

<śāṙddūlawikrīḍita> – – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

:618:\:94:\:1:. sakwèḥ saŋ maṛĕk uttamottama wiwal munduṙ paḍāmid miṅè,
Aṅhèman ri narèndra yan sira tan antuk śrī suputrī mulat,
mwaŋ‌ strī strī paricārikā paḍa humuŋ maṅyogyanī saŋ praƀu,
ḍyam tèkī wĕkasan tuhun hana mulat yan saŋ sunandāṅucap*

:619:\:94:\:2:. rakryan tiṅhalanātpada nṛĕpati sākṣāt ṣaṭpadāmèt sĕkar,
maṅhèṙ hèṙ i dalĕm taman makapaṅanty antyan kucup niŋ mĕnur,
maṅkè n mūṙ aṅaliḥ cumuṇḍuk i widaṙƀāpakṣa tan mantuka,
Āpan maṙmma nira n ḍatĕŋ kita kaṛĕṅw an paṅjraḥ iŋ campaka*

:620:\:94:\:3:. śrī hèmāṅgada laṅwa laṅwan asana ndātan mĕkaṙ kābunan,
saṅṣāra kṣaya saṅṣayāluru lumè dè niŋ‌ smarāꝁyāpanas,
hèman māsku kucup ni budđi nira yan tan sanmatan kāsihan,
ṅhiŋ gānya n mĕkara n kitāṅlawada māskw āpan gĕṛĕḥ niŋ kapat*

:621:\:94:\:4:. wwantĕn rājya nirè kaliṅga kita yogya hyaŋ hyaṅanyāhalĕp,
tĕkwan paṙśwa nikaŋ mahèndragiri hètunya n kadīndrālaya,
gĕntĕṙ ny ampuhan iŋ mahodađi kaṛĕṅw āgĕnturan tan pĕgat,
Aṅhiŋ donya mamuṅwa saŋ praƀu lawan māsku n katuṙwwān apöm*

:622:\:94:\:5:. rakryan tan kasasaṙ hayunta kawawè saŋ nāŧa hèmāṅgada,
Āpan budđi nirābĕnĕṙ tan aruṣit ‌wruḥ ry ambĕk iŋ dug rimaŋ,
hĕnwanta n maṛĕkè kisapwan ira kèwalya ṅhulun tan saha,
yèkī don i manĕhta mājara ri māṙgganta n suꝁāsaṅgama*

:623:\:94:\:6:. Aṅhiŋ yogya siwinta tan patatalan trus tuñjuŋ iŋ kapraƀun,
prajñā wany anulus bisāṅaji đanuṙwwèdāđika ‌wruḥ nira,
yan riŋ kīṙtty aniwāṙyya śudđa hana soṙ niŋ candrawimbākucĕm,
tustus niŋ ratu śakti digjaya sĕkaṙ tajy aṅkuran‌ kṣatriya*

:624:\:94:\:7:. nāhan dè niŋ amèt manis niŋ aṅucap mambö juruḥ kābunan,
Antuk niŋ maṅalap manis ni kakawin saŋ wṛḍđa wṛdđīŋ laṅö,
ndātan paṅgarit aṙdđa tan ṛĕsĕp i budđi śrī narèndrātmajā,
luṅhā ‌wruḥ tumuluy sira n kinĕḍapan dè saŋ sunandāṅaliḥ*

:625:\:94:\:8:. śrī hèmāṅgada kāri kèraṅan akiṅkiŋ tan wĕnaŋ sāhasa,
maṅgāmora makilya kilyana tumūtè śrī narèndrātmajā,
saŋ hyaŋ manmaŧa duṣṭa tan rwa tĕlu pat rowaŋ nirāśālara,
yèkī hètu nirāṅikĕt raṣa wilāpāṅras raṣanyè hati*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:626:\:95:\:1:. maṅko pwāntĕnku dèntāmbĕk atiśaya dahat kèwalāṅgöŋ kaputṙyyan,
budđintāpyak madèŋ haṙṣa tan akuŋ iŋ akuŋ saṅṣayāpy āwalèpa,
dèntāwèḥ rāga tan popama kadi ginawè lĕṅlĕṅāku n tumiṅhal,
māyā muṅgw iŋ cṛĕmin lwiṙtta riŋ apa wĕnaṅaṅkwāṅisapwè tuwuhta*

:627:\:95:\:2:. saŋ lwīṙ aṙccāṅaraŋ byakta pan ulaha ni māskwi i ṅhulun yan pamaṅkwa,
saŋ lwiṙ dèwī tulis tan wuruṅa kasarikāku n marè pamṛĕmanta,
saŋ lwiṙ wwè niŋ samudrāṅaraṅakĕn i manahku n surud sihta māsku,
saŋ tuṅtuŋ ni rwi niŋ kètaka kari kacarik twaskwi i luṅhānta maṅko*

<basantatilaka> – – ⏑| – ⏑⏑| ⏑– ⏑| ⏑– ⏑| – ⏓

:628:\:96:\:1:. nāhan manis ni paṅikĕt nira rāgacihna,
śṛṅgāra rāṣika pinöm atĕmaḥ wilāpa,
muṅgw ī dalĕm hati ginūḋa raras raraṣnya,
pinrāṙŧanākĕn ira mĕtwa mĕnè n papaṅgiḥ*

:629:\:96:\:2:. saŋ lwiṙ hyaŋ iŋ jalada kāṅinan iŋ basanta,
ndātan panis nisi huyaŋ ni manaḥ niŋ onĕŋ,
luṅhā lawan riris i budđi nirè narèndra,
saŋ nāŧa kāri tĕlĕs i dṛĕs i luḥ nirāṅdyus*

:630:\:96:\:3:. byātīta saŋ praƀu narèndraṣutā wiwakṣan,
dolāyamāna ri turuŋ ni manaḥ nirèṣi,
luṅhāmiliḥ miliḥ i jalwa nirè narèndra,
himpĕṙ sĕkaṙ midĕṙ amèt ƀramarè kuwuṅnya*

:631:\:96:\:4:. sāmpun ḍatĕŋ sira ri sanmuꝁa saŋ narèndra,
śrī pāṇḍya haṙṣa kadi tan rāt ira n tumiṅhal,
runtuḥ lĕbuṙ manaḥ irāṣĕmu rāgabahni,
lwiṙ mās hanèŋ muṣa wawaŋ drawa dè niŋ apwī*

:632:\:96:\:5:. saŋ pāṇḍya siṅhapuruṣākṛti rāgaśatru,
śrī putrikāciri wĕdi n para riŋ paḍöman,
söḥ budđi sattwa naranāŧa paḍāwṛĕg awri,
kèṇḍit manaḥ nira lawan kuŋ irè dalĕm twas*

:633:\:96:\:6:. sāmpun pĕtĕŋ twas ira söḥ turidāṅawèśa,
Aṅhiŋ hinèṙ siliḥ asiḥ naranāŧaputrī,
Āpan katon muꝁa nirāṣĕmu śītaraśmi,
yèkī nimitta nira mojaṙ amanwa manwa*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:634:\:97:\:1:. ṅkè siṅhāsana māskw aluṅguha paran karaṇa niŋ aṅadĕg baṅun wiwal,
rākantālawas aṅṛĕṅö ri hayu rakryan ika karaṇa ni ṅhulun ḍatĕŋ,
tĕkwan śrī naranāŧa ƀoja maṅutus ḍatĕṅa ri sĕḍĕŋ iŋ swayambara,
nāhan taŋ karas èsi ƀāṣa pahulaṅkwa ri kita yayi hantusākĕna*

:635:\:97:\:2:. ‌wruḥ ku n tan paṅĕnoha kuṅku ri kitāpan ahayu sakadaŋ lawan ratiḥ,
tuṅgal rakwa raraṣta riŋ muꝁa lawan ṛĕsĕp i raras i māsku riŋ pupū,
rāgaṅkw ību hanèŋ tĕṅahta kapipis lara turida kinölwa riŋ susu,
lampūn kapṛĕma riŋ pasaṅgaman i paṅhapit i wĕtis i māsku ri ṅhulun*

<basantatilaka> – – ⏑| – ⏑⏑| ⏑– ⏑| ⏑– ⏑| – ⏓

:636:\:98:\:1:. sojaṙ narāđipati tan palawan manisnya,
maṅgiṣṭa śiṣṭa mari śiṣṭa sinorakĕnya,
lwiṙ tan mađu ŋ mađu tinaṇḍiṅakĕn yayān sor,
lambā manis manis ikaŋ gula tan panaṅkĕp*

:637:\:98:\:2:. śrī putrikā sira mulat ri haṛĕp narèndra,
ndātan kapūhan apa tan hana paṅgaritnya,
mogākalis manaḥ irāṣĕmu tan panaṅgĕl,
kady adwa tiṅhal ira kèwala tan papiṅṙwwa*

:638:\:98:\:3:. do doḥ i budđi nira niścaya saŋ sunandā,
śrī pāṇḍya tiṅhal ira kady aṅutus maṅĕdwa,
ndan saŋ kinon ira bisāṅupacāra śabda,
mojaṙ tuhun pali palin ya tĕkapnya mojar*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:639:\:99:\:1:. nāhan śrī naranāŧa pāṇḍya sira yogya paṅayatan i māsku riŋ hayu,
hèman rūmta yatan pagĕgwan i manis manis ira n aṅisapw aṅolakĕn,
Aṅhiŋ samƀawa rakwaṅöbana huyaṅta saꝑala paṛĕkĕnta riŋ tilam,
siŋ sojaṙ haji yan rahasya raṣan iŋ śayana kĕmitananta cupwana*

:640:\:99:\:2:. yadyastun kita māsku n āmĕŋ amĕṅèŋ tuha rawa kalawan narèśwara,
byaktānaṅśaya cakrawāka dadi mānuṣa maṭika ṭikan mariŋ ḍarat,
mwaŋ yan kaṙwwa narèndra māsku mahāsèŋ pasisi mĕgila riŋ wwaŋ iŋ pasir,
byaktānĕṅgaha dèwa niŋ miŧuna rāśi mĕtu haṛĕp ahimya himyana*

:641:\:99:\:3:. Atyantèŋ kalaṅön lĕyĕp winulatan patĕmu ni lĕṅĕŋ iŋ pasiṙ wukir,
ndan dūrāmaḍanè laṅö ni patĕmunta matĕmu kalawan narèśwara,
yadyāpin paḍa riŋ laṅö pisaniṅū kadi raraṣa ni māskw asaṅgama,
ṅhiŋ gānyāmaḍanè raraṣta raras iŋ rati madana n akālihan hulĕs*

<mālinī> ⏑⏑⏑| ⏑⏑⏑| – – – | ⏑– – | ⏑– ⏓

:642:\:100:\:1:. nahan ucapan ikāpèt pèt manis tan pamandi,
kadi ṛĕsĕpa raṣanyè budđi rakryan suputrī,
kunaŋ apa tan ikāṅdè haṙṣa riŋ haṙṣa niŋ lèn,
wiꝑala kadi manis niŋ twak yan iŋ madyasakta*

:643:\:100:\:2:. narapatitanayāṅliḥ tan sahuṙ lwiṙ tulis mās,
ṛĕṅu nira paṅadèśan yan tan aṅgāmituhwa,
kalalu laku nirāṅdoḥ mūṙ lawan saŋ sunandā,
nṛpati kawĕkas ākuŋ śīǥra māwak wilāpa*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:644:\:101:\:1:. rakryan saŋ kĕna rāga tībra kaka rakryan aṅuwatana haywa saṅśaya,
hrū saŋ hyaŋ madanè hatinta dahutĕṅkwa bĕbĕdĕn i taṅanku hĕmbana,
ṅhiŋ jampyanta karāṣikanku n amĕkul gaṛĕgĕtĕn amijĕt mijĕt susu,
romantājumĕn i ṅhulun sadakanaṅkwa n anĕsĕpi laṭinta riŋ tilam*

:645:\:101:\:2:. kocap māsku wicakṣaṇôṇḍahagi yogya panagara bisāmaṅun lulut,
ṅkè ta dyaḥ mata ni ṅhulun sipatananta pĕnĕdĕn usapanta riŋ pusuḥ,
yan kālanta pinaṅkwakĕn wwaya jajaṅku rari siku sikunta yan cala,
kuṅta mwaŋ turidaṅku pādwakĕna māsku patitisana luḥ maran rapĕt*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:646:\:102:\:1:. nahan tĕmahān iŋ prapañca ni manaḥ nṛpati wahu lipuṙ linaṅwakĕn,
hanāmbĕk ira mantukāmruda tuhun mawaraha rumuhun ri saŋ praƀu,
katon ujara niŋ mulat ri sira tan pamahāyu kadi budđi niŋ rarè,
ya hètu nira tan wawaŋ muliḥ aṅantyakĕn i huwusa niŋ swayambara*

:647:\:102:\:2:. byatīta ri sĕḍĕŋ nira n mari rimaŋ tucapa sahana niŋ wwaŋ iŋ saƀā,
manahnya paḍa pakṣapāta ri narèndraṣuta tan ahaṛĕp ri saŋ praƀu,
paḍāśraŋ aṅucap ry uliḥ nṛpasutā ‌wruḥ i haṛĕpa nirèri saŋ haja,
Alap ta wus amaḥ nahan liŋ ikanāṅgĕtĕm asahuran atṙyy aṅadwakĕn*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:648:\:103:\:1:. rāga śrī naranāŧaputra masĕwö kadi kayu ragas iŋ labuḥ kapat,
Osik budđi nirè ḍatĕŋ nṛpasutā winaliŋ ira tĕkākisapwana,
Agyāwèha sĕpaḥ sakè waja siliḥ suwala guyu panaṙka niŋ mulat,
bwat śṛṅgāra dahat panāntwa nira maṙmma raṣa nika ṛĕsĕp rinĕṅwakĕn*

:649:\:103:\:2:. ṅkè rakryan pakisapwan onĕŋ alawas‌ ṅhulun ibu saŋ apiṇḍa nīrada,
saŋ saṅhub ni lulutku saŋ patĕṙ i kuṅku kilat i pĕtĕŋ i twas i ṅhulun,
saŋ ṛĕm niŋ turidāṅalaḥ siḥ apuput huyaŋ amĕkasakĕn putĕk hati,
saŋ truḥ truḥ ni laṅöṅku mukṣa hiniḍĕp kinisapu sahajātĕmaḥ riris*

:650:\:103:\:3:. donkw aṅlitlita roma rakryan anapak napaka hayu ni māsku riŋ tilam,
Āpan tan hana lèn pramāṇa ri raraṣta n aṅaraŋ aṅisapwakĕn puḍak,
māskwi induŋ huniṅan‌ ṅhulun ri manis iŋ mata saraṣija kābunan mađu,
suṅṣuŋ rāga tĕṅaḥ purihta kalawan pipi taḍaha ni luhta pintanĕn*

:651:\:103:\:4:. paṅkwankw ību wĕtĕḥ turuŋ pinakapaṅṛĕṅihan iŋ aṅĕsaḥ pinaṅkwakĕn,
tapwan kāni lĕṅĕnku dè ni kuku niŋ hinari hari miṅè kinolakĕn,
mwaŋ tapwan katĕpak jajaṅku kalawan pipi tĕkap iŋ aṛĕs kinèwala,
ṅhiŋ rakryan karaṇanya n èmwa ragĕta mwaŋ anuluṅa manĕmbu nĕmbura*

<wisaṙjjita> – ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

:652:\:104:\:1:. ṅkè saŋ apiṇḍa nirātmaka tinĕmahākĕn maṇi rājasutā,
tan hana ṅūni dĕlāha kadi kita sujanma suśīla wagĕd,
saŋ dadi janma sakèŋ taya taya kadi rakryan arūm anulus,
māsku śaśāṅkawimāna karika kita maṅdadi maṙmma dahat*

:653:\:104:\:2:. Aṅgriṅi simbali rakryan amaraṣana moǥa tĕkāṅlarani,
dyahku nihan tuluṅĕn‌ ṅhulun uwatana kāraṇa niŋ waraṣa,
griŋ kĕna rāga laraṅkw aṅinak inaki mĕṅgĕp atīs apanas,
māsku mataŋ yan akaṙ pipi guliga tĕṅaḥ palakun ri kita*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:654:\:105:\:1:. nāhan dè saŋ Ajāṅucap mĕtu raras ni kataruṇan irāṅhiḍĕp‌ smara,
mambö tuṙwwan i paṅkwan aṅharas i paṅlawad iŋ ahayu riŋ pasaṅgaman,
kady aṅṛĕṅwa ṛĕṅiḥ lawan paṅĕsaḥ iŋ kinisapu raṣa niŋ wwaŋ aṅṛĕṅö,
śrī dèwīndumatī pwa muṣṭi niŋ akuŋ kapana sira n aṅiṣṭya mintara*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:655:\:106:\:1:. Ujaṙ saŋ Aja waṙṇna waṙṣa tumibānĕkarakĕn asanāṅṛĕṅö gĕṛĕḥ,
Aśoka ḍinĕḍĕṙ sawaŋ nṛpasutā wahu kasiram alūŋ apādapa,
wawaŋ sĕkaṙ irānĕḍĕŋ ƀramara tan hana wani mara kèwalātilar,
Apan saŋ Aja rakwa tan wuruŋ aṅol aṅaṛĕkana mĕnè n pamaṅkwakĕn*

:656:\:106:\:2:. narèndratanayāwĕnĕs mulat i rūpa saŋ Aja wawaŋ agriŋ aṅlayuŋ,
kasambĕt i manis manis ni luṅid iŋ mata saraṣija kèṅgutan halis,
huwus ‌wruḥ i manis nira n kasarik iŋ lituhayu suƀagèŋ swayĕmbara,
ya kāraṇa nirāhaṛĕp maṛĕka paṅkun uwat uwatanèŋ sĕpaḥ sarik*

:657:\:106:\:3:. sawèt ni pamanas nikaŋ madanabahni ri hati nira maṅkin aṅlarè,
tinaṙka nira rājaputra dadi niŋ‌ smara saŋ Aja marèŋ swayĕmbara,
muwaḥ saŋ Aja saṅṣayānaha nahā mulat i hayu narèndraputrikā,
ratiḥ karika sinwayĕmbarakĕn iŋ madananagara liŋ nirè hati*

:658:\:106:\:4:. sipat nṛpasutā lutuṙ kadi humèṙ i paṅusapa narèśwarātmaja,
gĕluŋ nira baṅun haṛĕp suruyanè jariji nṛpatiputra yan lukar,
Aṅṛĕs kadi haṛĕp kadĕmwanana dè saŋ Aja mata nirāṅdadak lumuḥ,
paniṅṣĕt i tapiḥ nirāṣĕmu haṛĕp lukarana ni taṅan nṛpātmaja*

:659:\:106:\:5:. waja nṛĕpatiputra kātara raraṣnya tĕka ta mamusuḥ yan iŋ laṭi,
Alal kĕtĕ kĕtĕg nirèŋ jaja lumiṇḍihana jaja narèndraputrikā,
Asaṅgraha naꝁāluṅid taṅan irāmiraḥ ahaṛĕp adun lawan susu,
tĕkèruŋ ira tan pakāla kumĕsut sĕmu sĕmu niŋ asĕṅhit iŋ pipi*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:660:\:107:\:1:. saŋ mambaŋ kawidoṣa tan saḥ i narèndraṣuta maṛĕk amaṅku pawwahan,
lāwan dyaḥ jayawaspa kāsiḥ ika tan saḥ i pada naranāŧaputrikā,
ndan rakwènalapan sĕḍĕṅnya n ahañaŋ tinut ika mapasaḥ madum tuhan,
tĕmbènya n sapatiṅhalan paḍa lumuḥ kawĕlas aṛĕp aluṅluṅan taṅis*

:661:\:107:\:2:. saŋ mambaŋ kawidoṣa mājaṙ i narèndratanaya nĕhĕṙ aṅhĕmū taṅis,
rakryan honya manĕhta tiṅhalana pun marika makaṅaran mađūdakā,
pun muṅgw ī hiriṅan maṛĕk linihaṅan wagĕd araras amaṅku pawwahan,
Aṅhiŋ pun juga tan wĕnaŋ mulat awaṙṇna lara mata n aṅölakĕn taṅis*

:662:\:107:\:3:. yadyastun nṛpaputrikā mara mĕnè humaturakĕna rūm nirè kita,
rakryan tan wĕnaŋ èdihè sira yadin sira tumĕṅĕta pun mađūdakā,
dūra n đāraka riŋ lara smara manĕhta pinasahakĕn iŋ tuhan tuhan,
ṅhiŋ maty āṅaraṅè daganta bapa tan panĕmu kahulunan sadā maṛĕk*

:663:\:107:\:4:. mwaŋ yan śrīndumatī tan aptya ri tuhanku muliha sira tan panoliha,
suṅṣut śrī naranāŧa rakwa ri manĕhta bapa maṅulanĕḥ turuŋ lipur,
byaktāṅgĕgwana sĕmpalĕn bapa manĕhta bapa kita tan awĕlas maṅaṙyyakĕn,
mātīŋ māti kināladèśa kadi kambaŋ iŋ asana sinĕmpal iŋ kapat*

:664:\:107:\:5:. nāhan liṅnya nĕhĕṙ tumuṅkul anaṅis tucapa ta panaṅis mađūdakā,
hāḥ rakryan kadi riŋ paṅipyan ahurip takari manĕ manĕhta tiṅhali,
nāhan pun mađusūdanāmwaṅi narèndraṣuta maṛĕk amaṅku pawwahan,
kĕmbĕŋ kĕmbĕŋ i luḥ nipun marahakĕn siḥ ipun arabi tan wĕnaŋ muliḥ*

:665:\:107:\:6:. maṅkè ry antuk ipun tumūt ri naranāŧatanaya baṅun aṅhuwus huwus,
tan lot‌ ṅgānya pun aṅhiḍĕp turida rāga kadi wuruṅa matya monĕṅa,
yèkā hètu nipun tĕkāhañutan aṅlalu pĕjahana dè narèśwara,
Aṅhiŋ luḥ ni manĕhta kahyuna nipun rurubakĕna lawan ṅṛĕs iŋ taṅis*

:666:\:107:\:7:. Ājñā śrī naranāŧa ṅūni ḍumawuḥ ri para panĕpi riŋ pasiṙ wukir,
An pun patyana tūt tlasĕn haḍaṅĕn iŋ hawan i hawan ipun marèŋ musuḥ,
maṅkè n tan hana patya patyana sadoṣa nipun i sĕḍĕŋ iŋ swayambara,
pun‌ ṅgānyèka dumèḥ pun ahyuna mulat mulata juga sawèt ny unĕŋ nipun*

:667:\:107:\:8:. hāḥ rakryan siha rakryan iŋ manĕ manĕḥ ṅhulun ibu pituhun‌ ṅhulun tuhan,
nāhan śrī naranāŧaputra pakisapwan ibu ri sira haywa tāwihaŋ,
Āpan yan tuna kūŋ i māsku ri sirāpa ta hamĕṅana ni ṅhulun mĕnè,
tan wanđyā mati kaṙwwa pun mađu manĕhta tuhan i huwus iŋ swayambara*

:668:\:107:\:9:. maṙmmā dè jayawaspa mojaṙ ataṅis tĕka hiṛĕŋ i narèndrakanyakā,
pantĕs pantĕs apolahan maṛĕk atakwan i manaḥ ira riŋ nṛpātmajā,
siŋ solahnya wagĕd hanan pamisusal misusal api calāṅṛĕṅiḥ ṛĕṅiḥ,
kĕdw ākon maṛĕkākisapwana nĕhĕṙ mulat aṛĕṅu waśāṅdĕlö mata*

<śāṙddūlawikrīḍita> – – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

:669:\:108:\:1:. sāmpun dyaḥ jayawaspa mojaṙ irikā ta dyaḥ sunandāṅucap,
rakryan tiṅhalananta māsku saŋ Ajātyantèŋ halĕp riŋ saƀā,
putra śrī raǥu potrakè haji dilīpāṅhiŋ kadaṅtāpaṛĕk,
śudđakṣatriya sūṙyyawaṅśa taruṇāṅhiŋ śakti maṅkè n raray*

:670:\:108:\:2:. waswāsĕnta halĕp nirāṅdaśaguṇè rūm niŋ tulis mās tatur,
waṙṇnākāra nirāmarājaya ri waṙṇnākāra niŋ campaka,
muṅgw ī pāda nirālawan miraḥ i kĕmbaŋ niŋ tawā kèdĕkan,
Aṅhiŋ kètaka lot pinaṅkwakĕn ira n lwiṙṇnya n wĕtistālaris*

:671:\:108:\:3:. tan sāhèŋ śarapuṣpa kènaka nirāpan lwiṙ smarāṅiṇḍarat,
mwaŋ maṅgĕgwana puṣpacāpa ri kiwa n paṅdè raras niŋ mulat,
pantĕs muṅgwa ri citta niŋ rara sujanma n sūkṣma tan pāwaka,
yogyāmaṅkwa ri māskw apan paḍa lawan dèwī ratiḥ riŋ hayu*

:672:\:108:\:4:. nāhan raśmi nikāŋ ujaṙ tĕka ṛĕsĕp ri twas narèndrātmajā,
sāmpun waspada kuŋ nirè saŋ Aja maṙmma dyaḥ sunandā suꝁa,
ndan mogāṅjrum apèt prahèlika laṅö siṅgiḥ juga n‌ strī kawi,
dènyāṅjrum raṣa guywa guywan araras‌ ndātan tĕkè jro hati*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:673:\:109:\:1:. rakryan tan sasiwinta māsku sira dè ni karakĕtan irāṅuṛĕn laṅö,
riŋ tāman sira mènduŋ ènduṅan aśoka mĕkaṙ inaṛĕkan pinaṅkwakĕn,
Aṅkĕn māsa kapat mahās mahās adoḥ sahaja majamahān karas tanaḥ,
praŋ praŋ ciṇḍaga kètakī pracacaḥ akṣara salawas irāṣiḥ iŋ ṭikā*

:674:\:109:\:2:. rakryan maṅṣula māsku saŋ ratu kabèḥ muwaḥ ibu parananta waswasĕn,
piŋ pat piŋ lima waspadākĕna raras nira waluyana haywa saṅśaya,
yadyastun sira nora kāptya ni manahta muwaḥ uwahana ŋ swayambara,
ṅkā ta dyaḥ t aduluṙ pahuṙ hurakĕnanta sira lamakananta mantuka*

:675:\:109:\:3:. nāhan dènya n amèt prahèlika laṅö raṣa kakawin anambyakĕn manis,
ndan simbantĕn adoha budđi nira maṅkin arumaḥ apulaŋ lawan‌ smara,
tan ‌wruḥ ry ambĕk irè narèndraṣuta yan sira winarahakĕn marèŋ laṅö,
tan pèndaḥ lara koluran turida rāga nira ri saŋ Ajāwuwuḥ laṅö*

:676:\:109:\:4:. ndān ambĕk saŋ Ajānahā sira ri budđya narapatisutā n tan ahyuna,
Āpan tan huniṅè halĕp niŋ asĕkaṙ taji wĕdi mulatèŋ ajoŋ kuniŋ,
tan hèp hèpĕn aniwya riŋ kadi sirāpi puji sinahuran patik haji,
riŋ siṅhāsana saŋ katiṅgal aṅaraŋ paḍa lĕṅĕŋ aṅikĕt pralāpita*

:677:\:109:\:5:. Aṅlampū saŋ Ajānahĕn turida māṙyy amalaṙ i haṛĕpā suputrikā,
Āpan tan ratu liŋ nirèṙyy awak ira praƀu tuwi sira tan kinahyunan,
Ènak riŋ wĕkasan manaḥ nira haṛĕp haṛĕpĕn amĕnaṅèŋ swayambara,
molaḥ bāhu nirè tĕṅĕn marahakĕn ri pamĕnaṅa nirèŋ swayambara*

:678:\:109:\:6:. ṅkā n jātismara putrikātutuṙ i rūpa saŋ Aja ri sĕḍĕŋ nirāpsara,
riŋ swaṙgga n pakuṛĕn lawan sira tuhun kapalaŋ alaŋ i tan siḥ iŋ wiđi,
maṅkè pwa n paḍa janma mānuṣa sirātutuṙ i siliḥ asiḥ nirālawas,
‌wruḥ mèraŋ kadi tan priyāpriya ri kāla nira n atĕmu riŋ surālaya*

:679:\:109:\:7:. kāla śrīndumatī kapāśa tĕkap iŋ lara turida ḍinaṇḍan iŋ‌ smara,
rāgāṅaṇḍĕhi sāhasāmaṛĕpĕki twas ira raṣa kapatya riŋ saƀā,
yèkā hètu nira n haṛĕp maṛĕka riŋ nṛpatanaya palaṙ sirāṣiha,
Āpan yogya pakāśrayan saꝑala paṅgajaha maḍĕmana ŋ‌ smarānala*

:680:\:109:\:8:. ratnānopama candraṣūṙyyaja kaluŋ kaluŋ ira naranāŧaputrikā,
yèka n pawwat irè narèndraṣuta rāgapahula sumĕnö marè muꝁa,
Èmbuḥ tèja nikā sĕḍĕṅnya kinaluŋ kaluṅakĕn ira riŋ nṛpātmaja,
lwiṙ dèwī ratiḥ aṅhyasi smara sira n paṅamĕṙ aṅĕnakĕn kaluŋ kaluŋ*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:681:\:110:\:1:. nṛpātmaja mulat ry awak nira suꝁāmbĕk ira n amĕnaŋ iŋ swayambara,
paḍāṅrahati cakṣuṙ ādi nira moliḥ i turida narèndraputrikā,
tĕkè muꝁa nirāpriḥ oliḥ inusap hariṅĕt ira tumus tĕkè jaja,
ginañjaṙ ira riŋ sĕṛĕḥ waja nirāṣĕmu sĕmu guyu saƀya riŋ saƀā*

:682:\:110:\:2:. para praƀu sirālarālaḥ aṛĕbut ri turida naranāŧaputrikā,
paḍānĕsĕl awak nirālaraŋ anaṇḍaŋ inucap ira duṙyyaśapraƀu,
gĕluŋ nira ruṣak murè n inalapan makuṭa nira katon paḍākucĕm,
tiḍĕm waja nirāṣamun mari lumöŋ hinilan ira sĕṛĕḥ mĕṅĕs mĕṅĕs*

<giriṣa> ⏑⏑⏑| ⏑⏑⏑| – – – | – – ⏑| ⏑⏑⏑| ⏓

:683:\:111:\:1:. hĕnĕṅakĕna narèndra śrī putrī sira caritan,
muliḥ aṅalihi ḍampāwās dè niŋ mulat i sira,
paḍa suꝁa paḍa haṙṣānĕmwākĕn kahaṛĕp ira,
patĕmu nira winaswās dèwī dèwa piniturun*

:684:\:111:\:2:. kaka kaka nira mantĕn dènyāpèt wulat amanis,
Akusikan apĕgāpriḥ yan lampaḥ paḍa balisaḥ,
siliḥ usap i muꝁāpan rūkṣa glāna hariṅĕtĕn,
wuwuḥ i hayu nikāṅhiŋ tiṅhalnyāṛĕṅu n ahuyaŋ*

:685:\:111:\:3:. paḍahi paḍa gumĕntĕṙ muny aśraŋ śraṅan i haṛĕp,
gṛĕbĕg i laku nikaŋ wwaŋ sāmānyāṅiriŋ adulur,
ri haṛĕp i wuri lumrā sakwèḥ niŋ para pajurit,
saha curiga kaṛĕsṛĕs maṅrakṣè nṛpatanaya*

:686:\:111:\:4:. ri tĕka nira maluṅguḥ riŋ paṙyyaṅka maṇimaya,
kaka kaka para guṇḍik muṅgw ī soṙ paḍa humaṛĕp,
kadi talaga patīṙŧan sakwèḥ niŋ maṛĕk apupul,
nṛpasuta nṛpaputrī tan pèndaḥ kumuda mĕkar*

:687:\:111:\:5:. tucapa ta para taṇḍa n tan‌ sŧity ākuṭa kaṭikan,
pijĕṙ aṅarahakĕn wwaŋ siŋ yogyāṅatĕṙ atĕra,
hana sira wiku wṛdđācārī motus atawura,
Amilihi śuƀasaṅjñā mwaŋ saŋ ‌wruḥ ‌wruḥ atawura*

:688:\:111:\:6:. sĕḍĕŋ atawuṙ ahosan ginyākĕn sira huwusa,
curiŋ amaṛĕṅi ǥaṇṭārūm lālitya tan asarag,
paḍahi niŋ atawuṙ śabdanyāraśmi pūjā pujān,
mahuwusan i huwus niŋ pañcabrāhma kinĕnakĕn*

:689:\:111:\:7:. tĕlas ika ginuwantĕn śudđa ŋ mūla patawuran,
śarawa kalaśa lāwan śrāntimṛĕt paḍa sumaji,
ǥaṭa kanaka wawan tīṙŧātiṅkaḥ maṛĕk atatā,
paḍa hana pinalaṅkan salwiṙ niŋ saji humaḍaŋ*

:690:\:111:\:8:. huwus asaji pari rwaŋ saṅǥāṙppat saha pipisan,
pasikĕpan ika tan saḥ soṅgwan mwaŋ hapit ajajar,
saŋ Aja sira maluṅguḥ ṅkāna mwaŋ nṛpaduhitā,
sĕmu ni manaḥ irèraŋ yan tuṅkul baṅun aṅurit*

:691:\:111:\:9:. wiđi nṛpati paṅajyan dèwī maṅdyusa ri sira,
nṛpatanaya lawan śrī dèwī śudđa manaḥ ira,
ndan i huwus ira dinyus dyus pahyas nira kumĕñar,
kadi salaga kalahṙwwan mĕmbaŋ wāhu kajawuhan*

:692:\:111:\:10:. nṛpawaraduhitādan siñjaŋ wāhu sinalinan,
tapiḥ ira katutuṅkul maṅdè tuṅkula saŋ Aja,
dumadak amuharāśrī siŋ dodot nṛpatanaya,
siliḥ asiha nirāṅhiŋ don iŋ wastra siliḥ asiḥ*

:693:\:111:\:11:. Aŧa ri huwus irāhyas prāpta mpuṅkw aṅarahakĕn,
sira tumuluy adandan sakwèḥ niŋ maṛĕk aṅiriŋ,
I lari nira cumuṇḍuk riŋ dèwagṛĕha madulur,
dwijawara sira masyaŋ tan sāhè hiriṅan ira*

:694:\:111:\:12:. huwus ajajaṙ aluṅguḥ tapwan wanwa siliḥ asiḥ,
siniwikaraṇa dè saŋ paṇḍya brāhmaṇa matuha,
saŋ amawa kuśapāśāṅgyākĕn mādĕga ri sira,
kadi mĕbĕda sira n tan sāhātĕmwa siliḥ asiḥ*

:695:\:111:\:13:. ri sĕḍĕŋ ira tinuntun dè saŋ brāhmaṇa ri haṛĕp,
kumuliliṅi ƀaṭārāgni mwaŋ kāsiḥ ira tumūt,
dwijawara paḍa saśrī maśraŋ wèda nira humuŋ,
Aƀinawa kadi kumbaŋ moliḥ kĕmbaŋ iŋ asana*

:696:\:111:\:14:. hyaŋ Anala suꝁa haṙṣa n ton saŋ rwāṅidĕri sira,
dilaḥ ira paṅadèśan tan suṇḍè malad aṅadĕg,
nṛpawaraduhitāgyaŋ mogānoliḥ i saŋ Aja,
sĕmu ni wulat irājaṙ yan piŋ sapta sira midĕr*

:697:\:111:\:15:. muwaḥ ajajaṙ aluṅguḥ kāliḥ kāliḥ ira maṛĕk,
kĕtĕṙ i taṅan ira n wahw āpāṇigraha rumaras,
paḍa paṛĕŋ anibākĕn pūṙṇnāhūti saha samit,
śiwa sakala ƀaṭārāgni n sākṣī niŋ awiwaha*

<waṅśasŧa> ⏑– ⏑| – – ⏑| ⏑– ⏑| – ⏑⏓

:698:\:112:\:1:. huwus mamūjā ri ƀaṭāra pāwaka,
paṛĕŋ sirānĕmbaḥ inastwakĕn jaya,
lawan sawīja n siniwi n jayèŋ raṇa,
muwaḥ pratiṣṫènaƀiwāda śāśwata*

:699:\:112:\:2:. śinaṅꝁapāṇyan sira dè mahādwija,
muwaḥ mahāpaṇḍita śaiwa sogata,
maśaṅꝁapāṇī sira lèn mahāguru,
huwus winèḥ uttamadāna dè haji*

:700:\:112:\:3:. mijil suputrī kalawan nṛpātmaja,
paḍāpatĕmwan wulat èsi manmaŧa,
haṛĕp gumuywa nṛĕpaputrikāwiraŋ,
tumuṅku tuṅkul matukup tukup tutuk*

:701:\:112:\:4:. maṛĕk ‌wruḥ ī tiṅkaḥ ikaŋ pasaṅgrahan,
hatĕp nikaŋ ḍampa winèḥ sumiṅhita,
narèndraputrāṅgĕnĕṅī suputrikā,
paṛĕŋ manuṅgaŋ wĕkasan paḍāraras*

:702:\:112:\:5:. sĕkaṙ taji śrī naranāŧaputrikā,
tiliŋ kagiṅgaŋ kalawan tutup gĕluŋ,
narèndraputrāmahājĕŋ sakè wuri,
Anĕmwakĕn lèśya suꝁāṅharas pipi*

:703:\:112:\:6:. Alakwa lakwan paripūṙṇna riŋ halĕp,
tabaŋ tabaŋ ramya kaṛĕṅw awaṅṣulan,
kiduŋ kinaṅṣyan murawanya tan humuŋ,
lalitya tan kaṙkaśa saṅṣayāraras*

:704:\:112:\:7:. mṛdaṅga sāmpun sumĕnèha paṅruhun,
hanātĕkap lèn sinamèni riŋ kiduŋ,
ṇḍĕk ĕṇḍĕkan prāya ni dè nikā muni,
lĕṅĕŋ kaṛĕṅw āsĕmu paṅgyat iŋ jawuḥ*

:705:\:112:\:8:. payuŋ putiḥ rwaṙwwa manimbaṅī sira,
paṛĕŋ lumampaḥ tan adoḥ paḍāṅadĕg,
pujut lawan jĕṅgi rarāmawāhiṛĕŋ,
baṅun graha rwa rwa paḍāṅgayaṙ wulan*

<giriṣa> ⏑⏑⏑| ⏑⏑⏑| – – – | – – ⏑| ⏑⏑⏑| ⏓

:706:\:113:\:1:. ri huwus ira tĕkèŋ paprāṣan bwat suranagara,
sahana hana nikaŋ wwaŋ ƀakty āṅañjali ri sira,
pasaji ri sira hampyal dantāśrī sira n apupul,
kadi surapati saṅkèŋ swaṙgga mwaŋ suramahiṣī*

:707:\:113:\:2:. tucapa halĕp ikaŋ paprāṣan dug sira winaraŋ,
kadi humaraṣa wimba hyaŋ candrāṙka winulatan,
tĕka riŋ alun alun söḥ luṅṣiṙ baŋ hinatĕpakĕn,
paḍa kadi gunuŋ āpuy muntab dè niŋ aṅin adṛĕs*

:708:\:113:\:3:. raṣa bubula tĕṅaḥ niŋ rājyāpan paḍa gumĕṛĕḥ,
para ratu saha gĕṇḍiŋ goŋ rojèḥ tabĕ tabĕhan,
Apituwi para taṇḍāśraṅṣāṅan midĕṙ aritan,
saha paḍahi gumĕntĕṙ lagy atṙyy āsurak aṅawat*

:709:\:113:\:4:. para widu sĕḍĕŋ aywan saŋ taṅkil hyaŋ acarita,
paḍa gumuyu kapūhan sakwèḥ niŋ widu binisa,
hana kawatĕk ujaṙṇnya n guyw āwaṙṇna macarita,
Uḍuḥ uḍuḥ uḍuḥ āḥ āḥ hā hā hāḥ bisa dahatĕn*

:710:\:113:\:5:. sahana niŋ abañol dènyāṅguywākĕna puraci,
Aṅigĕl igĕl agĕŋ göṅan koṇṭol paḍa mĕtĕtĕŋ,
wĕlu sakĕbĕḥ agasyak‌ ndan mogāwĕdi wĕkasan,
kaguyu guyu kagöman yan prāpta ŋ wĕlu sabaṭaŋ*

:711:\:113:\:6:. pirus amiruṣi mènmèn dènyāmèt pacĕḥ acĕmĕḥ,
rabi nika bisa pantĕs dènyāƀāwaka maṅĕyĕḥ,
laki nika mulat aṅdṛĕŋ kahyun hyūn aṅuṅas uṅas,
kadi wĕḍus anut añjyan yan tĕṅhā tĕka muriṅis*

:712:\:113:\:7:. Ikaŋ amacaṅaḥ oliḥ guyw apriḥ paḍa sinurak,
tĕkap ika nini niny èlik maswāmi wĕṛĕ wĕṛĕḥ,
paḍa bisa ŋ awayaŋ wwaŋ dènyāṅguywakĕn atarik,
pacĕḥ ika kaki kaky akrak ginyat muliḥ akusa*

:713:\:113:\:8:. sahana nika pinaṅguŋ tūt padw āƀinawa katon,
paḍa gumuruḥ awantus sakwèḥ niŋ guyu gumĕtĕr,
bari bari kapacĕḥ niŋ wwaŋ ŧāni n gumuyu kĕkĕl,
patĕmu ni pasurak niŋ wwaŋ kady ampuhan apagut*

:714:\:113:\:9:. Atali tali kakulwan loṙṇnyāṛĕṅgiṅan ajajar,
raṣa ḍawuha tĕkapnya n lumpat lumpat api tibā,
milu milu para raṇḍānonton dan paḍa gigiṛĕn,
paḍa sinurak i lumpatnya n kālaḥ paḍa kawalik*

:715:\:113:\:10:. Amĕnuhi nagara ŋ wwaŋ ŧāny akwèḥ madulu dulur,
winijilakĕn ikāsiŋ saṇḍaŋ saṇḍaṅan ika mās,
wijaḥ amĕli ḍaḍaŋ saṅgiŋ calwan saha kurupuk,
Anak ika suꝁa dè niŋ tumpi mwaŋ gaja gajahan*

:716:\:113:\:11:. hana sira wiku saṅkèŋ haṙyyāhālĕpiṙ acĕpuḥ,
kasutapan ira maṅdè kwèḥ niŋ śiṣya paḍa maṛĕk,
tuhun ulaḥ ira pĕñcul siŋ siŋ ƀāwa nira kiṭuŋ,
siŋ ucapan ira baṅṣit yèkī śabda nira ṛĕṅön*

:717:\:113:\:12:. ra tapa laki kapūhan wahw ānon nagaraṣaƀā,
Aƀinawa mulat iŋ ƀogātyantāmuhara suꝁa,
kalĕwi lĕwiḥ ikaŋ koṙyy alwāgöŋ gupura nikā,
nṛpati tĕka salumbuŋ riṅgi ṅgānya tiniwikan*

:718:\:113:\:13:. nahan ucapan ira wwantĕn tèkā titiṙ ataña,
paḍa karika ŋ ujaṙ kĕto mwaŋ kori hayu nipun,
kalawan ujaṙ anĕṅgaḥ kāri mwaŋ kari liŋ ikā,
sira sumahuṙ agampil mruḥ mruḥ maṅhawag aṅucap*

:719:\:113:\:14:. kṣamakĕna bapa dèntātakwan yogya tan ahala,
tumañakĕn ikanaŋ kori mwaŋ kori pariƀaṣa,
paḍa bapa wĕnaŋ aṅgon yan tuṅgal taliṅa gajaḥ,
kalawan ujaṙ adigra mwaŋ tan padriga rahayu*

:720:\:113:\:15:. nahan ujaṙ ira baṅṣit baṅṣit tan ya cala nira,
sahana hana nikaŋ wwaŋ ŧāny atwaŋ mulati sira,
tapa tapa nira pĕñcul wwaŋ wwaŋ sākṣara maṅucap,
milu milu ta ya baṅṣit‌ ndan twaṅnyè sira liŋ ikā*

:721:\:113:\:16:. hĕnĕṅakĕna saŋ aṅdon tontonan sĕḍĕŋ amĕpĕg,
waluyana caritan śrī putrī mwaŋ nṛpatanaya,
ndan i huwus ira pinraṣprās mantuk mara ri dalĕm,
gĕṛĕḥ ikaŋ aṛĕbut praṣprāṣan maṅgyat adadakan*

:722:\:113:\:17:. kunaŋ ikaŋ aṛĕbut pènī pènī hana ri ruhur,
Uliḥ ika paḍa mūlyāpan wastrāhayu saꝑala,
binĕbĕdakĕn ikākwèḥ lèn muṅgw iŋ cĕṅĕl i gulū,
hilaŋ i cĕṅĕl ikè soṙ mwaŋ dodot nika kaṛĕbut*

:723:\:113:\:18:. nda tucapa para nāŧān sāmpun kèwwan ira kabèḥ,
paḍa mamaluyakĕn mās lāwan wastra pamisalin,
saha manis iŋ ujaṙ ndan liśya n pawwata pahula,
muliḥ i huwus irāmwit duhꝁāsĕṅhit i saŋ Aja*

:724:\:113:\:19:. muwaḥ ucapakĕna śrī putrī mwaŋ nṛpatanaya,
saŋ amaraŋ i sira strī strī wṛdđā pitu ŋ abuyut,
tuwi kadaŋ ira tan lèn riŋ sajñāhayu manulus,
Atuha tuha tinuṅgal sakwèḥ niŋ maṛĕk i sira*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:725:\:114:\:1:. bwat kāmèśwara ratna nīla winaṅun gṛha linaraṅan iŋ huwus praƀu,
lwiṙ padmāsana siṅha rūpa ni sakanya kumĕñaṙ abirū paḍākiris,
kaśraŋ dè ni sĕnö nikaŋ kanaka paṅhatĕp apituwi söḥ mađubrata,
sākṣāt rātri winĕtwan iŋ wulan awā linĕṅĕṅakĕn i śabda niŋ cucur*

:726:\:114:\:2:. ṅkā dèwī winaraŋ lawan saŋ Aja māṙ hati nira rumaras paḍāwĕnĕs,
ry antuk saŋ mamaraŋ maraŋ ri sira kāri sira kadi mađubratāsana,
maṅkè pwa n tumĕmu ŋ prayojana ni rāga nira malawas aṅhiḍĕp‌ smara,
kady āṅipy aṅisapwakĕn wulan awāmbĕk ira n aṅisapu nṛĕpātmajā*

:727:\:114:\:3:. śrī dèwīndumatī miṅè tan anumoda ri palaku ŋ asiḥ nṛpātmaja,
hèman luḥ nira maṅlĕtuḥ lĕtuhi soca nira kadi saroja kābunan,
moǥanya pwa mayat mayat halis irāṛĕṅu ṛĕṅu kaharas wawaŋ tikĕl,
tan pātmā kinisapwakĕn twas ira tan pajajamuga ṛĕmĕk sakè taṅan*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:728:\:115:\:1:. lĕṅlĕŋ niŋ lod lĕyĕp niŋ wukiṙ inayu papaṅgiḥ nirārok piniṇḍa,
kālaṅkyaŋ mwaŋ ṛĕṛĕb waṙṇna nira kadi liraŋ kāmukan saṅhub awrā,
himpĕṙ saŋ hyaŋ śaśī kĕmbaṙ apupul akĕmul truḥ truḥ iŋ kāla sanđyā,
dèwī dèwāṙdđanārīśwara patĕmu nira lwiṙ ṭikākaṙwwa kaṙwwan*

:729:\:115:\:2:. saŋ kady ānaṅga māṙyy ātanu mijil atĕmaḥ rājaputrādwitīya,
maṙmmāpèt siḥ tan imbāmĕkul aṅamĕṙ amĕṙ cumbu cumbw āṅalap sor,
sotan ta ŋ wwaŋ riris kāṅinan apĕnĕd arūm paṅhilaŋ rāgabahni,
pömpöman rāṣika lwiṙ nira paliḍaḥ iŋ èlik miṅè riŋ kisapwan*

:730:\:115:\:3:. mambö sub niŋ‌ smarāṅdè huyaŋ i hati nirāwaṙṣiḥ apriḥ raṣanya,
sumyuk taŋ rāgawaṙṣāṅapitu makĕcĕhan lagy awantö raras twas,
Atruḥ truḥ haṙṣacittāmarupuhi turidāwaḥ wahan sanmatāgöŋ,
tṛṣṇāṅumbaŋ lawan siḥ manis iŋ ujaṙ arūm saṅṣayādṛĕs hilīnya*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:731:\:116:\:1:. saŋ hyaŋ hyaŋ ni laṅöku māwak aśarīra mĕtu ri paṅawèśa niŋ‌ smara,
lwiṙ dèwī sakalānurun bĕsuṙ i ramya niŋ amĕŋ amĕŋ iŋ surālaya,
lakṣmī niŋ nagarī turuŋ matĕmahān karika kita wiśāta lālana,
saŋ sākṣāt pratimāṅaraŋ hulun anugrahana tariman aṅharas pipi*

:732:\:116:\:2:. ṅūnī kāla nikaŋ swayambara mijil kita kadi wijil iŋ niśākara,
sakwèḥ saŋ pininaŋ praƀāwa nira söḥ murub aṅabaṙ abaṙ tĕkèŋ laṅit,
rākantānwam alĕk taŧāpi kita haṙṣa tan ahaṛĕp i wīṙyya saŋ praƀu,
göŋ niŋ prihku lawan siḥ iŋ hyaŋ aṅiriŋ ri ḍawuḥ i turidanta ri ṅhulun*

:733:\:116:\:3:. maṅkè muṅgaḥ apöm waliṅku ta kataṅgamaṅakĕna pamaṅku ni ṅhulun,
sèṅĕṙku n dinĕlö ndatan tinarimāṅusapi hariṅĕt i wwit iŋ susu,
dèntāhyun kadi guywa guywan iŋ apa n ṛĕsĕpa pisaniṅū tĕkè hati,
siŋ solahku sinikwakĕnta tinĕpak hana tinama rarè pinīḍana*

:734:\:116:\:4:. nāhan dè nṛpaputra haṙṣa maṅĕnākĕn ucapan amanis priyambada,
Aṅluṅlūṅi laṅö hanan pakakawin kakawin aṅaṛĕki nṛĕpātmajā,
mogātön aṅusap jajāṅĕluk ĕluk lĕṅĕn araras amaṭya maṭyani,
pèt pèt rāga mamanwa manwa mamĕpĕṙ mĕpĕṙ ataña ri mūlya niŋ tapiḥ*

<wisaṙjjita> – ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

:735:\:117:\:1:. śrīndumatī kakĕnan wiṣa niŋ ujaṙ arūm sumusuk ri hati,
ndan kadi tan huniṅā pawulatan ira moǥa mahāpi hadè,
rwā ŋ katahā n uduhĕn brituha wilaja hètu nirāpi tulak,
rāga nirāṅulanĕḥ tuhun awĕdi kawĕs riŋ ulaḥ kawawa*

:736:\:117:\:2:. maṙmma nirāwri lanākiput awĕdi kasiṅkaba siñjaŋ ira,
tan huniṅan tinañan lara ni wĕtu ni luḥ nira niṣkaraṇa,
nora wanèḥ paran iŋ manaḥ apĕga kumöl winisik wisikan,
ṅhiŋ panamantara ri śru saŋ Aja winiwèka nirè twas ira*

:737:\:117:\:3:. sāma paran wĕnaṅānulaka ri pamĕkulnya tan èraŋ amĕl,
dāna paran ta kunaŋ wĕnaŋ anuculanè paṅagĕmnya tapiḥ,
ƀèda paran wĕnaṅanya kumawaśakĕna bwat i rāga nira,
daṇḍa jugènaka liŋ nira nĕhĕṙ anĕpak jaja sāhasika*

:738:\:117:\:4:. kāla nira n panĕpak taṅan ira kadi pādapa molaḥ alon,
mambĕt ikaŋ luṅayan kadi lurus iŋ aśoka tinūb niŋ aṅin,
tiṅhal irāṛĕṅu moǥa kadi saraṣijè tĕka niŋ ƀramara,
suṅṣut irè nṛpaputra hana kadi gula drawa dè niŋ ĕbun*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:739:\:118:\:1:. Ꜽ koŋ ƀrānta kasop i luḥ niŋ aṅaraŋ kasarik i laṭi niŋ winèḥ sĕpaḥ,
lĕṅlĕŋ dènta mulat piliḥ winawa niŋ turida sinaput iŋ hyaŋ iŋ ṭikā,
rūm niŋ śabda mamèka sambĕt i gĕluŋ kari kita pati jumput jumputi,
dèntāṅol midĕṙ iŋ tĕṅaḥ kapana yan waraṣa kadi panumpal iŋ‌ smara*

:740:\:118:\:2:. siṅgiḥ ƀrānta kakanta māsku mapa don iŋ aṅasag inawènta lĕṅlĕṅa,
twaskw apriḥ binĕbĕdta riŋ tali gĕluŋ cinucuk i luṅid iŋ matāluru,
mogāṅdè wulaṅun manista rinasan tuhu tuhu n agĕlaŋ gĕlaŋ kuniŋ,
ṅhiŋ yan rakryan aṅastwa riŋ luḥ uwatanya maraṣana ri rāga ni ṅhulun*

:741:\:118:\:3:. pintĕn māsku wuyuṅta tan hana wanèḥ pinalaṙ asiha sanmatèŋ akuŋ,
cĕp tènduŋ taha tan taṅis kahaṛĕp i ṅhulun aṅisapu jöṅta sèwaka,
luhtādṛĕs humilī pasuṅta karikā taham ibu tan ikā prayojana,
Aṅhiŋ prāṙŧana moǥa sidđa katĕkana siliḥ usapa luḥ lawan kita*

:742:\:118:\:4:. Intaṙ haywa maṛĕk paran karika donta paran iku kināṙyya niŋ maṛĕk,
tan siḥ rāga nimitta niŋ taṅis adoḥ tiki kakĕnana kapriyambadan,
lāwan tan suꝁa hètu niŋ luḥ aṅasapta ri mata tuwi tan gawè gawè,
luḥ luḥ duhꝁa luḥ i ṅhulun taṅi taṅis prihati karaṇa niŋ lanānaṅis*

:743:\:118:\:5:. nāhan dè nṛpaputrikānulak i sāhasa saŋ Aja saranta riŋ pṛĕman,
tan paṅdè wĕdi riŋ kĕdö maṛĕk aṅol nĕhĕṙ aṅaṛĕki dè nirāṅucap,
maṅkin haṙṣa rinĕṅwan aṅlalu kasuṅṣutana saŋ Aja saṅṣayāwawuḥ,
śrī putrī sira kāpĕsan ri panulak nira jaja wĕkasan sirānaṅis*

<nawahaṙṣa> ⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

:744:\:119:\:1:. Adawa n panukĕṙ saŋ ahayu kadi tuhwa nĕhĕṙ miṅaya,
Anaṅis kadi tan patĕmahāna lulut pwa ri suṅṣut ira,
Aṅĕsaḥ kadi tan siliḥ asiha mĕnè ri huwus niŋ ulaḥ,
Anulak ri sĕpaḥ nṛpasuta kadi tan pamalakwa hĕlĕm*

:745:\:119:\:2:. Atukup taliṅāwĕdi katĕkana rūm niŋ ujaṙ kinirè,
susu tan winĕḍaṙ wĕḍaṙ awĕdi kakukwa ragĕt ragĕta,
Akĕmul kĕmul èpu ri pĕpĕsa ni mađya nira n pinĕkul,
Asaput muꝁa kady awĕdi hilaṅa rūm nira kāṛĕkana*

:746:\:119:\:3:. nṛpaputra mamaṭyakĕn i manis ira n gula rāga rinok,
ratus iŋ mađupaṙka sira guliga niŋ lara haṙṣa pinöm,
rinĕbut pinakèsi ni mata niŋ akuŋ ri dalĕm nagara,
papa dè nira tan paṅaraṅakĕna tan panibākĕna luḥ*

:747:\:119:\:4:. lĕṅĕŋ iŋ mađumāsakusuma pinakaswaśarīra nira,
paḍaŋ iŋ wulan aṅrahinakĕn alaṅö pinakāmbĕk ira,
lumĕkas pwa sirāṅhari hari kadi kāṙtttika raśmi nira,
mĕtu kady asirat sirata maṇik ujaṙ nira maṙmma dahat*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:748:\:120:\:1:. māskwi induŋ mapa ramya niŋ wulatanèŋ mata mamanis tan pawora luḥ,
tan paṅṛĕṅwa ṛĕṅiḥ lawan paṅĕsaḥ iŋ kinisapu manukĕṙ tĕkè hati,
mwaŋ tan paṅgilana n paṅol sahurana n paṅucap uƀayanāṅharas pipi,
byakta n mūra lawan śawaṅkwi ibu yadin kita mulata manuṅṣuṅèŋ guyu*

:749:\:120:\:2:. ndin wanyāku tĕkāṅisapwakĕna māsku pinaṅĕmulakĕn tĕpak jaja,
Èpu ṅwaŋ mapa tèkiŋ ènaka baśāṅaṛĕkana pinamömakĕn waja,
ṛĕskwi induŋ tumĕkākĕnāmbĕk i hayunta pinaṅagĕmakĕn naꝁāluṅid,
ṅĕs ṅösĕn mulatèŋ matāmati matī ri paṅayat i halista mamraṅa*

<kilayu> Anĕḍĕŋ – – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓

:750:\:121:\:1:. nāhan wĕtu ni turida rāga rakryan/ Aja māwak ucapan amanis,
An sāhasa sira kahanan wĕlas ri panaṅis nṛpawaraduhitā,
Om yan humĕnĕṅa sakaṛĕŋ maṅantyakĕna rāga nira saŋ anukĕr,
saŋ hyaŋ‌ smara ri manaḥ irāṅalaḥ pisaniṅūn wĕnaṅa pihĕrana*

:751:\:121:\:2:. saŋ śrī niŋ ahayu sakaḍatwan osaḥ aṅĕliḥ kawaṛĕgan anukĕr,
wahw ālupa taṅan ira riŋ tapiḥ tuṙ ira kaṙwwa lumay akilusū,
mwaŋ puṇḍutan ira tumibā lukaṙ tali talinya paḍa tan iniwö,
Aṅlampw anaṅis aṅĕsĕsan paṅèwala narèndraṣuta tinarima*

:752:\:121:\:3:. Ambĕk saŋ Aja suꝁa girahyasĕn maṛĕk añaṅkiraṅi tan inapa,
riŋ swapna hiḍĕp ira ri tan kawāđan i paṅol nira n inĕnĕṅakĕn,
Oṅṣil taṅan ira tumamèrikaŋ kadi manuk wahu kumapu kapu,
mūṙcꞓā twas ira kawa kawān anon kadi tanaḥ sumĕlap i taliṅa*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:753:\:122:\:1:. Utpāta nṛĕpaputra riŋ śayana moǥa tĕka ri papupul nirèŋ jinĕm,
liṇḍū gumrit ikaŋ palaṅka kumĕtug pakĕtĕb iŋ aṅĕsaḥ pinaṅkwakĕn,
Olaḥ lwiṙ bubula ŋ tilam pakĕdal iŋ wĕtis amijilakĕn larap larap,
wintaŋ sūṙyya śaśaṅka nāga kagiwaŋ giwaŋ i kĕlab ikaŋ laṅit laṅit*

:754:\:122:\:2:. guntuṙ luḥ mahāwan ri lambuŋ iŋ iruŋ tumĕḍun amalapaṙ marè kapö,
kasṛĕg katrag ikaŋ payođara lanāpipit alara kawantus iŋ jaja,
lambè śīṙṇna babak laṭinya hana mātra miraḥ i tapak iŋ wajānĕsĕp,
miṅgut śṛṅga nikaŋ halis huwus apaṙwwa sana sini tikĕl mayat mayat*

<wīralalita> – ⏑⏑| – ⏑– | ⏑⏑⏑| – ⏑– | ⏑⏑⏑| ⏓

:755:\:123:\:1:. śrīndumatī huwus kawawa māṙ gupè kawĕnĕsan,
mĕṅgaḥ awuṅw anoliha paran tikāŋ inusapan,
siñjaŋ irāmiraḥ karuđiran tinuṅkulan ira,
kapyuhan aṅligāsidĕha hèwa riŋ nṛpasuta*

:756:\:123:\:2:. maṙmma narèndraputra mawĕlas lanāṅhari hariḥ,
liśya nirāṅgamĕl susu mahāṅusap luḥ i jaja,
kèn winirū wirū lamakan iŋ paṅol hiḍĕp ira,
cumbu wicakṣaṇāmisiki lèśya niŋ maṅaṛĕki*

:757:\:123:\:3:. śrīndumatī maṅö kadi tulis winèḥ aṅaraṅa,
waṙṇna nirākucĕm kasiṛĕman damaṙ mari lumöŋ,
kram kram i pāmbĕkan saŋ Aja wahw aǥāṣa tumitiḥ,
hètu nira n wijil kadi tapĕl turuŋ tinapihan*

<Udgatawisama>,
⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓
– ⏑⏑| ⏑⏑⏑| ⏑– ⏑| ⏑⏓
⏑⏑– | ⏑– ⏑| ⏑⏑– | ⏑– ⏑| ⏓

:758:\:124:\:1:. dumunuŋ sirèña nira kāliḥ uwa nira kapaṅgiḥ iŋ natar,
muṅgw i patiga niŋ aśoka liman,
Akĕmit lawan kaka kakāmajaŋ wulan*

:759:\:124:\:2:. tumuluy kataṅgamaŋ anuṅṣuŋ iña nira wawaŋ mamaṅkwakĕn,
mojaṙ uwa nira maṛĕk manuluŋ,
Ibu kölakĕn‌ ṅhiŋ ika dè nikāṅlarè*

:760:\:124:\:3:. wihikan‌ ṅhulun ri lara niŋ gati kawawa tinambay iŋ priya,
soṙ ibu lara lara niŋ kawĕlad,
kasahaśraƀāga lara niŋ matāpĕpĕḥ*

:761:\:124:\:4:. Anulis ṭikā dinudutan puḍak ibu lara niŋ minaṅkana,
lwiṙ hṛĕbuk aṅalilipi ṅṛĕs ikā,
Aṅinaŋ sĕṛĕḥ lĕgĕ paḍanya riŋ pĕḍĕs*

:762:\:124:\:5:. I kapiŋ rwa niŋ gati wĕnaŋ rinĕṅihakĕn ikaŋ larāhaṅan,
yan huwus alawas apöm akulè,
Alilaŋ laranya kadi mukṣa riŋ tapiḥ*

:763:\:124:\:6:. tuhan i ṅhulun muliha rakryan alaḥ ibu waluy parèŋ jinĕm,
tolihĕn alal ira saŋ kawĕkas,
mulat iŋ lawaŋ mapaga rūmta riŋ guyu*

:764:\:124:\:7:. Araras wuwus ny uwa nirāṅlipu lipuṙ i manaḥ nṛpātmajā,
moǥa winawa nira riŋ kalaṅön,
lara niŋ hañaṙ kawawa riŋ pasaṅgaman*

:765:\:124:\:8:. sira saŋ kinon maluya tan paṅucap aṛĕṅu hèwa suṅkawa,
kāṅĕn aṅĕn ulaḥ ulaḥ saŋ Aja,
kamatolihĕn tuhun aṛĕs kapiṅṙwwana*

:766:\:124:\:9:. wĕkasan hinĕmbanakĕn iŋ kaka kaka mara riŋ pasaṅgaman,
gaṙjjita saŋ Aja sawèt niŋ alal,
mĕtu kapriyambadan i dè nirāṅucap*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:767:\:125:\:1:. yak maty āku dĕlönta māsku palalun makahawana hayunta gĕgwana,
Ūṙṇnā nūpura ƀūṣaṇanta katĕkāna tĕmahāna ni janma ni ṅhulun,
mwaŋ rup ꞓattra kaluŋ kaluŋ saha sĕkaṙ taji mijila lawan tutup gĕluŋ,
Aṅgon dènta ri kāla niŋ piniḍuḍuk mapa raṣa raṣa niŋ sinanmata*

:768:\:125:\:2:. tan hèꝑèpĕn aƀūṣaṇāpan anukĕṙ nukĕri laku pataṅkis iŋ kalè,
prāyāṅrup tĕka kaṙṇnaśūla niyatāmuhara tuna ni dè niŋ aṅṛĕṅö,
kaṇṫāṅṛĕs tĕkap iŋ kaluŋ kaluŋ ikaŋ payuŋ aṅadĕg adĕg hanèŋ adoḥ,
Ūṙṇnā wyaṙŧa lawan sĕkaṙ taji tutup gĕluŋ anĕwasakĕn bwat iŋ mulat*

<giriṣa> ⏑⏑⏑| ⏑⏑⏑| – – – | – – ⏑| ⏑⏑⏑| ⏓

:769:\:126:\:1:. nahan ujaṙ ira mambö rāgānūta ri saŋ Aja,
lukaṙ i tapiḥ irāṣowè kèṅkab hinĕnĕṅakĕn,
wahu sumahuṙ anū dè maṅkè yan tinaña tañan,
mari luḥ ira kumĕmbĕŋ wahw āwèḥ maṅaṛĕkana*

:770:\:126:\:2:. nṛpatanaya kasĕṅkwan rāgāmaṙppĕki sumaput,
Amahāwas isi niŋ kèn sāmpun waspada kaharas,
Aṅamĕṙ amĕṙ amakpak ‌wruḥ ry ambĕk niŋ aṅĕsaha,
lwiṙ anadaki kĕnèŋ hrū maṙmmāṅrèhi tan asarag*

:771:\:126:\:3:. ri huwus ira kapiṅṙwwan saŋ śrī niŋ tulis aṅaraŋ,
lara nira mahĕli prīty āluṅluŋ hyun aṅalaya,
manaḥ ira wahu tūtūt kālap dè nṛpatanaya,
turida nira kahĕnti mwaŋ siḥ niŋ hati kapulut*

:772:\:126:\:4:. paṅusĕŋ ira ri lambè lambè tan tĕka ri hati,
panĕpak ira huwus mūṙ mukṣāṅdohi taṅan ira,
mari maṛĕṅu tumiṅhal tuṅtuŋ niŋ halis alaris,
manis i guyu nirāṅdyun ‌wruḥ giṅgaŋ wahu kasiṅī*

:773:\:126:\:5:. patĕmu nira winaswās kady anwam yumayi yayi,
saŋ ahayu sira molaḥ maṅlaḥ laḥ kumĕda kĕdal,
saŋ Aja sira sumuṅkĕm tan paṅlè kumuru kurub,
paḍa kumĕsĕk iŋ ambĕk tan kèwrān awuda wudā*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:774:\:127:\:1:. riŋ krāban kalasā mijil sira sumaṅgraha wali nira pūṙṇna tan kuraŋ,
sāmpun kèwwan irānaḍaḥ sira pĕnuḥ sama maṛĕk i sira wwaŋ uttama,
ramyātiṅkaḥ atūt paluṅguḥ ira saŋ huwus agati winèḥ akaṙwwana,
Ācārī kalawan karaṇḍan ira muꝁya pinituhu paḍa ‌wruḥ iŋ krama*

:775:\:127:\:2:. ṅkānè soṙ apupul paḍāruhuṙ iŋ ambĕk aruhu ruhuran paḍāṅaliḥ,
Èwĕḥ tan kawĕnaŋ tiniṅkaḥ aputĕk saŋ amahāyu makon atiṅkaha,
dè ni kwèhnya wiwal paḍāwyahata budđi nika puji puji n pakawwaṅan,
siŋ soṙ uṅgwan ikānĕsĕl ri saŋ aniṅkaḥ inucap ika tan ‌wruḥ iŋ krama*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:776:\:128:\:1:. wèt wèt niŋ brāhmaṇātyanta wĕkas iŋ aruhuṙ kadwijāṅśan ginöṅnya,
wèt niŋ śaiwaṙṣy aluṅgw ī nĕhĕṙ apuji kaƀasmāṅkuran mūlya dènya,
wèt niŋ bodđādwitīya n rumĕja ṛĕja kabudđāṅkuran kāraṇanya,
tan tuṅgal māṙgga niŋ kādyan asĕmu hawan iŋ muṅgaḥ iŋ paṙwwatāgra*

:777:\:128:\:2:. wwaŋ ‌wruḥ riŋ lokikācāra sĕḍĕŋ iŋ anaḍaḥ tan kawoṙ woṙ manahnya,
dènyābudđy āmanis mĕṅgĕp upaśama tinon mèwĕḥ olaḥ tiniṅkaḥ,
Aṅdoḥ tan saṅgrahèŋ uṅgwan aruhuṙ alĕmĕḥ woṛĕn iŋ tan kaśudđi,
maṅgā muṅgwèŋ asoṙ ndan yan apupul atatā sabrayārok sahāṙyyan*

:778:\:128:\:3:. guṇḍik rwaṙwwāpupul tan wĕnaŋ apasaḥ adoḥ dè ni göŋ iŋ pamitran,
kady ākaṙwwan swarūpanya paḍa paḍa siliḥ mūla tuṅgal pināliḥ,
solaḥ sèṅĕṙṇnya mogāṅinaki ri panunasnyèŋ tuhan sāri sāri,
dènyāniṅkaḥ ry awaknyāṅruhuri rinuhuran ramya sawyāpasawya*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:779:\:129:\:1:. paḍānaḍaḥ akālihan sama kinon maṛĕka suꝁa linawwa lawwakĕn,
sawaŋ hudan atöb tibèŋ bañu kĕcap niŋ apupul amaṅan rinĕṅwakĕn,
maṛĕk sahana niŋ magoṣṫi humĕnĕŋ rumasa raṣani paŧya niŋ raṣa,
tuhun kasĕṛĕtĕn jugāṅucap aminta paluṅan atĕkĕm jajāsĕgu*

:780:\:129:\:2:. lariḥ lumari tan paraṙyyan alaris ri katahapan ika n hanātulak,
surāṣira siran raṣanya suraṣāṛĕbu ṛĕbu sumĕḍaḥ kinahyunan,
maṇik pinakajaṅga tan papĕgatan kucuṙ ika kadi pañcuran juruḥ,
kilaŋ bṛĕm inalap ginanti kadi tīṙŧa mađu mamulakan sakèŋ gĕḍaḥ*

:781:\:129:\:3:. paḍālap alapan tahap sama maṛĕk wija wijaḥ awĕṝö girahyasĕn,
Apintiga hanan papiṅpat aṅigĕl katĕkan urak aganti tan bĕsur,
Ikaŋ wwaŋ atĕṛĕḥ manahnya kĕna riŋ sayub ahaṅan agasyak iŋ saƀā,
putus maṙ atĕṅö para mpu bini moǥa salaḥ ĕluk ulaḥ nirāḍakè*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:782:\:130:\:1:. strī niŋ śaiwa tan èraŋ èraŋ aṅigĕl kaguyu guyu wĕṝö wĕṝö dawā,
tan haṙṣèŋ swara niŋ mṛdaṅga salukat ṅuni ṅuni yan i gīta niŋ wanèḥ,
hètunya n paṅiduŋ wijil niŋ ajiyaḥ sahuli huliḥ ikāṅṛĕṅö ṛĕṅö,
sahtotè praŧamā kiduṅnya n aṅawat midĕm aṅujiwat ambahan tayoḥ*

:783:\:130:\:2:. ḍaŋ hadyan tumurun gumanty aṅigĕl oṅṣil aṅawak akikat rumampayak,
ṅhiŋ kahyunya kiduŋ buwun ya kiniduṅnya n aṅalik alik èndaḥ iŋ saƀā,
ramyārūm sinĕlanya gĕṇḍiŋ i tutuk kaguyu guyu ginañjaṙ iŋ lariḥ,
giḥ giḥ puŋ ri kipaḥ ḍuraŋ diniwayūḥ amamati juga dè nikāmbahan*

:784:\:130:\:3:. Èndaḥ ƀāwa nikaŋ wanèḥ saha kiduŋ midĕṙ aṅilagakĕn wwaŋ iŋ saƀā,
ndan‌ strī niŋ widu rakwa moǥa kawatĕk sawaŋ acarita dè nikāṅigĕl,
đik haḥ kaśmala nāhan ambahan ikāṅgyat anudiṅi matāṅjĕjĕk lĕmaḥ,
Aig lĕs liṅnya nĕhĕṙ muliḥ matĕlasan maṅumik umik aṅañjalīŋ tawaŋ*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:785:\:131:\:1:. samantaji tibā ŋ ḍawuḥ pitu muliḥ nṛpasuta kalawan suputrikā,
paṛĕŋ maṅadĕg iŋ nataṙ sira kabèḥ tumut aṅiriṅakĕn marè dalĕm,
paḍāmwit atatā winèḥ maṅinaṅāraṛĕm upaśama sādarāṅucap,
dwijāṅśa maduluṙ duluṙ maṅaƀiwāda para wiku maṛĕk maṅañjali*

:786:\:131:\:2:. gumanti para wālakāmuhun anĕmbaḥ inuƀaya sināntwa riŋ guyu,
Ikaŋ baṇija lot amaṅkari panambaḥ ika kawagĕdanya tan hilaŋ,
paḍāṅucap akon ahosana marèŋ jinĕm agawaya paṅhawin laras,
mulat saŋ Aja ri priyā nira nĕhĕṙ gumuyu guyu midĕm suputrikā*

:787:\:131:\:3:. Aliṅgiḥ atitiḥ pupū siliḥ usap muꝁa sira ri huwus nirādamu,
prahāsana narèndraputra manĕcĕk nĕcĕki rahi ri kĕmbaŋ iŋ hawu,
baṅun haṛĕp aminta paṅkwakĕna söŋ ni paṅawaśa ni siḥ suputrikā,
paṅa‌wruhana kèn lukaṙ kadi mahāṅiṅin iṅin i manaḥ nṛpātmaja*

<śiꝁariṇī> ⏑– – | – – – | ⏑⏑⏑| ⏑⏑– | – ⏑⏑|⏑⏓

:788:\:132:\:1:. suꝁāsaṇḍiŋ saṇḍiŋ samaṅinakanèŋ citta ginawè,
sĕlaŋ māain pojaṙ saŋ Aja mawaraḥ ry antuka nira,
manaḥ dèwī kagyat gyat asĕkĕl ikaŋ twas kapĕnĕtan,
kumĕmbĕŋ kĕmbĕŋ luḥ nira mijil aṅèṙttambaŋ asayut*

:789:\:132:\:2:. sĕnĕŋ yan yogyè jöṅta wawaṛĕṅĕhĕn luhku k anaṅis,
wiraṅṙwwaŋ dè niŋ tan wĕnaŋ apasaḥ i śrī narapati,
manĕḥ rakryan‌ ndi n yogya kawĕkasa tan tūta ri kita,
mataṅnya n paṅhèṙ ṅkè kahuluna kĕnaṅkwè kita sadā*

:790:\:132:\:3:. paran kahyunantè haji pisaniṅūn tan katĕkana,
tuhun budđyantāṅhèra pakatuhanĕn māsiha siwin,
yadin muṅgwèŋ siṅhāsana pakaratun yan kita haṛĕp,
katon tan tṛṣṇā śrī nṛpati palakun kapraƀun ira*

<wisaṙjjita> – ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

:791:\:133:\:1:. yogya wuwusta tuhun‌ ṅhulun ahaṛĕp aṅuṅṣira wīṙyya guṇa,
ndātan adoha sakèŋ ibu paṛĕkĕn apan sira māsiḥ anak,
göŋ i kaƀaktin iŋ apraƀu maṅipulu ri twas akon muliha,
ṅhiŋ kita māsku rumaṅkĕpana kahulunankwi i narāṙyya raǥu*

:792:\:133:\:2:. yan muliha prihawak‌ ṅhulun ibu kita kāṙyya ri jöŋ nṛpati,
tiṅhali kāsihan iŋ huwus akuṛĕn asiḥ mara tambaṅana,
yan waluyāku muwaḥ ri kita pira piraŋ tahunĕn ḍatĕṅa,
ṅhiŋ panaṅisku lawan kita linalu ri dūra nikaŋ palagan*

:793:\:133:\:3:. mwaŋ yan anuṅgaṅa riŋ raŧa lĕpasa madoha sakèŋ nagara,
brāhmaṇa sogata śaiwa ṛṣi sira ta maṅgala niŋ lumaku,
söḥ bala śūra kuraŋ hawan aṅiriŋ arampak aṅambaḥ alas,
śūnya hiḍĕpku yatan hana kita maṅisapwana minta sĕpaḥ*

<giriṣa> ⏑⏑⏑| ⏑⏑⏑| – – – | – – ⏑| ⏑⏑⏑| ⏓

:794:\:134:\:1:. priya kahiḍĕp ujaṙttārūm kady āmṛta kasirat,
kunĕŋ amuhara kèpwan ry ambĕk ni ṅhulun alawas,
ya tan asiha kitānaṅṣārāpujya tinutakĕn,
syapa ta taṅisanaṅkwa ṅhiŋ matyānaṅisi tawaŋ*

:795:\:134:\:2:. ya ta karaṇa niŋ aswī yan rakryan jĕnĕka siwin,
Iwĕḥ iŋ aniwi maṅhèṙ siḥ niŋ hyaŋ ya ta tinahā,
Atilara kita luṅhātiṅgal wanwa n alalisa,
ṅhiŋ anaṅisana ri śrī ƀoja mwaŋ nṛpamahiṣī*

:796:\:134:\:3:. taham ibu taha rakryan maṙmmāsiḥ ṅhulun atuhan,
saꝑala pinakadèwī tan wwaŋ lèn kadaŋ apaṛĕk,
sapati sahuripa ṅwaŋ sakwan sèlwan adulura,
kita pinakahuripku n sèkaprāṇa siliḥ asiḥ*

:797:\:134:\:4:. manis i wacana rakryan sāmpun kagraha ri hati,
pinakapaṅanumānan ry ambĕkta n tulus asiha,
sapara parana rakryan ƀaktyākw āṅiriṅi kita,
yadin anadina lampūn matyāśānuku riŋ awak*

:798:\:134:\:5:. ṅhulun ibu wihikan yan budđyantāwĕlas asiha,
Ika karaṇa niŋ aswī māsku n rowaṅa muliha,
nṛpati raǥu katon gyā gyā ny ambĕk nira mulata,
niyata papagĕn iŋ‌ strī sāyođyā n kita ḍatĕṅa*

<śāṙddūlawikrīḍita> – – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

:799:\:135:\:1:. sāmpun māyu wuwus nṛpātmaja lawan dèwī nira n maṅkata,
ṅkānè wwit niŋ aśoka rambay anaḍaḥ prāpta ŋ madaṅgāṅhaḍĕp,
luṅhā ŋ kāla huwus hyaŋ aṙka sumurup sanđyā masĕṅṣĕŋ miraḥ,
mambö kasturi niŋ patuṙwwan araras kady āṅutus mañjiṅa*

:800:\:135:\:2:. Ambĕk niŋ paḍa haṙṣa sāmpun amatĕḥ riŋ rāga soluṙ lulut,
tṛṣṇèŋ saṅgama tan kawaṙṣihan apöm māywan raras riŋ pṛĕman,
yan līlā mijil iŋ nataṙ pinanasan dè niŋ‌ smarāṅras hati,
Oṅṣil tuṅtuŋ ikaŋ halis jaruman aṅgyākĕn marā riŋ tilam*

:801:\:135:\:3:. sāmpun muṅgaḥ aṅanti riŋ pasamayan saŋ hyaŋ hyaŋ iŋ pamṛĕman,
maṙmmāsiḥ paḍa dè nirāṅĕnahi rāga ‌wruḥ ri tuṅgal nira,
Aṙwwa rwan manaḍaḥ manis niŋ upadèśātyanta riŋ rāṣika,
nora ŋ saṅśaya riŋ rahasya winĕḍaṙ kāgĕm raṣanyè hati*

:802:\:135:\:4:. saŋ raśmīnayu niŋ‌ smarāṅucap ucap riŋ pamṛĕman tan bĕsur,
sèkaprāṇa sapakṣa tan wĕnaŋ adoḥ māsiḥ sađaṙmmādulur,
prajñèŋ budđi siliḥ wikalpa ri ruṣit niŋ śabda kady ācĕṅil,
paṅliṅganya n anak sināđya nira masw aswāmiƀāwèŋ tilam*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:803:\:136:\:1:. I sāmpun iŋ ulaḥ kapintiga nikaŋ ǥaṭita kawalĕsan sirāturū,
Ikaŋ hulĕs adoḥ sakè sira lanā kawadal alulunan marèŋ dagan,
hanan pawuṅu sakṣaṇālĕḥ akaraŋ hulu taṅan aharip suputrikā,
tapiḥ nira huwus lukaṙ kasarakat kahurup i basahan nṛpātmaja*

:804:\:136:\:2:. huwus kalalu dè nirāmṛĕm asuwè paḍa tan umik aṅèl asaṅgama,
Ikaŋ manuk anaṅhi riŋ ḍawuḥ ĕnĕm suꝁa muni maṅuyūyu riŋ taman,
cucuṙ taḍahasiḥ swaranya kawĕlas haṛĕp anaṅis i paṅlwaŋ iŋ wulan,
Ikaŋ mrak akakab munīŋ gupura lagy amuṅu ri sira riŋ ḍawuḥ pitu*

:805:\:136:\:3:. paḍāśraŋ aṅajīŋ kulĕm sahana niŋ manuk anarawatāguṇèriya,
parañjaṅan aṅanti riŋ gagana paŧya tumiru tiru śabda niŋ pĕkiŋ,
I soṙṇnya hana caṅkiluŋ muni laki stṙyy asĕmu mamarahi ry anak nikā,
syapèka ta kunaŋ paṅajyan ika maṅhuwusakĕn ika yan bisāṅaji*

:806:\:136:\:4:. Awuṅw ajajaṙ iŋ surambyan arahup nṛpatanaya lawan suputrikā,
Anĕṅgaḥ atis aṅharas haraṣakĕn susu saŋ ahayu maṅṛĕṅiḥ ṛĕṅiḥ,
kataṅgamaŋ aṅolakĕn saŋ Aja maṙmma maṅĕmuli nĕhĕṙ mamaṅkwakĕn,
pupū nira kasiṅgahan hulĕs i polaḥ ira kasuluhan niśākara*

:807:\:136:\:5:. samaṅkana ni göŋ i rāga nira kāliḥ aṅisapu lawan mamaṅkwakĕn,
taŧāpi sinamantaran manis i dè nira ṅucap araras prahāsana,
saŋ adyaḥ api hèwa hèwa tuhun ambĕk ira tumiliŋ iŋ karāṣikan,
nṛpātmaja mañumbu ñumbu mamibik tapiḥ ahaṛĕp i buṅkaḥ iŋ tĕṅaḥ*

:808:\:136:\:6:. ri luṅṣuṙ i tapiḥ nirārukĕt ikaŋ luṅayan asĕmu luṅgaḥ iŋ gaḍuŋ,
Ikaŋ gĕlaŋ ataṅkis iŋ wĕtis apiṇḍa mađukara marāhyun iŋ puḍak,
payođara lanāpipit kadi wĕdinya kaharaṣa ri tuṅtuŋ iŋ kuku,
Ikaŋ muꝁa sawaŋ wulan maṛĕk i wimba nira sĕḍĕŋ ira n sapamṛĕman*

<śāṙddūlawikrīḍita> – – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

:809:\:137:\:1:. maṅkin wṛdđi wijil ni rāṣika nira n paṙwwaṙwwan iŋ pamṛĕman,
nidrācumbana ta pwa nitya ginawè maṅdè suꝁè twas nira,
söṙ mambö waṅi niŋ sĕkaṙ kadi mahā mañjiŋ mamuṅw ī sira,
tan ‌wruḥ yan rahināpaḍaŋ paḍa mijil dè niŋ hṛĕbuk niŋ puḍak*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:810:\:138:\:1:. samantaji mijil hyaŋ aṙka kadi raktakumuda sumĕkaṙ sakèŋ bañu,
wulan mari lumöŋ kagöṅan ahulap sumiṛĕp awĕdi tan wĕnaŋ mulat,
tĕkèŋ grahagaṇānusup nusup aṛĕs karahinana humöt paḍākucĕm,
Ikaŋ wĕṅi huwus paḍĕm kadi hilaŋ pinĕjahan ira riŋ ḍawuḥ wwalu*

:811:\:138:\:2:. Ikaŋ ƀuwana kālapan wĕṅi baṅun jalađi karaŋ asat ḍasaṙ nika,
katon awas ikaŋ gunuŋ kadi timiṅgila makatihalaŋ paḍāṅjĕlag,
Urut saka satal kumĕṇḍĕŋ ajajaṙ paḍa paḍa kadi nāga maṅlayaŋ,
muni ŋ jalada maṅṛĕguŋ sagajamīna kasatan aṅuliŋ haṛĕp bañu*

<puṣpacāpa> – – – | ⏑⏑– | ⏑– ⏑| ⏑⏑– | – – ⏑| – – ⏑| – ⏓

:812:\:139:\:1:. ri wwit niŋ kayu pārijāta hana tīṙŧālantaran wwad kucuṙṇnya,
tūsanyānalagājajaṙ watu karaṅnyāgroŋ rinoŋ pañcuranya,
tampyak tampyakan iŋ wĕṛĕḥ pamarigi lwiṙṇnya n patap dè nikaŋ ryak,
wwainyāƀrā kadi saṙwwawaṙṇna ri sĕḍĕŋ niŋ puṣpamāyā hanè jro*

:813:\:139:\:2:. ṅkā dèwī marahup rahup sira yaŧālīlāṅuḍoḍāñawuk wwai,
tan saḥ śrī naranāŧaputra maṅĕmit lwiṙ kumbaŋ aṅrakṣa kĕmbaŋ,
‌wruḥ riŋ cāmana pītṛtaṙppaṇa satiṅkaḥ tiṅkaḥ iŋ tīṙŧayātra,
mādĕg pūṙwwamuꝁājajaṙ paṛĕŋ amūjāṅañjalī saŋ hyaŋ Aṙka*

<śāṙddūlawikrīḍita> – – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

:814:\:140:\:1:. mantuk śīǥra marè dalĕm humatuṙ i śrī ƀoja riŋ pamṛĕman,
Akwèḥ strī haji samƀramè tĕka nirāganty āṅucap gaṙjjita,
maṙmma śrī paramèśwarī mulat anuṅṣuŋ cumbu cumbw āṅucap,
Ī ī śrī maṇik i ṅhulun sira ḍatĕŋ kāliḥ nihan liŋ nira*

:815:\:140:\:2:. śrī dèwīndumatī paṛĕŋ sira manĕmbaḥ mwaŋ narāṙyyātmaja,
riŋ lampit hana siṅhacaṙmma humaḍaŋ kāna n pratiṣṫāraṛĕm,
saŋ nāŧa ‌wruḥ i don ira n para wawaŋ śoka drawa twas nira,
Amwit sādara sopacāra saŋ Ajānĕmbaḥ ri jöŋ saŋ praƀu*

<kilayu> Anĕḍĕŋ – – ⏑| ⏑⏑⏑| ⏑⏑– | ⏑– ⏑| ⏑⏑–| ⏑⏑⏑| ⏑⏑⏑| ⏓

:816:\:141:\:1:. sĕmbaḥ niŋ aśaraṇa ri jöŋ narèndra huniṅan paṛĕk i narapati,
Amwīta muliha satatāṅriwĕg riwĕgi tan bĕsuṙ amaribini,
tan sĕṅgahĕn akalis i pāda saŋ praƀu pasaŋ kuhira pinahayu,
paṅgil wĕnaṅa dadaha riŋ raṇāṅhaṛĕpa śatrukula yan iŋ ayun*

:817:\:141:\:2:. Om ‌wruḥ ṅhulun ika mara hètu niŋ kahĕnĕṅan kapĕgan aṅucapa,
māsiḥ ṅhulun iri kita moǥa tan wĕnaŋ asiḥ karaṇa niŋ asĕkĕl,
maṅkè n mulat iri kita tan palèkan aṅĕḍap muliḥ analahasa,
wahw āpupul alal alawas tĕka pwa kita sakṣaṇa wawaŋ apasaḥ*

:818:\:141:\:3:. pintaṅkwi i kita bapa sihanta tan kapalaṅāmipila riŋ agati,
saṅkan raray uwuḥ uwuḥ ūpamānĕn iŋ ulaḥ kasiḥ aṛĕp alawas,
maṅkè n maṛĕk iri kita sanmatan kawiguṇanya tan ucap ucapĕn,
Aṅhiŋ pakadaṅan i bapaṅku tolihĕn i māsku laki pakatalin*

:819:\:141:\:4:. nwam ny ambĕk ika mĕṅĕ mĕṅö kalotakĕna dènta kajugulan ikā,
tan ‌wruhnya riŋ aṅinakanè mulat pipili dènta pituturi piṅit,
saṅkṣèpa nika kita waśa pramāṇa guṇadoṣa nika wawaṛĕṅöḥ,
yadyastun iwĕŋ iwĕṅa riŋ hulun bapa manahnya palu palu waraḥ*

:820:\:141:\:5:. Atwaŋ saŋ Aja sumahuṙ apraṇamya rumuhun saha manis iŋ ujar,
Ājñā nṛpati raṣa nirāwĕkas wĕkas akon siliḥ asiha sadā,
sāmpun kaṛĕgĕp i hati dè patik haji minuṣṭi maṅinaki hati,
ṅhiŋ gānya n apasaha ri tan siḥ iŋ wiđi haṛĕp mulata riŋ alara*

:821:\:141:\:6:. Atyanta hĕla hĕla niŋ aṅṛĕṅö wacana rakryan aṅinaki hati,
niṙwwiǥna kita bapa tĕkèŋ sināđya wĕnaŋ uṅṣiṛĕn iŋ aśaraṇa,
śānti dwijawara ri bapaṅku kèsyana tumiṙwwa narapati raǥu,
swasty astu saha tanaya dāra māsku saŋ anĕmwa jayaꝑala sadā*

:822:\:141:\:7:. mwaŋ yan pawuwuha kita ǥāra pat lima sujanma wĕka wĕka ratu,
tan doṣa tumĕkakĕna sāmbĕk iŋ wĕnaŋ amukti wiṣaya saꝑala,
ndan haywa sira ta bapa kāri dènta pakamaṅgala niŋ anakbi,
yogya n kalĕwihakĕna tan paḍan ꝑala nikāṅurati kahulunan*

:823:\:141:\:8:. tĕmbè ŋ śuƀadiwasa bapaṅku maṅkata kakanta maṅatĕrakĕna,
jyotīṣa paḍa tinañan i ṅhulun wiṅi ri kāla nira paḍa maṛĕk,
Awyāhata pawaraḥ irāpadohan atukaṙ paḍa kamasĕṅĕṛĕn,
saŋ lèkan aṅucap apagĕḥ tuwin binisa kāraṇa niŋ amituhu*

:824:\:141:\:9:. yèkī muwaḥ ucapakĕnè  bapaṅku sahajālupa kamitutuṛĕn,
dūmĕn sahana hana ni dṛwya dṛwya haji dèwata tĕka tĕkanĕn,
lāwan sahana hana nikaŋ rarè kawula rakryan aṅalapa muwaḥ,
yadyan jĕnĕka kita bapaṅku pālihĕn ikaŋ nagara kaliliran*

:825:\:141:\:10:. nāhan paṅucap ucap ira lwiṙ amṛĕta hañaṙ mĕtu siniratakĕn,
maṅdadyakĕn i suꝁa narèndraputra kalawan nṛpawaraduhitā,
kèsyan raṣa ni manis i dè nirāṅucap arūm asĕmu gula siṅī,
ƀèda mwaŋ ujaṙ amanis iŋ pralāpita namun ṛĕcĕpa raṣa nikā*

:826:\:141:\:11:. kañcit paḍa tĕka maduluṙ sirèŋ pagaḍuhan maṛĕk i narapati,
sakwèḥ ni kĕmitan ika mās maṇik pirak ikā ya tinañakĕn ira,
yèka n pamaca padadaran tĕlas pwa ya samaṅkana winijalakĕn,
kaśraḥ satĕṅaḥ i naranāŧaputra kalawan nṛpawaraduhitā*

:827:\:141:\:12:. nantĕn samĕgĕt aniga muꝁya sāra ginulaŋ halu makĕmitana,
mwaŋ dṛwya pahula naranāŧa sojaṙ i narèndra paḍa sinuṅakĕn,
lāwan muwaḥ anĕkakĕnèṙyy Ayođyanagarī tumuta ri saŋ Aja,
Āpan wĕnaŋ akun iŋ ulaḥ prayatna wĕka sāđu wĕka niŋ aniga*

:828:\:141:\:13:. dum dūman ira pira kunaŋ wilaṅnya kadi tan kawĕnaṅa wilaṅĕn,
yadyan banawa saha bahitra dūra wĕnaṅāmwata niyata sarat,
muṅgw iŋ raŧa pira pira taŋ raŧèŋ nagara hĕnti paḍa hinibĕkan,
wastrādi pinada pinadāti pādadara tan wuruŋ apan adadar*

:829:\:141:\:14:. ndātan caritan ulaḥ irānaḍaḥ ri huwus iŋ wwalu wahu ḍumawuḥ,
tan saḥ uwa nira kalawan sirèña nira muꝁya niŋ aṅiriṅakĕn,
sāmpun praṇata sira paḍāṅadĕg muliḥ i pamṛĕman ira ri dalĕm,
sakwèḥ ni hulun ira kinon madandana paḍāgarawalan ataña*

:830:\:141:\:15:. dèwī sira maṅutus aniṅka niṅkaḥ i sadṛwya nira pinahayu,
norāhala hala kalasā tinon kinajaṅan winalunan ahalĕp,
Akwèḥ papiku pikul irāpupul kawula dāsa kaliliran ira,
boṇḍan sajuru lawan ikaŋ pujut sajuru jĕṅgi sajuru humaḍaŋ*

:831:\:141:\:16:. wyāpāra sahana hana niŋ wwaŋ iŋ nagara tan hana maṅinak inak,
kady āsawuṅan asipĕt olaḥ olaḥ adamaṙ damaṙ amalaku duḥ,
cèṭī rumara rara paḍāṅasū wija wijaḥ dudu taŋ amususi,
siṅgoḥ ya humuŋ asahuran baṅun śakaṭa gumrit amuhara laṅö*

:832:\:141:\:17:. guṇḍik kaka kaka mawiwèka pahyas ikaŋ èndaha tan awanĕha,
lagy āminĕkĕti hayu tuṅgal ĕmbulana tan hana niŋ amihaṅa,
ṅhiŋ raṇḍi dadaṙ ika kabèḥ kahaywakĕna don ika pinagĕhakĕn,
dènyāmahāyu sipat ināptyakĕn pinakadaṙśana tiniru tiru*

:833:\:141:\:18:. sāmpun ǥaṭita pitu tibā putiḥ timuṙ ikāwawa rahina mijil,
Āƀā ni pawuṅu naranāŧaputra kaṛĕṅö piliḥ anuculi kèn,
dèwī kadi kahĕnĕkan aśriŋ ambĕkan irāṣahuran aṅĕsĕsan,
Ākāra ni hĕnĕŋ ira mèḥ tigaŋ paṅinaṅāwuṅu mijil adamu*

:834:\:141:\:19:. dèwī sira pinahayu hinyasan pinahawās kadi maluya rarā,
dūran wĕnaṅa paṅanumānanè huwus irāpriya luṅayan ira,
lāwan mata waja nira tan wĕnaŋ pinakaliṅga ni pasawi nira,
ṅhiŋ mājaṙ i huwus ira mèdĕman susu nirè kiwa kani kakuku*

<basantatilaka> – – ⏑| – ⏑⏑| ⏑– ⏑| ⏑– ⏑| – ⏓

:835:\:142:\:1:. sāmpun sirāhyas asalin hima puṣpawaṙṣa,
dodot narèndraṣuta rakwa kilat rinĕṅga,
Āsĕṅka niŋ mulat i rūpa narèndraputrī,
putrī sakèŋ surapadānĕmu rājaputra*

:836:\:142:\:2:. prāṣāda ratnamaya muṅgw i dalĕm kaḍatwan,
ḍaŋ hyaŋ purohita sirèniriŋ iŋ pamūjā,
ǥaṇṭālaṅö đwani nikā saha pūja pūjān,
śaṅꝁa lwiṙ asyaŋ aṅuhuḥ ri narèndraputra*

:837:\:142:\:3:. sāmpun ḍatĕŋ nṛpatiputra lawan suputrī,
ganđākṣatādi humaḍaŋ kalawan niwèdya,
mañjiŋ sirè dalĕm aṅaṙppaṇakĕn pamūjā,
Amwīt i wimba haji dèwata ƀakty anĕmbaḥ*

:838:\:142:\:4:. dèwī sirāmĕkul i jöŋ nira saŋ hyaŋ aṙcca,
Aṙṇnaḥ manaḥ nira sadāṅaku rāma rèna,
glānānaṅis kasiḥ aṛĕp twas ira wyamoha,
sambat nirāmuhara luḥ pamĕlas haṛĕpnya*

:839:\:142:\:5:. Ꜽ rāma rèna kita saŋ lumaḥ iŋ kaḍatwan,
ṅūni n maṇusya kita kaṙwwa bapèbu liṅku,
maṅkè dadi hyaŋ inalĕmbana sāṙdđadèha,
hā hāḥ yayā bapa hajību hajīki liṅku*

:840:\:142:\:6:. ndā t aṅṛĕṅö bapa hajību hajī taṅisku,
pamwitku tiṅhali sumambaḥ i pādukanta,
Āḍā wĕkasku mulatī kita tèki maṅkè,
rakṣan‌ ṅhulun bapa hajību hajī paranku*

:841:\:142:\:7:. nāhan taṅis taṅis irālara wāhu mantĕn,
milw ānaṅis nṛpatiputra nĕhĕṙ tumuṅkul,
lāwan hyaŋ aṙcca pakatonan irèpu winwit,
dè niŋ śiwāmƀa ri muꝁāsĕmu luḥ drawādṛĕs*

:842:\:142:\:8:. sāmpun mijil nṛpatiputra lawan suputrī,
prāptè narèndra mahiṣī tumuluy sirāṅliŋ,
kĕmbĕŋ ni luḥ nira panuṅṣuŋ irè suputrī,
dè niŋ sĕkĕl sapaṅucap nira tan sꝑuṭāsṛĕt*

:843:\:142:\:9:. māskw ību haywa kita tan praṇatā suƀakti,
I swāmi rakryan apan uttamarājaputra,
Āsiŋ sakahyun ira tūtakĕnanta māsku,
yèkā patibrata ṅaranya pakabratanta*

:844:\:142:\:10:. mwaŋ haywa māsku paṅayāya karājaputṙyyan,
lāwan hayunta wiꝑala n pakapaṅhaḍanta,
tan kwèḥ ni māsta makapaṅgajahanta māsku,
kakṣatriyanta maniwību pakātmarakṣa*

:845:\:142:\:11:. lāwan muwaḥ saŋ Aja haywa bapaṅkw atiṅgal,
I śrī narèndraduhitā paḍa wastu māsku,
riŋ rūpa sampĕlaḥ awaṙṇna sĕkaṙ pināliḥ,
prāṇanta tuṅgalakĕnanta maran tan imbā*

:846:\:142:\:12:. tan kètaka ŋ puḍak adoha ri ṣaṭpadanya,
tan ṣaṭpada ŋ ƀramara sāha sakè puḍaknya,
tan putrikā sarika yan taya rājaputra,
tan rājaputra kita yan taya rājaputrī*

:847:\:142:\:13:. nā liŋ narèndramahiṣī n panaṅis sumuṅkĕm,
I śrī narèndraduhitā pinĕkul siniṅṣĕt,
Akwèḥ mulat kapitaṅis ri narèndraputrī,
Āpan wĕkas nira katon ri widaṙƀarājya*

:848:\:142:\:14:. Èmbuḥ taṅis ri pataṅis taṅisan suputrī,
dè niŋ swawanđu nira söḥ atuluŋ bwat iŋ luḥ,
prāptāmalandani pirak maṇi wastu mūlya,
lèn taŋ sĕṛĕḥ kinajaṅan saha modakādi*

<dođakawṛtta> – ⏑⏑| – ⏑⏑| – ⏑⏑| – ⏓

:849:\:143:\:1:. śrī nṛpaputra lawan nṛpaputrī,
Amwit anĕmbaḥ i jöŋ mahādèwī,
maṙyy ataṅis taṅisan paḍa līlā,
śèṣa ni luḥ nira mātra kumĕmbĕŋ*

:850:\:143:\:2:. maṙmma dahat paṅucap mahādèwī,
Om bapa saŋ makapunpunana ŋ rāt,
sora samāpta para praƀu dènta,
śrī raǥu māsku tirunta jayèŋ praŋ*

:851:\:143:\:3:. śrīndumatību huripku kitāntĕn,
moǥa katĕmwa suꝁanta dadi strī,
rowaṅa rakryan/ Ajāsisihan siḥ,
tuṅgalĕn apriya riŋ nṛpaputra*

:852:\:143:\:4:. sāmpun ira n paṅucap mahādèwī,
śrīndumatī kalawan nṛpaputra,
mādĕg inumbalan iŋ paricārī,
maṅkat awaṙṇna śaśāṅka kamèǥan*

:853:\:143:\:5:. kīṙṇna tikaŋ pamikul  pikul akwèḥ,
dènya lumampaḥ arampak apaṇṭa,
nora jaruḥ wihikan ri duluṙṇnya,
yogya katiṅhalanāpan atiṅkaḥ*

:854:\:143:\:6:. maṅkana taŋ raŧa nora kagiṇḍal,
mèww iwu lampaḥ ikādĕdĕṙ adṛĕs,
dṛwya narèndraṣutā winawanya,
mās maṇi lèn rajatādi suwastra*

:855:\:143:\:7:. salwiṙ ikaŋ paḍahīŋ nagarāśraŋ,
ramya tĕkapnya hanan sinamèni,
lèn masarag makapaṅhaḍa göṅnya,
lwiṙ kĕtug iŋ lĕwu dènya gumĕntĕr*

:856:\:143:\:8:. śrīndumatī siwuhĕn sira luṅhā,
dè ni lulut nira riŋ nṛpadèwī,
lūḥ ira tan pĕgat adṛĕs awantu,
śrī nṛpaputra kaṅèlan amèri*

:857:\:143:\:9:. muṅgw irikaŋ kapiṅan sira kāliḥ,
ramya katonan irāpan awèlā,
lwiṙ kawĕlad twas ikaŋ wwaŋ aniñjo,
ƀakti mamakpak aṅañjali māsiḥ*

:858:\:143:\:10:. maṙmma nira n mari sukṣĕka rañca,
rūm saŋ Ajāṅhari haṙyy aṅalap sor,
mwaŋ jayawaspa wicakṣaṇa tan saḥ,
māṙyy aputĕk sira rakwa tumon ya*

:859:\:143:\:11:. strī ri dalĕm nagarāṛĕja pantĕs,
mātus atus paḍa maṙmma raraṣnya,
kocap anampikakĕn sĕkaṙ aṅjraḥ,
milw aṅiriŋ ri narèśwaraputrī*

:860:\:143:\:12:. kādƀuta lampaḥ iraŋ nṛpaputrī,
dè ni halĕp para guṇḍik atiṅkaḥ,
wastra nikā paḍa raṇḍi sapaṇṭa,
lwiṙ kusumānĕḍĕŋ iŋ pratimāsa*

:861:\:143:\:13:. śrī naranāŧa tumūt saha mantrī,
söḥ aṅiriŋ paḍa śūra wanīŋ praŋ,
mèww iwu lakṣa sahaśra kumĕṇḍĕŋ,
lwiṙ paṅawak nikaŋ antaka sākṣāt*

:862:\:143:\:14:. śrī naranāŧasutā sira śoka,
sis kamatolihĕn iŋ nṛpadèwī,
wāhu lipuṙ tumuluy sira monaŋ,
luḥ nira lāgi kumĕmbĕŋ asowè*

:863:\:143:\:15:. sāmpun ira n lĕpas iŋ kuṭa wètan,
toliḥ ikaŋ nagarāṣĕpi tistis,
kaywan ikā manirāṅaway aśriŋ,
kady aṅutus maluyè sira kāliḥ*

:864:\:143:\:16:. ramya nikaŋ kahawan sawaḥ alwā,
maṅdadi ƀasma daminya tinunwan,
ṣaṭpada muṅgw i sĕkaṙ ni wuruṅnya,
lwiṙ kawi māsiḥ aǥāra daridra*

:865:\:143:\:17:. ndan sadawā ni hĕnu nira ramya,
sontĕn ikaŋ jawuḥ adṛĕs asowè,
śīǥra pucuk ni tĕkinya tumūwuḥ,
waṙṇna nikā kadi campaka siṅṣal*

<wisaṙjjita> – ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

:866:\:144:\:1:. kīṙṇna katon wijil iŋ laru laru kumukus kadi tan lĕwasa,
haṙṣa sirèña nira mwaŋ uwa nira riwönya katon aṅĕliḥ,
mwaŋ para guṇḍik amupw awurahan aṛĕbut paḍa budđi rarè,
śrīndumatī maṛĕk iŋ nṛpasuta suꝁa haṙṣa sirāmawani*

:867:\:144:\:2:. hyaŋ rawi tumraŋ ikaŋ walaŋ aṅariŋ ariŋ makamūla ŋ atis,
cumbw i rabinya maṛĕk nĕhĕṙ aṅĕpĕṙ uninya kaṛĕṅw araras,
strīnya kumöl inaras haras anarima solaḥ ulaḥ niŋ akuŋ,
saŋ rwa mulat maṛĕn ahyun aṅalapa tumon i wilāsa nikā*

:868:\:144:\:3:. moǥa jĕnĕk sira dè ni paṅaraman ikaŋ bañu wāhu ḍatĕŋ,
katkat aliwran amèt walaŋ asira siran kalawan dadali,
Aṅlĕṅĕṅi twas irèka ta karaṇa nirāṣṛĕt alon lumaku,
lālana lagy anĕpĕṙ nĕpĕri sĕkaṙ arūm kadi mitra kadaŋ*

:869:\:144:\:4:. lampaḥ irātut ayun tinutakĕn iŋ aṅin saha mèǥa ṛĕmĕŋ,
lwiṙ makadoṣa laṅö nira sahasa manĕmpal aśoka liman,
hinṛĕt i kĕmbaŋ ikaŋ gaḍuŋ anĕḍĕŋ analyani budđi nira,
riŋ wĕkasan dinudut ni karas ira nimitta nira n lumaku*

:870:\:144:\:5:. lwaḥ laraṅan kahalintaṅan asat apirak pirakan gumĕlar,
waḥ kayu mās ri tĕpinya salak apupul awwaḥ atöb anĕḍĕŋ,
nista nika n sugiḥ iŋ kalĕṅĕṅan atĕṅö tuwi tan papaḍa,
wwatnya katiṅgal adoḥ anĕmu maru hĕnū pamĕnĕṙ mĕnĕran*

:871:\:144:\:6:. piṅgiṙ ikaŋ pagagan harata hara hara n pamuraŋ muraṅan,
luñcip ikaŋ rwi kulampis i pagĕṙ ika waṙṇna tanaḥ kinikir,
wwaḥ ni saganya baṅun mata hañaṙ asipat pinuyuṙ puyuran,
daṅdaṅan aṅgarit iŋ wĕtis aniru kuriñjĕm umuṅgw i pipi*

:872:\:144:\:7:. sīma kawaṅśan alas juraŋ anasarakĕn sinĕpĕṙ sĕpĕran,
saṅkawilanya mañaṇḍĕt i ruṣit i hĕnūnya lawan wadara,
mĕṅgĕp arūm araras gaḍuŋ ika katĕkan tuha milw amilĕt,
budđi nikā wilut aṅduhuṅakĕn apituwy aḍaḍap wwaŋ agöŋ*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:873:\:145:\:1:. taṅèḥ yan ucapĕn kalaṅwan i hĕnū nira kadi nawanāṭya niŋ kawi,
wimūṙcꞓa para guṇḍik aṅṛĕṅi ṛĕṅiḥ para kaka kaka śoka kaṅlihan,
katuhwan iŋ apa n tan apriha sukunya wahu lumaku lakw adoḥ dahat,
sirèña nira lèn uwā nira paḍākĕsĕl awak ira muṅgu riŋ raŧa*

:874:\:145:\:2:. I tan wĕnaŋ ikā lumampaḥ awĕḍak suku binĕbĕd ikèŋ kajaṙ kajar,
baṅun surawađū paḍādarupa kady anapaka gagana n tiniṅhalan,
tuhun suꝁa manahnya riŋ wĕkasan èṅgal asĕmu guyu māri suṅkawa,
Ikaŋ magiliṅan kajātaka paḍāmawa giliṅan inājña mamwata*

:875:\:145:\:3:. tigaŋ wĕṅi sirāṅinĕp nṛpati mamwit i saŋ Aja lawan nṛpātmajā,
I pāntaran ikaŋ wukiṙ hiṅan irāṅatĕrakĕn i narèśwarātmajā,
maluy sira lawan gajāśwa raŧa tan hana hiḍĕp ira wanya wāđakā,
narèndratanayānaṅis nṛpatiputra salahasa tumon kamānuṣan*

:876:\:145:\:4:. muwaḥ nṛpatiputra maṅkat aṅusī pakulĕmana nira wwaŋ iŋ pasir,
karaŋ karaṅan èndaḥ èndaḥ alaṅö hinaturakĕn ikā lawan sayub,
paḍānrik aṅinum twak iŋ pasisi saŋ watĕk/ Aja karuhun nṛpātmaja,
ƀaṭāra baruṇāṅaliḥ nagara rūpa nira wahu mijil sakèŋ tasik*

:877:\:145:\:5:. riŋ èñjiŋ i wijil hyaŋ aṙka sira maṅkat aduluṙ ahawan gunuŋ gunuŋ,
huwus tĕka sirèrikaŋ pĕkĕn agöŋ sĕḍĕŋ amĕpĕg ikaŋ wwaŋ iŋ pĕkĕn,
Ikaŋ baṇija saṅśayānaha nahā ri patukara narèśwarātmaja,
lawan sahana saŋ watĕk ratu kabèḥ rumĕbuta ri narèndraputrikā*

:878:\:145:\:6:. mpu rāma humatuṙ marè saŋ Aja sādara tĕkap ika mojaṙ apṛĕgi,
tuhanku bapa sugya tan ‌wruha bapaṅku ri hana nira saŋ watĕk ratu,
ry uliḥ nira sakèŋ swayĕmbara paḍāpupul amaṛĕki dèśa duṙggama,
kunaŋ bapa panaṙka naṙka ni manĕhta kadi rumĕbutè suputrikā*

:879:\:145:\:7:. putus mara lĕbā nikaŋ tĕgal ayun palapat alas alas gunuŋ gunuŋ,
taŧāpi paḍa söḥ kinuwwan arupĕk wĕkasan asalĕsĕk tĕkèŋ juraŋ,
dudū sawĕṅi saṅṣayāwuwuḥ ikaŋ gaja raŧa saha sañjatāsinaŋ,
mataṅnya bapa yatna yatna tuhan i ṅhulun apupula haywa wismṛti*

:880:\:145:\:8:. nahan wuwus ikā nṛpātmaja wawaŋ sumahuṙ asĕmu siṅha kātara,
mpu rāma tak anāgatākwi iriya yadyan awuwuha muwaḥ samaṅkana,
muwaḥ yadin amèta daitya saha dānawa pakaśaraṇanya riŋ raṇa,
hadè raǥusutāku tak sy Aja ṅaranya yak atakuta riŋ samaṅkana*

:881:\:145:\:9:. samantaji ḍatĕŋ hulun nṛpatiputra sahana nikaŋ aṅruhun ruhun,
kanin rujit awaknya maṅhaturakĕn śiraḥ apan arujit nĕhĕṙ murud,
ya tājaṙ i narèndraputra saha cihna ṛĕsĕp i hati dè nikāṅucap,
Alap ta wus amaḥ nahan liŋ ikanaŋ wani wani karuhun nṛpātmaja*

:882:\:145:\:10:. I sāmpun ira muṅgaḥ iŋ raŧa tumūt nṛpawaraduhitā hanè wuri,
pasaṅǥa ni surak watĕk raǥusutāmaji taliṅa nikaŋ wwaŋ aṅṛĕṅö,
linūd i kĕtug iŋ gubaṙ saha garantuŋ uni nika kaṛĕṅw aṅalw alö,
Ikaŋ wwaŋ apĕkĕn pĕkĕn gumuruḥ awṛĕg inawaran i dūta niŋ musuḥ*

<mèǥawitānā> ⏑⏑– |⏑⏑– |⏑⏑– | ⏓

:883:\:146:\:1:. tucapa ŋ kahawan paḍa yatna,
wihikan ri manaḥ para nāŧa,
sahasāṅṛĕbutè nṛpaputrī,
saŋ Aja prihĕn iŋ raṇamađya*

:884:\:146:\:2:. juru sāmya ḍatĕŋ paṅatagnya,
I samāṅjuru lèn para duhwan,
paḍa samƀrama maṙmma paḍāgya,
Anabĕḥ kukulan makapĕṇṭok*

:885:\:146:\:3:. pamajānwam anaṇḍaŋ agasyak,
wahu wahw akuṛĕn paḍa māsiḥ,
kamĕnanya lumakwa masaṇḍiŋ,
hana budđi nikāmwit akāṙyya*

:886:\:146:\:4:. juru tuṅgul añumbw i rabinya,
Ibu puñcawali n pĕjaha ṅwaŋ,
pĕraṅĕn ri jajaṅku kitāntĕn,
mila liŋ ni rabinya tan aṅgā*

:887:\:146:\:5:. widu milw ahaṛĕp tumutāpraŋ,
wĕdi wĕdy aṅabuk prawalanya,
I hilaŋ ni galahnya salaḥ ṅgwan,
tinañākĕn ikè pagaḍaynya*

:888:\:146:\:6:. saŋ ibu nya paran di galahku,
hana riŋ paḍaṅan ya hikā ya,
Aŋ usĕn laku t āsaḥ iri ŋ lwaḥ,
mata maḥ laku hè pira dohè*

:889:\:146:\:7:. ndi wahosku paran di wahosku,
mbruta pèt‌ ndi pamètana siŋ sī,
syapa ta ‌wruha takwanakĕn sī,
Aḥ aḥ aḥ sy apĕṅiŋ kadi wāni*

:890:\:146:\:8:. Alupāku paran pwa katiṅgal,
ri sĕḍĕṅta siliḥ galaḥ oliḥ,
kawĕkas ni wĕtis ni lawanta,
si ḍulīka paṅènak uwanya*

:891:\:146:\:9:. Atutuṙ wĕkasan sy aku maṅkè,
pañukilku hapū maḥ asaḥ ñèn,
mapa yan guruwindakĕnanta,
paṅupaḥ tĕlu mās aḍug induŋ*

:892:\:146:\:10:. ndi juluk julukuṅku dalampat,
hana riŋ lwaḥ anakta si maṅdyus,
A dĕlit ny anak iŋ wani riŋ praŋ,
baribin pa ya tan tuhu hāḥ ñwak*

:893:\:146:\:11:. ndwa sĕṛĕḥ ndi ta polihanaṅkwa,
ndi pupuk ni hucu n kinaṅĕṅkwa,
maḥ alap haḍug ību taluhnya,
ndwa kamal ḍiḍikan hibu rakryan*

:894:\:146:\:12:. laku t aṅkat amaḥ bĕkĕlanta,
ndwa ta sī mapa liṅta malīya,
ndwa ta sī mapa hāḥ hapi tan ‌wruḥ,
ndwa ta sī si putiḥ pisanè wus*

:895:\:146:\:13:. ya tikā paṅucap si jaṛĕmpu,
Aṅadĕg ya maṅundurakĕn wwaŋ,
gumadā wĕsi tèki galahnya,
pinikulnya nĕhĕṙ mĕtu aig lĕs*

:896:\:146:\:14:. para sāmya paḍāpṛĕgi maṅkat,
muni goṅnya lawan paḍahinya,
saha sañjata söḥ ri tĕgalnya,
papupulnya salakṣa sinākĕn*

:897:\:146:\:15:. tĕka śīǥra ri jöŋ nṛpaputra,
sira muṅgw irikaŋ raŧa ratna,
I katon ira dènya madandan,
humatuṙ saha tuṅgul anĕmbaḥ*

:898:\:146:\:16:. sĕmu haṙṣa sirè para sāmya,
kadi wanwa tĕkap nira n aṅliŋ,
Uƀayè panunasnya macatwa,
paḍa maṅdaśamāsa catunya*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:899:\:147:\:1:. śīǥrādandan kinon dè saŋ Aja maṛĕka lumrā katon sañjatanya,
Āpan prāpta ŋ musuḥ sāhasa waragaŋ ikā krūra tan paṅgalaŋ twas,
sakwèḥ niŋ śūra śūra ŋ watĕk/ Aja kumutug söŋ ikaŋ krođabahni,
gut gūtĕn tan panaṅgĕl tṛṇa hiḍĕp ira riŋ sañjatākṛĕp lumaṅkuŋ*

:900:\:147:\:2:. sakwèḥ niŋ‌ strī makādi nṛĕpawaraduhitā muṅgu riŋ dèśa duṙgga,
mwaŋ salwiṙ niŋ raŧāmwat pahula haji lawan dṛwya rakryan suputrī,
līlānon tan tinon śrī nṛpawaraduhitā dè nikaŋ kaywa kaywan,
tĕkwan salwā nikaŋ papraṅana kalihatan koṅkulan tan pawiǥna*

:901:\:147:\:3:. mojaṙ saŋ mambaŋ iŋ śrī raǥusuta bapa haywāta tan yatna yatna,
haywècꞓāpan musuhtāṅdaśaguṇa ri wilaṅtèŋ mahāpadmasanꝁya,
loṙ kulwan wètan akwèḥ tumut i paṅuliliŋ niŋ gunuŋ söḥ lumaṅkuŋ,
wadwāntāṅhiŋ wijilnya n paṅayat ayat i göŋ niŋ praƀāwanta riŋ praŋ*

:902:\:147:\:4:. ndā nahan śrī mahārāja magađapati kady ānĕṅaḥ riŋ samudra,
Āpan sāmantarājākĕmit i sira lawan rājaputra prawīra,
ratnāyw aywan lawan mās raŧa nira kumĕñaṙ katraṅan dè hyaŋ aṙka,
śwètākārāhalĕp ꞓattra nira kadi halĕp niŋ wulan tan kamèǥan*

:903:\:147:\:5:. paṙṇnaḥ kulwan saŋ Aṅgāđipati kadi kilat niŋ truḥ iŋ kāla sanđyā,
dè niŋ saṙwwāstra muṅgw ī hiriṅan ira pĕtĕŋ lwiṙ hudan tan pamèǥa,
lāwan mātaṅga mèww īwu kadi gunuŋ apuy dè ni ṛĕṅganya kumram,
Aṅlīlānuṅgaŋ iŋ ratnaraŧa sira hanè wwit nikaŋ pārijāta*

:904:\:147:\:6:. nāhan taŋ bāṇa sālas kadi sinaliwaḥ iŋ campakāṅjraḥ sĕkaṙṇnya,
Akwèḥ wīrāṅṛĕṛĕb‌ ṅkāna saha gaja turaṅgāwakīww īwu lakṣa,
honyè wwit niŋ susantĕn raŧa kanaka rinĕṅgan maṇī hīrabajra,
Uṅgwan śṙyy āwantināŧādƀuta bapa kadi digdāha niŋ kāla sanđyā*

:905:\:147:\:7:. ndaḥ nāhan śrī pratīpāṅadĕg amawa laras riŋ raŧāṅdandani hrū,
Akwèḥ wadwā nirātumpuk awuwuḥ i haṛĕp maṅṛĕgĕp sañjatanya,
lwiṙ priŋ sālas galaḥ niŋ prajurit ira wahosnyānamaṙ mèǥa mĕṇḍuŋ,
maṅdè ṛĕs niŋ tumiṅhal raṅin i bala nira n lwiṙ gĕlap tan pawaṙṣa*

:906:\:147:\:8:. lamban loṙ saŋ susènā saha bala kadi siṅhāsigāsiṅhanāda,
salwiṙ niŋ sañjatālas nira pinakaguhā rūpa niŋ hastiṛĕṅga,
wyāǥrāṅjuṙww āpupul tiṅkaḥ i bala nira muṅgw ī haṛĕp sāra śūra,
budđinyāsiŋ musuḥ kèwala dĕmakĕn ikā pawwatanyè narèndra*

:907:\:147:\:9:. nā saŋ hèmāṅgadāḍĕm sawatĕk ira kabèḥ riŋ kĕpuḥ rambay akṛĕp,
tan pèndaḥ rākṣasa mwaŋ bala nira kadi daityāṅuhuḥ sāri sāri,
solahnya n kādƀutāsañjata baḍama lawan laṇḍĕsanya n pamöki,
Agyāmūkèŋ musuḥ sāsinĕsĕb ika turuŋ matya laṅgan ya rahnya*

:908:\:147:\:10:. paṙṇnaḥ wètan walū mwaŋ karamayan aṅurambat marèŋ siṅkṣapāgöŋ,
saŋ pāṇḍyāṅhöb kaṛĕsṛĕs kagiri giri baṅun rāja ƀūtātirodra,
wadwā pèkāsĕmu prèta hana kadi piśācālapā raḥ paḍāṅhruk,
Agyā gyān apraṅāgyāṅrujaka hati nikaŋ śūra sāmpun pinökan*

:909:\:147:\:11:. nā liŋ saŋ mambaŋ ojaṙ saŋ Aja mijil ikaŋ budđi kakṣatriyāṅśan,
siṅgiḥ kwèḥ niŋ musuḥ liṅta kadi jalađi bahny atrigañcāṅgaluntaŋ,
ndātan waŋ mātra wĕdy āku dan irika kabèḥ mon patambĕḥ samāna,
siṅhāṅantī guhā byūha nika surupi wūk hĕntyakĕn hīnaśakti*

:910:\:147:\:12:. nāhan liŋ saŋ narāṙyyātmaja kadi sinaṅa twas nirāṣĕṅhit apriḥ,
tan saḥ saŋ mambaŋ āpan maṛĕk añamarani mwaŋ kawi ḍaṇḍanīti,
siṅgiḥ yan putra niŋ śakti saŋ Aja katĕṅĕṙ krūraṣiṅhāwamāna,
Agyāmūkèŋ musuḥ duṣṭa kamadan ika śīṙṇnan marapwan panĕmbaḥ*

:911:\:147:\:13:. sākṣāt hyaŋ niŋ đanuṙwwèda saŋ Aja sakala n pāwak iŋ đaṙmmayudđa,
raktākārākiris wastra nira kilat i sub niŋ praŋ aśriŋ larapnya,
saṅkèŋ swaṙggānurun cāmara nira kumĕlab roma niŋ saṙwwakadga,
saṅhub niŋ sañjatāḍĕm pinakapayuŋ irāntuk niŋ aṅdaṇḍa śatru*

:912:\:147:\:14:. hyaŋ hyaŋ niŋ tuṅgaṅan sāraŧi nira wĕka niŋ sidđi sāmbĕknya sidđa,
ratnènādyūta dè hyaŋ rawi raŧa nira tan manda manda praƀānya,
śudđākārāputiḥ roma ni kuda nira pöḥ niŋ praƀā niŋ śaśāṅka,
rwaŋ lakṣa ŋ sūṙyyabadđađwaja nira piturun saŋ hyaŋ āditya sèwu*

:913:\:147:\:15:. Akwèḥ sāmantaputrāṅiriŋ i sira paḍātuṅgalan saṙggacāpa,
pantĕs lwiṙ hyaŋ hyaŋ iŋ sañjata tĕka rumaras māṙ twas iŋ śatru dènya,
sèwu kwèhnyānwam anwam ‌wruḥ akuda kudan iŋ papraṅan wīraputra,
jihwā niŋ mṛtyu sākṣāt đwaja nira dumilaḥ rājasiṅhāmaṛĕmpu*

:914:\:147:\:16:. wīra prajñā juru dyaḥ nira sama sama ganđaṙwwa dènyāmawāmbĕk,
Ilwèlwanyānwam  anwam saṅaŋ iwu taruṇānaknya mantrī narèndra,
Apriḥ riŋ praŋ sujanmāraŧa raŧan apupul tan saḥ iŋ waṅśa sālas,
wālāṙkākāra sākṣāt lwiṙ ika n aruṇamèǥa đwajanya pradīpta*

:915:\:147:\:17:. sakwèḥ kwèḥ niŋ rarè jro wani hañaṙ anapuk sañjatāgyāmrihèŋ praŋ,
rwaŋ lakṣa kwèhnya mĕttāṅuhuḥ aṅayam ayam śatru mwaŋ dèwa daitya,
Anwam ‌wruḥ riŋ đanuṙwwèda juru nika huwus kāku siṅhanya riŋ praŋ,
dèwāṅgānèka tuṅgulnya saṅaŋ iwu kadīndrādi milwāmukèŋ praŋ*

:916:\:147:\:18:. Ambĕk niŋ dāsa śūrāpraṅa rumuhun apan kāsatan pwa ŋ hatinya,
mattā wīṙyyāṅuhuḥ göŋ ni kamanan ika riŋ praŋ murub tan pahīṅan,
miṅṣoṙ mĕntas mariŋ tuṅgaṅan apan ahuyaŋ kwèhnya sèwwaṙwwudāḍĕm,
mātaṅganyāpupul mwaŋ đwaja nika dumilaḥ citramèǥākilat mās*

:917:\:147:\:19:. saŋ juṙww ājābala rwaŋ prayuta pinakasènāpati prāṇa niŋ praŋ,
kapwādandan rukuḥ mās kawaca minaṇikan lwiṙ samudrāgni muntab,
wadwāṅjuṙww apramèyāraŧa sayuta gajahnyātatā sèwu lakṣa,
lākānèka đwajanya n pracalita kadi bahnī sĕḍĕŋ niŋ yugānta*

:918:\:147:\:20:. mantrī rwaŋ lakṣa sāmpun ginĕlaṙ i hiriṅan bāhudaṇḍāṅgakāra,
lèn tèkaŋ pādarakṣa prakaṭa kadi tasik rwaŋ puluḥ duṙgga niŋ praŋ,
Aṙppat muṅgw ī tĕṅaḥ śrī nṛpasuta muꝁa niŋ siṅha śāṙddūla śakti,
kady āgastyāṅuyup sāgara wunuhan ikaŋ byūha sāmpun tiniṅkaḥ*

<wisaṙjjita> – ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

:919:\:148:\:1:. Aṙppat ikaŋ waragaŋ sahasa siliḥ usī paḍa nora wĕdi,
siŋ sakasambut ikaŋ pinakagada gadānya paḍāmurulu,
Umban aliwran arok ṛĕmĕk iŋ awaŋ awaŋ kapagut kawaluy,
dukduk ikā kadi saṙppa pakan aṅin anèka hanèŋ gagana*

:920:\:148:\:2:. wwaŋ bahulātuha milw ajurit alara tĕṇḍas ikā ginutuk,
Ꜽ putu liṅnya nihan laku walĕsi gutuk buru dèmu pisuḥ,
ndi n wĕnaŋ aṅgutukāṅrahana tan uƀayāku putu prihawak,
dwal putu dèmu palakwan i katigawĕlas tĕṅahè laku ta*

:921:\:148:\:3:. brāhmaṇa wany apuliḥ galaḥ apupul aḍĕm pinurugnya ṛĕbaḥ,
tan ‌wruḥ awèda kuraŋ kuraŋ aji makapaṅhaḍa timbul ikā,
kèpwan ikaŋ musuḥ amraṅa paḍa wĕdi yan raḥ ikā mijila,
ṅhiŋ pamĕdinya pulut pulutan ika ta hètu nikā malayū*

<basantatilaka> – – ⏑| – ⏑⏑| ⏑– ⏑| ⏑– ⏑| – ⏓

:922:\:149:\:1:. nya ŋ sogatānwam ajurit kĕna tan dwa bĕntar,
mojaṙ kutiknya ḍuḥ uḍuḥ pukulun laranya,
yèka n mijil para cĕṅĕlnya nĕhĕṙ sinuṇḍaŋ,
kadyaṅgan iŋ ǥaṭa ṛĕmĕk tika yan panaṇḍĕm*

:923:\:149:\:2:. śaiwāpuliḥ kĕna pilis wulaṅun kajuṅkĕl,
mitrānuluŋ‌ mpu mapa tèku manahta maṅko,
Èṅĕt‌ ṅhulun ri kita ƀāgya tasim yan èṅĕt,
strī ni ṅhulun kita tulakṣaya ko hadèki*

:924:\:149:\:3:. nā liŋ nira mpu tucapa ŋ prajurit siliḥ praŋ,
Ārok rinok awuṙ awuṙ paḍa tan wri rātnya,
tèg tog ḍaḍap nika bubul ginalaḥ tinaṅkis,
ḍöhak musuhnya sinuḍatnya pĕjaḥ kasoran*

:925:\:149:\:4:. gĕntöṙ i śabda ni gubaṙṇnya baṅun siliḥ pṛĕp,
kady ācakĕp đwani nikaŋ kukulan kaṛĕsṛĕs,
kaṅṣinya lāgi manaḥ ambĕk iŋ ajriḥ iŋ praŋ,
moṅmoṅan aṅgyat anamaṙ macan aśriŋ oliḥ*

:926:\:149:\:5:. wadwā nṛpātmaja tumampuhakĕn gadānya,
rwaŋ lakṣa tan kuraŋ asĕṅhit asiṅhanāda,
Akwèḥ tikĕl tikĕl igā ni lawanya ṛĕmpuḥ,
Aṅṙwwaŋ pulūḥ uliḥ ikā ri patuṅgalanya*

:927:\:149:\:6:. wīrānapuk raṅin apiṇḍa sahaśra wṛnda,
mèww īwu koṭi pagalahnya paṛĕŋ tumampuḥ,
gĕk ǥoṙ ṛĕbaḥ wiꝑala siŋ kinayuhnya runtuḥ,
sawṛĕnda māti ginalaḥ sawanèḥ pinökan*

:928:\:149:\:7:. sèwwaṙwwudāmana manaḥ mwaŋ ikāŋ agaṇḍi,
tandaṅnya tan dwa kinawĕdyan apan kaṛĕsṛĕs,
hrūnyānrik iŋ gagana söḥ kadi mèǥa mĕṇḍuŋ,
saṙ cĕb tibāṅĕnani siŋ kĕna tan pasāra*

:929:\:149:\:8:. wadwā narèndra malayū sawatĕk watĕknya,
pèka prawīra kĕna tan dwa yaya praŋ aṅrok,
kombak linūd awalikan kumĕlab đwajanya,
himpĕṙ nadī kinĕbuṙ iŋ gaja sèwu lakṣa*

:930:\:149:\:9:. ƀātriṅśa lakṣa ŋ apuliḥ kalulun kawaṅṣul,
kālaḥ tibā siliḥ idĕk sinĕsĕb pinökan,
ṛĕmpak tikĕl wiꝑala salwiṙ i sañjatanya,
lwiṙ kaywa kaywan asipattra ṛĕbaḥ kaliṇḍwan*

:931:\:149:\:10:. wadwā narèśwara inatyan irèŋ kasiṅhan,
śakti prawīra parapök i musuḥ yan iŋ praŋ,
yèkāpuliḥ tan awĕdī ripubāṇawaṙṣa,
wany ānusup tĕpĕt amūk makasoŋ ḍaḍapnya*

:932:\:149:\:11:. kagyat balā nṛpatiputra maluy tinaṅkis,
Akwèḥ an amriha tawan tiki tan kagöman,
mĕṅgĕp kadi jriḥ akikib malayū tan adṛĕs,
munduṙ yayā bala narèśwara duṙbbalālwaŋ*

:933:\:149:\:12:. tan jriḥ bala nṛĕpati đaiṙyya sahāƀimāna,
Apraŋ karuŋ paḍa tumiṅgalakĕn ḍaḍapnya,
dè niŋ siliḥ pĕḍĕk arok wĕkasan siliḥ pṛĕp,
bĕk tĕg hĕhĕḥ kahĕnĕkan jriḥ ikaŋ lumumpat*

:934:\:149:\:13:. Awrālayū bala narèndraṣutāwṛĕg awrin,
śakti prawīra kapana n kĕna pakṣa pakṣan,
hamham tĕkāṅamaḥ amaḥ bala saŋ narèndra,
Apyak tĕkapnya n aṅucap tuhu siṅha riŋ praŋ*

:935:\:149:\:14:. Ꜽ koŋ watĕk raǥusuta priḥ awakmu maṅko,
haywāpraŋ unduṙ aŧawā paṅaliḥ para ṅkè,
Āpan ya tan hana sihankwa ri kāsy asihmu,
kāton pĕjahmu pususĕṅkwa ri sañjataṅku*

:936:\:149:\:15:. nā liŋ nikāmutuŋ aṅĕmbuli tan panaṅgĕl,
kwèhnyāpramèya kadi sāgara tan papiṅgir,
maṙmmanya wāni sahasāmraŋ amūk tumiṇḍiḥ,
dukduk panaḥ kadi hudan ya ta paṅhaṛĕpnya*

:937:\:149:\:16:. Aṅwèhi sañjata humuŋ gumuruḥ suraknya,
Aṅrok atambĕḥ i haṛĕp kumucup đwajanya,
Akwèḥ pĕjaḥ tan awĕdī pati maṅkin èmbuḥ,
lwiṙ laṙwwa laṙwwan aṛĕbut damaṙ alwaŋ èmbuḥ*

:938:\:149:\:17:. krūrāpuliḥ bala narèndraṣutāmuk amriḥ,
munduṙ bala nṛĕpati śīǥra muwaḥ tumampuḥ,
Ènak siliḥ galaḥ apan paḍa wāni wāni,
söḥ sāhasāṅuḍik uḍik praŋ ikā siliḥ sob*

:939:\:149:\:18:. Ènak marāpraŋ arukĕt paḍa nora mundur,
rwaŋ yojana ŋ paƀaratan paḍa söḥ gajāśwa,
sāmpun ṛĕbaḥ wukiṙ anaknya watunya kabwaŋ,
Akwèḥ juraŋ mari juraŋ wĕkasan kahinya*

:940:\:149:\:19:. ṅkānè ruhuṙ gunuŋ ikaŋ praŋ arok siliḥ sob,
Apraŋ sumĕṅka tumurun paḍa rota rodra,
ṛĕp tan katon hanan awās tĕkap iŋ himāwrā,
ramyātulis praŋ ika konĕŋ unĕŋ tinonton*

:941:\:149:\:20:. brāhmaṙṣi śèwa sugatādi ri soṙ anonton,
mwaŋ wwaŋ jriḥ iŋ raṇa huwus katuhan wayahnya,
kwèhnyātatānudiṅi haṙṣa nĕhĕṙ tumĕṅhā,
Akrak paḍātri gumuruḥ ri paṅadwakĕnya*

:942:\:149:\:21:. rīyūk ṛĕbaḥ kidul alaḥ rinĕbut sinökan,
rīyūk ṛĕbaḥ muwaḥ alaḥ kasĕsöḥ ikaŋ lor,
rīyūk ṛĕbaḥ muwaḥ ikaŋ kidul alwaŋ akwèḥ,
rīyūk ṛĕbaḥ pinĕgatan wĕdi wök ikaŋ lor*

:943:\:149:\:22:. Āḥ uḥ piraŋ juru muwaḥ saka loṙ tumandaŋ,
rīyūk ṛĕbaḥ kidul alaḥ binurunya kagyat,
kady ānutuḥ kalapa dènya mamöki tĕṇḍas,
nā liŋ nikā hana ta lèn aṅutū kapūhan*

:944:\:149:\:23:. śīṙṇna ŋ samaṇḍala samaṇḍala konduran syuḥ,
Awṛĕg paḍāṅhili sira mpu tĕkèŋ kaninyan,
Aprakprakan di ta kaki hyaŋ ujaṙ nini hyaŋ,
putrī nikā kabuṛĕṅèk buṛĕṅèk tinaṅguŋ*

:945:\:149:\:24:. sāmpun tĕkè ruhuṙ iŋ agra muwaḥ paḍāwṛĕg,
wwaŋ wṛdđa wṛdđa guru niny aṅuhuḥ sakè sor,
pāran pinawṛĕgakĕn ā mapa liŋ kaki hyaŋ,
wikw āñaruk wiṣaya rakwa nimitta niŋ wṛĕg*

:946:\:149:\:25:. lāwan turun patapan ĕmbuli haywa mundur,
Ambĕk ṅwaŋ iŋ kaguru ninyan alaḥ padandan,
ṅwaŋ pwātuhālaḥ alaḥ ĕmpu buyut ta lampaḥ,
nā liŋ nini mpu kabalik wĕdi wök kaki mpu*

:947:\:149:\:26:. wīrāpraŋ iŋ tĕgal ayun paḍa wāni wāni,
kontab maṅontabakĕn amraŋ amūk añakra,
kèdĕṙ paḍākuliliṅan gumuluŋ raŧanya,
lwiṙ nāga moliḥ amĕbĕd gaja matta sālas*

:948:\:149:\:27:. Ènak dahat praŋ ika kādƀuta riŋ triloka,
Āpan katuhwan atĕwĕk tĕwĕkan paḍākris,
lèn taŋ siliḥ tujaḥ amatṛĕm amajra maṅduk,
bāhunya runtuḥ asakit trus aṅĕmbak ĕmbak*

:949:\:149:\:28:. sojaṙṇnya kātara nĕhĕṙ marahup rahup raḥ,
hāmaḥ śiraḥ hurupa jīwamu haywa tājriḥ,
haywādwa ƀoḥ ndya ta śiraḥ mata maḥ ndya jīwa,
bwat kaprawīran iki tan dadi miŧyawāda*

:950:\:149:\:29:. nā liŋ nikā tucapa śabda ri dè nikāpraŋ,
pyak byuṙ kĕpuk kĕtĕlĕbuk kĕḍĕpĕk kĕtug tog,
cèŋ has tĕhap tĕhap aḍuḥ gĕdĕbĕg ḍĕhak syok,
caṙccab lĕbik bĕk aḍu göŋ gumĕcik gĕlĕmpöŋ*

:951:\:149:\:30:. nāhan taŋ ĕlwan asĕluṙ kaṛĕṅö kaṛĕsṛĕs,
maṅdè ƀayānaka pasaṅǥa nikā gumĕntĕr,
lèn taŋ mahātiśaya rodra paṅalw alönya,
wīrāṅgĕtĕm nĕhĕṙ aṅohan i mèhnya matya*

<wisaṙjjita> – ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

:952:\:150:\:1:. śrī magađāđipa sāhasa mijil aƀimāna nirèŋ palagan,
nāgamayāstra laras nira sĕḍĕŋ inayat ƀramita ŋ pṛŧiwī,
göŋ swara niŋ tali dè ny aṅin ika kumusuḥ mĕtu kātatakut,
hrū nika kādƀuta kātara gunuŋ ahĕlaṙ warakadga murub*

:953:\:150:\:2:. prajwalitāgni cucuknya kagiri giri đūma dilahnya murub,
sèk gumuruḥ paṅawaknya kumisik amĕgat jaladèŋ gagana,
boṙ kumutug śara bajra saŋ Aja kumĕtug lĕpas aṅdwiguṇa,
tèg tumibā ŋ wihagācala mati pinanaḥ makĕbĕt kĕbĕtan*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:954:\:151:\:1:. muntab krođa saŋ Aṅganāŧa kadi bahni maṅaraman i puñcak iŋ wukir,
ṅkānè kūwara niŋ raŧāmahāyu lañciṅan ira pinisit siniṅṣĕtan,
hrū lāwan laras adwitīya sinamāđy amijilakĕna saṙwwasañjata,
wuntw īkaŋ gaganāntarāla tĕkap iŋ panaḥ atip atĕtĕl turuŋ tibā*

:955:\:151:\:2:. dèwanyāwurahan tĕkāṅamaḥ amaḥ haṛĕp amususa riŋ nṛĕpātmaja,
lwiṙ mèǥodaya māǥamāsa sumaput pĕtĕŋ alimunan aṅhudan hawu,
saŋ hyaŋ bāywanala pracaṇḍa pamanaḥ nṛpatanaya dumèḥ kawaṅṣula,
bĕk gĕk toṙ cĕṛĕcĕb tibèŋ bala narèśwara makasulayaḥ kawaṅṣulan*

:956:\:151:\:3:. śaktīŋ praŋ saŋ Awantināŧa sira mṛtyu sakala yan i mađya niŋ musuḥ,
maṅgĕḥ budđi nirāpuliḥ nĕhĕṙ aṅakw amĕjahana narèśwarātmaja,
rahasyāntya nikaŋ kaśaktin inayat nira mĕtu ŋ ayuđāgnipaṙwwata,
boṙ muṅgw iŋ gaganāntarāla paḍa yatna bala saŋ Aja kèbĕkan panas*

:957:\:151:\:4:. tan kèwran saŋ Ajāpan adƀuta kaśaktin ira tumiru śakti saŋ raǥu,
ṛĕp mārāđana pañcabāyu mĕtu kātaratara gumĕṛĕḥ magĕnturan,
kabwaŋ taŋ śara paṙwwatāgni kadi handaru sayuta dilahnya riŋ laṅit,
ƀuṙ tog söŋ pṛĕkĕtĕk nahan swara nikāmĕkasi hurip i mađya niŋ tasik*

:958:\:151:\:5:. maṅṣö sāhasa tan surud saŋ Anupāđipati manaḥ ira n wanīŋ raṇa,
paṅhrik niŋ kuda lèn grit iŋ raŧa kaṛĕṅw asĕluṙ i hiriṅan hanè haṛĕp,
pakrak niŋ balasaṅǥa maṅgyat aṅasut ri bala saŋ Aja wāni kāmbulan,
tèg tok lwiṙ garuḍāḍahĕm kĕtug ikaŋ gubaṙ asahuran apratiđwani*

:959:\:151:\:6:. sampunya n lumĕpas panaḥ saŋ Anupāđipa kadi ruga ŋ aṇḍamaṇḍala,
pātālasŧa samāpta nāga lĕkĕṙ iŋ ƀuwana rumĕbuti nṛĕpātmaja,
porot boṙ dumilaḥ mara ŋ wiṣa sinĕmburakĕn ika hanātĕmaḥ kukus,
byuṙ laṙ lĕs paḍa mukṣa dè ni kuku saŋ garuḍa wahu minuṣṭi riŋ laras*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:960:\:152:\:1:. krođāmbĕk saŋ susènā saha bala sumaput kātarāṣiṅhanāda,
haṙṣa n ton saŋ narāṙyyātmaja pinakamusuḥ kèwalānuṅga nuṅgal,
hrū hrū śaktīŋ daṅū söḥ linĕpasakĕn irātaṅkis akrak kaṛĕsṛĕs,
Āpan pakṣy āhĕlaṙ sañjata kadi garuḍānèka sèww aṙwwudāhöm*

:961:\:152:\:2:. sumyaŋ sumyak hĕlaṙṇnya n kinirigakĕn ikāǥāṣa muntab dilahnya,
sumyuk tan kāwaran dṛĕsnya kadi dinukakĕn yan tumandaŋ sakèŋ doḥ,
kāṇḍĕg katṛĕn dinuk dè saŋ Aja linud irèŋ cakra puṅgĕl gulūnya,
pèrat sok rahnya saṅkèŋ ḍaḍa nika kawutaḥ mṛĕm tibādoḥ gumĕntĕr*

:962:\:152:\:3:. ṅhiŋ saŋ hèmāṅgadāmriḥ mriḥ apuliḥ i luyuk saŋ susènā katampĕk,
sāmpun kèmpun sinimpĕn bala saŋ Aja paḍa krūra kèdran kawuṅkus,
syuḥ tan sārā sa hèmāṅgada mati tinĕḍak bĕntaṙ alwaŋ salakṣa,
kāṙyy aṅlīlā narèndrāmanahakĕn irikaŋ sāgarātyanta rodra*

:963:\:152:\:4:. śīǥra rwabnyāṅgaluntaŋ gaganacara lĕpas māmpuhan matrigañca,
lĕmboranyāṅlayaŋ kāƀinawa kadi gunuŋ sèwu māliḥ marampak,
sumyūk adṛĕs tumĕmpuḥ ri saŋ Aja kawaluy dè ni göŋ niŋ kaśaktin,
mawṛĕg luṅhāstra dè hyaŋ baruṇasuta kaṛĕsnya n hilaŋ tan paśèṣa*

:964:\:152:\:5:. saŋ pāṇḍyāmaḥ gunuŋ sāhasa tĕka rumahāb dè ni göŋ niŋ kamānan,
sākṣāt guntuṙ sakèŋ paṙwwata tumurun atūt lwaḥ juraŋ duṙggamājro,
mātaṅga mwaŋ raŧa lwiṙ watu gumuluŋ apan tan paraṙyyan lakunya,
krođāmĕṇṭaŋ laras saŋ praƀu mamanahakĕn bahni saṅkèŋ samudra*

:965:\:152:\:6:. lumrā riŋ dik widik tèja nika saha panasnyāṅgĕsĕŋ saṙwwawṛkṣa,
sakwèḥ niŋ mèǥa mĕṇḍuŋ pinaṅan ika huwus hĕnti lāwan gĕlapnya,
lwiṙ jihwānya ŋ mahāmṛtyu dumilata narèndrātmajātyanta rodra,
saŋ hyaŋ kālāgni muṅgw ī naraca saŋ Aja maṙmmanya mātīŋ raṇāṅga*

<basantatilaka> – – ⏑| – ⏑⏑| ⏑– ⏑| ⏑– ⏑| – ⏓

:966:\:153:\:1:. saŋ pāṇḍya soṙ titiḥ alaḥ malayū tinaṅkis,
wadwā nirālara hilaŋ kahalāwṛĕg alwaŋ,
Āpan siliḥ praŋ aṛĕbut hawan ahrit èwĕḥ,
wadwā nṛpātmaja maluy sakaṛĕŋ maraṙyyan*

:967:\:153:\:2:. saŋ saptarāja sumahāb saha ƀṛtyamantrī,
sāmpun sirāṅhabĕtakĕn đwaja śīǥra maṅkat,
saṙ sök prawīra gumuruḥ kadi sāgara rwab,
lwiṙ siṅha sāṙwwuda paḍākrak asiṅhanāda*

:968:\:153:\:3:. wīrātyan iŋ wani hinatyan inĕṇḍĕm ĕṇḍĕm,
Agyāpraŋ aṅgĕtĕm atön maṅusap lĕṅĕnya,
mwaŋ saṙwwasañjata nikā milu haṙṣa riŋ praŋ,
paṅliṅganāṅiṅis iṅis kumĕñaṙ wajanya*

:969:\:153:\:4:. hamham tĕkāmanaḥ añakra bubak sakāmbaḥ,
rodrāmupak cĕṅĕl amūk aṛĕbut kasiṅhan,
lèn taŋ paḍāpapatihan kuḍuwak paḍākrè,
saṅhāra kātĕkan i rūpa nika n kaṛĕsṛĕs*

:970:\:153:\:5:. śūrāmĕṛĕḥ kadi surat tĕkap iŋ kaśūran,
kontanya kādƀuta sahaśra kuwuŋ kuwuṅnya,
Aśraŋ kĕtug ni panutugnya ḍaḍap gumĕntĕr,
himpĕṙ praƀāwa ni musuhnya pĕjaḥ kapökan*

:971:\:153:\:6:. munduṙ bala nṛĕpatiputra tinūt cinakra,
Awrā rinampak inirup pinanaḥ ginaṇḍi,
ndātan wĕdīŋ panaḥ atip kadi mèǥa mĕṇḍuŋ,
tahw āhudan hudan i mađya niŋ astrawaṙṣa*

:972:\:153:\:7:. wadwā narāđipati sāhasa tan panaṅgĕl,
śāṙddūla śakti pinakāgramuꝁèŋ kasiṅhan,
mañjiŋ marèŋ pakĕkĕs iŋ wunuhan tĕkāmraŋ,
tan sāra hĕnti satĕṅaḥ rinakut kadi bras*

:973:\:153:\:8:. kagyat winūk pinĕgatan tinalaṅkup awṛĕg,
tiṅgalnya sañjata raŧāśwa sahaśra saṅꝁya,
kèdĕṙ gajahnya rinubuŋ dinudut śinūla,
lwiṙ waṅkay iŋ walaŋ inīrakĕn iŋ sĕmut baŋ*

:974:\:153:\:9:. saŋ saptarāja kadi saptasamudra muntab,
dè niŋ kamānawiƀawan pinakaswaƀāwa,
maṅṣö sahāśwa raŧa wāhana mèru tulya,
Apwī sakèŋ panaḥ iṙôjwala mumbul umbul*

:975:\:153:\:10:. mèǥodayāmaḍĕmi sakṣaṇa tan paśèṣa,
saṅkè panaḥ nṛpatiputra lawan halisyus,
mĕtw āmusus musus anūb raŧaṛĕṅga kabwaŋ,
lāwan gĕlap makasulambĕṙ anambĕṙ aṅgyat*

:976:\:153:\:11:. saŋ saptarāja saha ƀṛtya ṛĕbaḥ katampĕk,
bĕntaṙ winūk saha gajāśwa raŧālaḥ awṛĕg,
guntuṙ prawīra kumusuḥ katĕḍun marèŋ lwaḥ,
himpĕṙ gunuŋ pituŋ atus ṛĕbaḥ iŋ samudra*

:977:\:153:\:12:. saŋ saptarāja kabĕlĕt wĕkasan sirādan,
ṛĕp sy Andakāwak aśarīra liman sawṛnda,
saṅkè panaḥ nira mijil tĕkap iŋ kasidđyan,
wuntu ŋ naƀastala lawan pṛŧiwī kasĕṅkö*

:978:\:153:\:13:. śīǥrānurumbunuḥ amūk ri narèndraputra,
Atyadƀutālimunan iŋ gaganāntarāla,
mĕttāṅuliŋ kadi gunuŋ kumukūs umaṇḍĕm,
saŋ saptarāja humuŋ atṙyy asurak gumĕntĕr*

:979:\:153:\:14:. dè niŋ maṅadwakĕn apiṇḍa tĕkap niŋ apraŋ,
Āḥ āḥ mati sy Aja mulat muliṅā kaṅèlan,
kèdran kawuṅkus i tĕṅaḥ kalulun kapĕṇḍĕm,
nā liŋ nirāṅgĕtĕm atön dan asiṅhanāda*

:980:\:153:\:15:. kāla nṛĕpātmaja n inambulan iŋ gajèndra,
Èṅĕt sirāmanahakĕn śara hastiśikṣā,
mèww īwu hĕnti mati śīǥra paṛĕŋ tumĕmpĕk,
himpĕṙ namuk tinĕpak alwaŋ atambĕḥ akwèḥ*

:981:\:153:\:16:. riŋ sakṣaṇa nṛĕpatiputra kumöl ayoga,
saŋ hyaŋ‌ smarāntakaśarāgni mijil sakèŋ hrū,
śīṙṇna ŋ gajaḥ ginĕsĕṅan paḍa ƀasmiƀūta,
lumrā hawunya kumutug baṅun anđakāra*

:982:\:153:\:17:. krođāṅayat śarawarāgni narèndraputra,
Āpan musuḥ nira suđīra mahāpraƀāwa,
maṅṣö paḍāṅlĕpasakĕn śara nāgapāśa,
tapwan tĕkāpan awilĕt pinĕgat nirèŋ hrū*

:983:\:153:\:18:. saŋ saptarāja paḍa śakti widagđa riŋ praŋ,
wil krūra daitya pamanaḥ nira sèwu lakṣa,
krođāmupul sĕmut amūk ri narèndraputra,
himpĕṙ grahāṅhibĕki rāt maṛĕbut śaśāṅka*

:984:\:153:\:19:. siṅhaprawīra saŋ Ajāṅayat astra śakti,
ḍaṅṣṭrā niŋ Antaka minuṣṭi huwus minantran,
dèwātmakāmawa gadāyuđa mĕtw arampak,
mawṛĕg pĕjaḥ siliḥ idĕk para daitya mukṣa*

:985:\:153:\:20:. An maṅkana praŋ ira tan hana soṙ awantaḥ,
maṅṣö nṛpātmaja lawan naranāŧa maṅṣö,
tĕmpuḥ ni sañjata nirāpagut ātirodra,
himpĕṙ gunuŋ madu gumĕntĕṙ inadw atĕmpuḥ*

:986:\:153:\:21:. liṇḍū bĕlaḥ ƀramita ƀūmi nikaŋ raṇāṅga,
mwaŋ saptapaṙwwata kadīnayun agraḥ olaḥ,
pātāla sapta kadudut kagiriŋ kagiṅgaŋ,
nya ŋ saptasāgara katumpĕk arok bañunya*

:987:\:153:\:22:. kwèḥ niŋ pĕjaḥ saka salakṣa sahaśra wṛnda,
lèn taŋ paḍāmĕkasi jīwa humūŋ aṅohan,
mèḥ matya maṅṛĕguŋ ikaŋ gajaḥ aśriŋ aṅgro,
Abyūran iŋ ruđiraṣāgara kombakan ryak*

:988:\:153:\:23:. mātaṅga lèn turaga nūsa nikāṅalimbuŋ,
saṙwwāstra kaywan ika śīṙṇna marok đwajākṛĕp,
ṅkāna ŋ prawīra maṛĕbut ꝑala niŋ kasiṅhan,
wètnyālĕyö kasidĕkuŋ sidĕkuŋ siliḥ praŋ*

:989:\:153:\:24:. ṅkānè pasiṙ pasiṙ ikā naranāŧaputra,
Apraŋ lawan ratu kawīśwara riŋ palambaŋ,
hrū muṅgw i kaṙṇna nira piṇḍa tanaḥ kasumpiŋ,
tapwan waṛĕg praŋ alaṅö lagi kombakan raḥ*

:990:\:153:\:25:. rudrāyuđāgni pinasaŋ naranāŧaputra,
duṙggānalādƀuta mijil pamanaḥ narèndra,
trus riŋ laṅit dilaḥ ikāsĕmu mèǥa bahni,
lumrāwilĕt latu latunya mahāsurākrak*

:991:\:153:\:26:. prodƀūta kātara dahat patĕmunya kāliḥ,
maṅkin tĕkè ruhuṙ aṅambara kaprahāran,
saŋ hyaŋ śiwāṙka kasuban pan asoṙ sirāgyaŋ,
luṅhāhawan kuda lumiṅṣiṙ adoḥ maṅulwan*

:992:\:153:\:27:. widyāđarī saha wimāna sumaṅgrahākwèḥ,
muṅgw ī tawaŋ ‌wruḥ irikaŋ wani wāni riŋ praŋ,
dukduk hayunya sinahāyan iŋ ambĕk ahyaŋ,
haṙṣāmapag ri para wīra pĕjaḥ kapökan*

:993:\:153:\:28:. sāmbĕk niŋ onĕŋ alawas tinĕkan raraṣnya,
kāmīraṣāyam ayamanya sĕḍĕŋ ƀinukti,
tan lot đumāraṇa panas nikaŋ agnibāṇa,
luṅhā lawan priya nikā suꝁa ramya māṙgga*

:994:\:153:\:29:. saptaṙṣi dèwagaṇa guhyaka sidđa sidđa,
Anrik hanèŋ gagana sāṙwwuda riŋ sapaṇṭa,
göŋ niŋ praŋ adƀuta ya hètu nira n panonton,
milw āsurak nĕhĕṙ aṅadwakĕn akrak ahyā*

:995:\:153:\:30:. luṅhā muwaḥ kapanasan paḍa tan hanāṅhèr,
saŋ nāradāsyaŋ aṅuhuḥ ri narèndraputra,
Ꜽ putra toḥ bapa wulat‌ ndak apintakāsiḥ,
hrūntāgni śakti paḍĕmĕnta sihanta ri hyaŋ*

:996:\:153:\:31:. mwaŋ paṅṛĕṅökwi i kita yan pinakāntaśāpa,
dè saŋ priyambada sĕḍĕṅnya gajèndrarūpa,
kāruṇya māsiḥ amalĕs ri waluy nira hyaŋ,
saṅmohanèkaŋ inajinta kĕnoḥ parīkṣan*

:997:\:153:\:32:. An maṅkanôjaṙ ira śīǥra narèndraputra,
mārāđanāmṛta sinṛṣṭi ri tuṅtuŋ iŋ hrū,
sumyuk sakèŋ awaŋ awaŋ kadi riŋ paṅipyan,
đwasta ŋ śarānala paḍĕm paḍa ƀasmiƀūta*

:998:\:153:\:33:. saŋ saptarāja paḍa śakti paṛĕŋ tumandaŋ,
kapwāṅhudan hudani sañjata bāyubajra,
Atyanta tan paṅupamè saŋ Ajāpan anwam,
muṅgw iŋ raŧānudiṅi wākcapalāwalèpa*

:999:\:153:\:34:. Ꜽ rājaputra mapa tāṅĕn aṅĕnmu maṅko,
Āpan huwus ‌wruḥ aku yan kapalaŋ manahmu,
tṛṣṇan purihmu ri huripmw apan anwam awri,
nā pādukaṅku pakacāmana sambahĕmwa*

:1000:\:153:\:35:. nāhan wuwus nṛpati sènaka ri twas apyak,
pāruṣyaśabda mada tan ‌wruḥ i śakti niŋ lèn,
krođa nṛĕpatmaja sumöŋ i muꝁa ŋ kamānan,
saƀyāṅucap sahuṙ irātĕhĕṙ aṅdĕdĕl twas*

:1001:\:153:\:36:. sanwam nwamaṅkwa n aku siṅhakula prawīra,
tak nāgatèŋ atuha tiṅhali dèmu maṅko,
sakwèḥ ni sañjatamu tan hana paṅgaritnya,
byakta n pacuṇḍaŋ i bapaṅku kabèḥ kabèhmu*

:1002:\:153:\:37:. nā liŋ narèndraṣuta śakty aṅayat warāṣtra,
saṅmohana smṛti nirèŋ‌ kṣaṇa n èkacitta,
nidrāṅawèśa sumaput ri lĕpas nikaŋ hrū,
mṛĕm saŋ watĕk ratu huwus kĕna tan pasāra*

:1003:\:153:\:38:. sāmānya pèka rumuhun para taṇḍa mantrī,
mātaṅga matta turagāṅṛĕpa tan wri rātnya,
mūṙcꞓāturū kadi tasik wwaŋ ikaŋ raṇāṅga,
mombak raṅin gajaḥ aǥaṇṭa karaŋ liman ya*

:1004:\:153:\:39:. sāmpun jayèŋ raṇasaƀā naranāŧaputra,
saŋ saptarāja kadi māti paṛĕŋ katuṙwwan,
tĕkwan huwus kacuriṅan raḥ i tuṅtuŋ iŋ hrū,
yèkā siluṅluŋ ira yan kaparājayèŋ praŋ*

:1005:\:153:\:40:. saŋ hyaŋ sirājaya jayèŋ gaganāntarāla,
mwaŋ puṣpawaṙṣa tumibā kadi kasturi mrik,
prīty ādara nṛĕpatiputra sināđukāra,
sāmpun maṅañjali sahaṙṣa nĕhĕṙ tumĕṅhā*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1006:\:154:\:1:. sāmpun byakta kacakrawaṙttyan i nṛpātmaja ri huwus irāmarājaya,
nora lwaŋ nira pūṙṇna maṅkana sasañjata nira kadi ṅūni dug siṅī,
sakwèḥ niŋ bala śūraṣaṅǥa humatuṙ paḍa maṅarahakĕn lumampaha,
maṅkat śrīndumatī lawan nṛpatiputra paḍa suꝁa makālihan raŧa*

:1007:\:154:\:2:. tiṅkaḥ tiṅkaḥ i dè nirāpraŋ inucap winarahakĕn irè suputrikā,
mojaṙ śrīndumatī wagus kita kakāpa hamĕṅan ikanaŋ watĕk ratu,
rakryan yèki panahkw amuṅwakĕna tan dadi wiꝑala lĕpasnya riŋ musuḥ,
saṅhārāṣtra wimohanāꝁya paṅalaḥ pinakakajayaśatrun i ṅhulun*

:1008:\:154:\:3:. nāhan liŋ nṛpaputra rakwa tadanantara nṛpati paṛĕŋ sirāwuṅu,
mwaŋ mantrī saha ƀṛtya wāhana turaṅga warurutĕn aṅob ariṅguṅan,
Èraŋ dè ni kahīnakāyan ira tucꞓa kacuriṅan alaḥ sirèŋ raṇa,
ry antuk saŋ praƀu tan kaŧākĕna kunĕŋ nṛpasuta sira waṙṇnanĕn muwaḥ*

:1009:\:154:\:4:. sāmpun mintaṙ adoḥ laku nṛpatiputra manĕmu haraṇān ḍusun ḍusun,
piṅgiṙ piṅgiṙ ikaŋ hĕnū pakapasan pakalayaran apaṇṭa tan parok,
Èwĕḥ tan satinūtakĕn rupit ikāŋ aṅiwa hana nĕṅĕn paḍāgĕnĕt,
tan tuṅgal kasasaṙ humuŋ siliḥ uhuḥ kapasaḥ asahuran siliḥ taña*

:1010:\:154:\:5:. duṅhus niŋ palapat kahundul aruhuṙ kabuyutan alawas kinatwaṅan,
pañcāṙṇnik winĕlaŋ sakanya pinakolul ika tawiŋ ikā hibĕk parab,
wwaṅnyākwèḥ mapupul hanāṅiduṅakĕn ri gaway ira narèśwarātmaja,
lantuŋ mambw awaṅīnasū nika ginanti saha caru sinaṅgaran hañar*

:1011:\:154:\:6:. ṅkānè soṙ talagāhĕniŋ hana buyut buyut iwak aṛĕbut walaŋ tibā,
piṅgiṙṇnyènasaban paras hawan ikā siniku siku hinambalan watu,
raṅṝö kaywan ikā lawan kĕpuḥ agöŋ jaha wijaḥ asĕkaṙ lawan winöŋ,
Akwèḥ sĕñjaŋ ikājajaṙ hana kawadwan ana kalanaṅan dinudwakĕn*

:1012:\:154:\:7:. mèḥ mèḥ rwaŋ puluhaŋ kulĕm lawas irāṅhinĕp i huwus irāpraŋ iŋ hĕnū,
prāptèŋ ŧāni ḍusun kaḍatwan iŋ usāna parawaśa rinampak iŋ musuḥ,
piṅgiṙ niŋ talagāwukiṙ wukiṙ anak patani nika manumpak aṅlĕnaŋ,
ṅkāna śrī naranāŧaputra maṅĕnaḥ kakawin uliḥ irāṅdadak dadak*

<A> kind of wikṛti ⏑⏑– | ⏑⏑⏑| ⏑⏑⏑| – ⏑– | ⏑⏑⏑| – ⏑⏑| ⏑⏑⏑| ⏑⏓

:1013:\:155:\:1:. dinĕlö ku jinarumanan iṅgut iŋ halis i kāla nika wahu mijil,
Awuyuŋ miṅay anirirakĕn susup susup ikāsana nĕhĕṙ ahidu,
Irikākw amĕgati turidaṅku tan wani mulat muwaḥ i muꝁa nikā,
sahajāṅhuripakĕn atukup tukup ri pawahinku kadi kaluputan*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1014:\:156:\:1:. tĕwĕknya n inalap ni rèna nika tan tahu katĕmu gĕnĕp tigaŋ tahun,
lipuṙ turida ni ṅhulun mari rimaŋ sinapihan i lawasnya tan katon,
kaŧañcana kapaṅgiḥ iŋ yaśa lawan panuluyan iriyāṅdadak lumuḥ,
pĕpĕt pĕpĕt ikā ya ta n pinahaliṅṣya nika ri paṅawènya ri ṅhulun*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1015:\:157:\:1:. nāhan wastu ni dè nirāṅikĕt ikĕt winĕkasakĕn irèrikaŋ yaśa,
prajñā śrīndumatī sirāmaca kapintiga tama tumurun sirādulur,
pawwat niŋ para pora tan papĕgatan tinĕmu nira sumaṅgrahèŋ hawan,
sècꞓècꞓā hanan aṅhinĕp sira hanan lumaku ri wijil iŋ niśākara*

:1016:\:157:\:2:. sāmpun rakwa gĕnĕp salèk lawas irèŋ hawan asuꝁa suꝁan dudū gawè,
lok niŋ māṙgga pasiṙ wukiṙ tinutakĕn lamakan ira macaṅkramāṅlĕṅĕŋ,
ry āyođyānagarī katon hada hadā ni dilaḥ i gupuranya mās maṇik,
saŋ hyaŋ sūṙyya niśākarèŋ udayapaṙwwata paḍa nira kèwalāhalĕp*

:1017:\:157:\:3:. wṛtta śrī naranāŧaputra katĕkè nṛpati raǥu lawan narèśwarī,
An sāmpun sira labđakāṙyya ri widaṙƀapura mamĕnaŋ iŋ swayambara,
mwaŋ ry ālaḥ para nāŧa riŋ praŋ ahaṛĕp rumĕbuta naranāŧaputrikā,
haṙṣa śrī paramèśwarī makamuꝁa nṛĕpati tĕhĕṙ akon anuṅṣuṅa*

:1018:\:157:\:4:. wwaŋ ri jro paḍa muṅgaḥ iŋ paṅuṅaṅan rumĕṅĕ ṛĕṅĕ hanan siliḥ pĕḍĕk,
Agyā gyān hana tan tulus sipat ikānahĕlay apan alaḥ girahyasĕn,
lèn taŋ‌ strī malajĕŋ wagĕd wagĕd anaṅga susu nika sinaṇḍuŋ iŋ saꝁī,
Akwèḥ mādĕg adan tapiḥ miriṙ iniṙ nika nĕhĕṙ akaluŋ kaluŋ sabuk*

:1019:\:157:\:5:. strī ry āyođyapurī paṛĕŋ mijil anuṅṣuŋ ahayu kadi paṅjraḥ iŋ sĕkar,
ndan budđinya kaḍaṅhanan raras i dènya mulat inupaṛĕṅgan iŋ guyu,
rūm niŋ‌ strī ri widaṙƀarājya kadi pālĕman i hayu ni rūpa niŋ rakĕt,
Aśrī dènya mawāmbĕk abwat atĕṛĕḥ tumiru tiru manaḥ suputrikā*

:1020:\:157:\:6:. Akwèḥ rājasutā ry Ayođyanagarī mada makapaṅayāya rūm nikā,
maṅgĕḥ rūpa nira n panampikakĕnè nṛpawaraduhitā n pinaṅkwakĕn,
maṅkè n ‌wruḥ ri halĕp narèndratanayā kawĕdi wĕdi ni rūpa niŋ ratiḥ,
mṛĕm tan löŋ kadi wintaŋ iŋ wĕṅi katon akucĕm i kĕñaṙ iŋ niśākara*

:1021:\:157:\:7:. miṅgut piṇḍa nikaŋ kaḍatwan i sĕḍĕŋ saŋ Aja tĕka lawan suputrikā,
Āpan kādƀuta siŋ sapolaḥ ira kāƀinawa ri haliwat nirèŋ lĕbuḥ,
sakwèḥ kwèḥ para taṇḍa söḥ paṛĕŋ anuṅṣuŋ i sira paḍa haṙṣa gaṙjjita,
Abyūṅan kumisik garantuŋ ira ramya kadi papagut iŋ ryak iŋ pasir*

:1022:\:157:\:8:. ṅhiŋ dèwīnalĕm iŋ mulat syapa ta taṇḍiṅa nira liŋ ikānulus dahat,
yadyan sèwu purī pamètana mamaṙppatana hajĕŋ ira ndatan hana,
strī sāmantasutā paḍāhyaŋ araras‌ ndan arada kapalaŋ tiniṅhalan,
byakta śrīndumatī pakapraƀu nirèŋ śayana pisaniṅū katampika*

:1023:\:157:\:9:. nā liṅnya n paṅalĕm katuhwan apa tan hana kadi sira ratnakanyakā,
Āpan saṙwwa sĕkaṙ suganđa makanāyaka pĕnĕd i raras ni rūm nira,
lāwan mađya nira pramāṇa ri kĕlab ni lĕmĕs ikaŋ aśokapādapa,
śrī śrī niŋ muꝁa śudđa pūṙṇna gumawaŋ tuhu tuhu ratu niŋ niśākara*

:1024:\:157:\:10:. sāmpun śrī naranāŧaputra kalawan nṛpawaraduhitā marè dalĕm,
ƀakty ānĕmbaḥ i jöŋ narèndra raǥu kaṙwwa nṛpatimahiṣī sirāpupul,
budđi śrī paramèśwarī makamuꝁa nṛĕpati suꝁa tumon anak nira,
prajñā śāstrawit iṅgitajña wani śakti lituhayu dumèḥ sirāṣiha*

:1025:\:157:\:11:. śrī dèwīndumatī kinon maṛĕka dè nṛpati raǥu kagöṅan iŋ suꝁa,
lāwan śrī paramèśwarī sira makon maṛĕka nĕhĕṙ aṅol sirāṣĕgĕḥ,
pāman pènan awās marāṅgĕḥ ira dè saŋ ahayu paḍa sūṙyyawaṅśaja,
wèt niŋ haṙṣa lumuḥ sira n marahakĕn pakadaṅan ira riŋ nṛpātmajā*

:1026:\:157:\:12:. sĕmbaḥ śrī naranāŧa ƀoja ri narèndra raǥu winaca maṙmma riŋ raṣa,
An dèwīndumatī kaśudđyana pakānak anaka nira nitya kāsy asiḥ,
rājaswādƀuta rājayogya maṇirāja pahula nira muṅgu riŋ raŧa,
kèsī sĕmbaḥ ira pramāṇa gumĕlaṙ hinaturakĕn irè narèśwara*

:1027:\:157:\:13:. budđi śrī paramèśwarī suꝁa lawan nṛpati raǥu tumon anak nira,
An poliḥ maṇik iŋ kaḍatwan i widaṙƀa saꝑala sira rājakanyakā,
tĕkwan kapwanakan paḍāpaṛĕk ikaŋ pakadaṅan awilĕt karaṅkĕpan,
boṅgan rūpa nirāhañaṙ hañaṙ amantu saparan ira tan kasaḥ tumūt*

:1028:\:157:\:14:. budđi śrīndumatī ṛĕsĕp makabapèbw i sira puji puji n kināsihan,
byātītan salawas nira n tĕka paḍāsuꝁa suꝁan aduluṙ macaṅkrama,
maṙyy onĕŋ ri widaṙƀarājya tuwi rāka nira sira maṛĕk manuṅgayap,
ry āyođyānagarī jugāṅinaki dè ni siḥ ira ri narèśwarātmaja*

:1029:\:157:\:15:. sakwèḥ niŋ makapuṇya rāga nira riŋ nṛpatisuta paḍāṅhiḍĕp‌ smara,
sāmpun rakwa sinūkṣma riŋ pahula mās maṇi rajata suwastra kasturi,
Aṅkĕn māsa silib silib wwaŋ irikaŋ wĕṅi pinaran irèŋ paḍaŋ wulan,
wāwaŋ mātra kaṛĕṅwan iŋ taṅis arūm winisikan ira māsku cĕp tuhan*

:1030:\:157:\:16:. māliḥ tan tĕka saprahāra ri huwus niŋ ulaḥ aṅaliḥ aśriŋ iŋ tilam,
maṙmmāṅdūmi karāṣikan ‌wruḥ i haṛĕp haṛĕpan iŋ ahaṛĕp halĕmbaṅĕn,
rakryan saŋ pinakādipūṙwwa niŋ amūṙwwa kataruṇan irèŋ pasaṅgaman,
kañcit moǥa kapaṅgiḥ aṅliga ligā kinisapu nira sāhasāwuyuŋ*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1031:\:158:\:1:. kakāja winaliṅku tan ‌wruha kitāṅlwaṅa turida ni rāga ni ṅhulun,
hanānak anakanku kètaka miṅiŋ sahaja tan inakunta rakwa ya,
putiḥ siki kaduṙyyaśaśruti wawaŋ katalu sagalakanta tak wĕdi,
manahku wani tan surud pwa ya tat antu kita ya karaṇaṅku tan rara*

:1032:\:158:\:2:. Aum yayi saliṅta māsku n awuyuŋ sapaṅucapan i māsku lampunĕn,
ṅhulun yayi turuŋ wĕnaŋ maṅawayuḥ rumatakĕna wilāpa ni ṅhulun,
ya hètu ni kakanta tan wĕnaŋ asiḥ lĕwu marika siḥ i ṅhulun yayi,
hĕlĕm‌ ṅhulun atĕmwa māsku kalawan kita ratakĕna haywa saṅśaya*

:1033:\:158:\:3:. paran tiki dumèḥ kitāṅucapa maṅkana dali dalihanta kèraṅan,
katon aṅawatāra dènta tan asiḥ pati pati parihāra tan padon,
tahākw alara dènta yan kadi kadaŋ haji para kulaputra kāsy asiḥ,
kita pwa ta bakal ratu syapa ta tan kapanasana hatinya kinwakĕn*

:1034:\:158:\:4:. waliṅkw asisinahwa tan wĕnaṅa miŧya kita ri raṣa ni pralāpita,
Apan kita sinamƀawāṅadĕga ratw aṅalilirana kapraƀun haji,
Ujaṙtta kita tan paṅakwa lĕpihanta nĕhĕṙ aśapaŧāṅdilat laṭi,
Adalka kita tan panampa ri laraṅkw apuji puji kita n tuhan tuhan*

:1035:\:158:\:5:. tuhanku yayi ni ṅhulun ‌wruḥ aku yan kita mujarakĕna ŋ salaḥ kĕna,
tuhun palaku ni ṅhulun siha ni māsku tumutakĕna budđi ni ṅhulun,
rahasyan ibu polaḥ i ṅwaŋ apa tan wuruṅa kahaturè narèśwara,
huwus kaka huwus nahan wuwus ira n winuwusan akĕcap miṅĕl miṅĕl*

:1036:\:158:\:6:. taṅèḥ yan ucapĕn paganti saŋ amālihi pṛĕman i narèndraputrikā,
paḍĕm pamanas iŋ‌ smarānala ri budđi nira siniram iŋ karāṣikan,
nṛpātmaja sirāmriḥ aṅliḥ amĕkul mĕkul amĕkasi tuṙwwan iŋ tilam,
muliḥ sira bisāpi sāđu kanin iŋ jaja kakuku kinampu kampuhan*

<wisaṙjjita> – ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

:1037:\:159:\:1:. jāti nikaŋ caritèṅgal aṅucap adawā n hiḍĕpĕn ri hati,
śrī raǥu wṛdđa sirāṅlwasi suꝁa ni pamukti nirèŋ nagara,
Indriya tan wĕnaŋ iŋ wiṣaya ri sira niṙ pakĕnanya kabèḥ,
kady asalin raṣa tan paraṣa wiraṣa salwiṙ ikaŋ wiṣaya*

:1038:\:159:\:2:. hètu nirāśraḥ i kapraƀun ira ri narāṙyyasutèŋ pasaƀān,
kādƀuta dè niŋ aṅastwakĕn i sira samāhalĕpèŋ nagara,
saŋ ratu nora parāṅmuꝁa sahana nirāwĕdi sāmpun anūt,
śrī raǥu paṇḍita walkalađara magawè patapan riŋ alas*

:1039:\:159:\:3:. yāwat alas ƀaya duṙggama paṅulilan iŋ mṛga siṅha baroŋ,
yan sinusuk patapan tĕkap ira paramaṙṣi saƀā wĕkasan,
tonĕn ikaŋ wana śūnya tinaruka saŋ uttama niŋ karatun,
lwiṙ suraloka tĕkānurun iŋ acala ramya katon ahalĕp*

:1040:\:159:\:4:. saŋ hulu kĕmbaŋ anak wĕsi haji sira milw anadin wiṣaya,
tan tuna riŋ pariƀāṣa sira dahat alĕp nira yan paṅucap,
Āpan inuttama tuwy apatiḥ atiśayādƀuta wīṙyya nira,
tan hana śèṣa niŋ ambĕk aruhuṙ i huwus niŋ aḍampa wuluŋ*

:1041:\:159:\:5:. kwèḥ nira saŋ ƀawika prakaśita milu wikw anusup riŋ alas,
ƀakti tuwin katĕkan tuha masa niŋ awalkala nora hinèr,
gīta lawan kakawin binisa pinakacaṇḍi nirèŋ nagara,
māywan akīṙtti palambaŋ amanis alaṅö hibĕk iŋ patani*

:1042:\:159:\:6:. wuṅkuk aṅambĕkakĕn kawi milu kawilaŋ kawi wikw alawas,
saƀya jitākṣara hāsyakaraṇa pinakādi ni ka‌wruḥ ikā,
lumbu waluḥ hajujöŋ raṣa ni manis i lambaŋ ikā rinasan,
ṅhiŋ rwa tiwas dumadak lagi winaca wacāṅrahatīŋ amaca*

<kilayu> Anĕḍĕŋ – – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓

:1043:\:160:\:1:. wikw āpa ta ṅaran ira saŋ tamuy pili piliḥ wiku nagara sira,
Akwèḥ maṛĕk i sira maliŋ maliŋ ruṣi ruṣit kinahatakĕn ira,
dondonan inucap ira ramya ramya niŋ aṅĕṇḍĕki turuŋ inucap,
yapwan binuru sinulagaḥ luput liŋ ira soṙ saꝑala niŋ alayar*

:1044:\:160:\:2:. hèman ‌wruḥ aṅaji sira tan palokika sadā marika wiku haji,
prāyāpi lupa kadi lamuṙ sināpa dumadak sira malĕs ataña,
kastṙyyan pwa ta maṛĕk atĕkĕn tĕkĕn sira nĕhĕṙ lumaku ginamĕlan,
dè niŋ hyun ira pinakaśaṅꝁapāṇya tumuhāpi pikun api lupa*

<wisaṙjjita> – ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

:1045:\:161:\:1:. yèki palambaŋ ira mpu tapa tucapa ramya nikaŋ patapan,
wāṇḍira sāmpun agöŋ pinakasaƀa saƀā para śiṣya lanā,
campaka tañjuŋ aśoka pinatiga tinumpyatak iŋ haṛĕpan,
bwat halu piṅgiṙ ikaŋ talaga ri haṛĕp iŋ gupurāṅhaṛĕpi*

:1046:\:161:\:2:. sāmpun awās paripūṙṇna sahana hana niŋ waṅunan hinĕduk,
bapra lumaṅkuŋ ikaŋ patani jamuṙ alaṅw aṅuṅaŋ pasisi,
tal tiriṣan pinakādi ni tuwu tuwuhanya huwus pinahat,
saŋ para śiṣya paḍāṅigĕl aṅiduŋ i kāla nikaŋ tutuban*

:1047:\:161:\:3:. wèt ni lawas naranāŧa lumaku wiku muṅgw irikaŋ patapan,
māṙ kumĕtĕṙ sahana ny awayawa ni śarīra nirāṅlĕwasi,
rūkṣa samāpta ni tĕṅran ira paṅanumānan ira n pĕjaha,
kèwalatattwa ginĕgwan ira pamariśudđa nira n lĕpasa*

<śragđara> – – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

:1048:\:162:\:1:. sāmpun swaṙggasŧa rājaṙṣi saŋ Aja winaraḥ māṙ gupè twas nirāṅṛĕs,
dadyāṅganyāhaṅan tan sapira lara nira n kantuna śrī sudèwī,
byakta pwākālihan maṇḍyuṣa sira sahawan mantuk iŋ swaṙggaloka,
tan pātma śrī narāṙyyāja winiđi pinĕgat siḥ nirārāma rèna*

:1049:\:162:\:2:. Èṅgal maṙyy ālarāpan wihikan i puriḥ iŋ janma riŋ maṙttyaloka,
An tan‌ sŧitya ŋ śarīrānut i hala hayu niŋ kaṙmma tan sāḥ aṅintè,
śaiwaṙṣy akwèḥ ḍatĕŋ maṅgĕsĕṅi śawa mahāṙṣīnutus śrī narèndra,
byātītan ƀasmi rājaṙṣi inañut i tĕṅaḥ niŋ tasik śūnya ramya*

:1050:\:162:\:3:. sāmpun līlā manaḥ saŋ praƀu mari siwuhĕn kèwalāṅgöŋ kapūjān,
mānak tuṅgal praṣidđa hyaŋ Atanu maśarīrātĕmaḥ rājaputra,
Anwam prajñā sirāpañji daśaraŧa huwus kaprakāśèŋ triloka,
wahw āṅajy āhiḍĕp ‌wruḥ ri samaya ni ruṣit niŋ đanuṙwwèdaśāstra*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1051:\:163:\:1:. saŋ mambaŋ kawidoṣa kaṙwwa jayawaspa suꝁa manĕmu wīṙyya dè haji,
sèdĕmpaty aduluṙ maṛĕk siliḥ asiḥ tumĕmu ꝑala nikāmalaṙ malar,
sojaṙ saŋ praƀu kèwalôjaṙ ika siŋ sawacana nika śabda saŋ praƀu,
wèt niŋ sāmpun anĕmwakĕn kahulunan satirun iŋ amalaṙ tuhan tuhan*

:1052:\:163:\:2:. Èkacꞓattra narèndra saŋ para ratu praṇata paḍa winèḥ anugraha,
Icꞓā nora kasaṅśaya prakaśitèŋ triƀuwana sira digwidikjaya,
đaṙmma kṣatriyađaṙmma pinriḥ iniwö nira pamahāyu đaṙmma saŋ wiku,
mwaŋ taṙ kèwĕhan iŋ giṇāmayuṅi rāt sakala tuhu tuhu prajāpati*

:1053:\:163:\:3:. śrī dèwīndumatī lawan saŋ Aja tan bĕsuṙ aṭika ṭikan sirālawas,
śṛṅgārātmaka rāṣikāṅdadi manuṣya sira pinakamaṅgalè dalĕm,
hyaŋ niŋ saṅgama pāwak iŋ paṅĕsaḥ iŋ śayana sakala janma niŋ ṛĕṅiḥ,
siḥ siḥ jaṅga wĕlas haṛĕp saḥ ira saṅṣaya lumuŋ awilĕt paḍālaṅö*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1054:\:164:\:1:. gĕṛĕḥ ‌wruḥ i masanya ramya sinuluḥ duluṙ i raras i ganđa niŋ sĕkar,
ya hètu nira lālanāmĕŋ amĕŋ iŋ taman aṅĕnĕs akālihan kĕmul,
Adoḥ kahiḍĕpanya dè ni pĕluk iŋ hawan i siluk ikaŋ latāgṛha,
hanāmbĕk ira mampirāpan asĕnĕt wulat ira muliṅānahā nahā*

:1055:\:164:\:2:. smarāśrama tĕkānurun sawaŋ ikaŋ taman aparimitèŋ giṇālaṅö,
hĕbun hana ri campakanya tumitis kadi lĕṅa waṅi rūmnya kāṅinan,
lĕbūnya saḍĕk iŋ puḍak kahudanan mrik awaṅi kumukus turuŋ paḍĕt,
tinumpyatak aruṙwwa ruṙwwan iŋ aśoka sinalisiṙ i laywan iŋ wuṅū*

:1056:\:164:\:3:. Ikaŋ talaga mèsi pahyas iŋ acaṅkrama mahās ahasāṅañut laṅö,
susup susup aśoka kombak i tĕpinya kasarakat arok lawan wĕṛĕḥ,
sarè ni kalakānya söḥ salaga niŋ mĕnuṙ anuru nurū sakèŋ gĕluŋ,
kasaṅlad i pasiṙ pasiṙṇnya śawa niŋ puḍak anak anakan hibĕk parab*

:1057:\:164:\:4:. narèndramahiṣī lawan saŋ Aja madyus akaramas aśokapādapa,
paḍèñjuḥ akasè wĕṛĕḥ haṛĕp iŋ èndaḥ araras awĕḍak wĕḍak lumut,
siliḥ susu susū tĕka ŋ ryak aduluṙ maṅupuk upuk anawwa nawwani,
hilaŋ halĕp ikaŋ saroja tĕkap iŋ muꝁa kadi śaśiwimba riŋ bañu*

:1058:\:164:\:5:. ri sāmpun ira mĕntas ahyas asalin jayaꝑala kadi raṇḍi kābunan,
raḥ iŋ ripukulālaḥ iŋ samara tattwa nika sinuji niŋ surāṅganā,
paḍāyugala rūmnya jāti kadi kasturi waṅi nika tan gawè gawè,
Amānuṣa halĕpnya mūlya sakaḍatwan uliḥ iŋ amarājayèŋ musuḥ*

:1059:\:164:\:6:. muwaḥ sira mahās marèŋ upawanānta ri paraṅan aṛĕs gunuŋ gunuŋ,
mahāntĕn aṅuṅaŋ kaḍatwan alaṅö dunuṅan ira sinuṅṣuŋ iŋ gĕṛĕḥ,
sĕlā ni paŋ i cāmaranya hawan iŋ kukus asĕmu walantagāṅadĕg,
lĕṅĕŋ watu karaṅnya manda tan awās kadi gaṇapati kāmukan sĕkar*

:1060:\:164:\:7:. diṅaṙyyan asalaḥ ri kāsiḥ ira tan paṅisapu pinaṛĕk pijĕṙ maṅö,
palambaŋ inikĕt nirè hati raṣanya pinakapamawan putĕk hati,
linambaṅakĕn iŋ wilaḥ pupugan èsi kakawin alawas huwus lĕbur,
linolya rinasan manisnya winiwèka winaca waca dè narèśwarī*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1061:\:165:\:1:. rakryan riŋ lĕpihan taṅisku k aṅaraŋ waca lĕbuṛĕn i luhta yan tama,
ṛĕsku n ka‌wruhana n siliḥ kirim ujaṙ tinĕkakĕn i huwusta mèdĕman,
maṅkè n prāpta muwaḥ suwalta sipi wiṣṭi nika katĕṅĕrāmabak puḍak,
yadyastun ṅwaŋ apaṅgihāwaka palambaŋ ibu kadi wuruŋ hana ŋ ƀaya*

:1062:\:165:\:2:. rakryan yan priya rakryan aṅluruga māsku tumuta kita muṅgwa riŋ raŧa,
tan wismṛtya kitèŋ tĕgal pacaru luḥ yat atutuṙ i kasiṅhan i ṅhulun,
pañjiṅkwi iŋ kakawin taṅis taṅisananta ri hati yak araṙyyan iŋ yaśa,
lambaṅkw ību wunin raṣanya hiḍĕpĕn‌ ṅhulun aṅisapu maṅruwat pṛĕman*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1063:\:166:\:1:. nahan raṣa nikaŋ palambaŋ alabuḥ saŋ ahayu sira moǥa kasṛĕpan,
prapañca hiḍĕpan sirè carita niŋ kakawin inayu rāgawādaka,
sumaṅśaya ri budđi saŋ praƀu makolaḥ iŋ ulaḥ ika hètu niŋ wiwal,
miṅè musapi luḥ nirāṅisĕk isĕk tinañan api kapĕñciṙ iŋ kuku*

:1064:\:166:\:2:. prahāsana narèndra rakwa wihikan ri karaṇa ni wuyuŋ narèśwarī,
sumatya ri laṅö nira n paṅikĕta ry awak ira nĕhĕṙ aṅdilat pupur,
Amaṅkwakĕn amèri luḥ tuhu tuhu n kawi siŋ ulaḥ ira n tĕkāmanis,
raras raras i kapriyambadan irāṅhari hari saha luḥ mawoṙ taṅis*

:1065:\:166:\:3:. yayī mapa panĕmwanaṅkwa kadi māsku hayu saꝑala rājaputrikā,
yadin susupanèŋ sahaśranagara triƀuwana kapana n kapaṅgiha,
hyaŋ iŋ kusuma sūkṣma tan wĕnaŋ aṅiṇḍarat awĕdi tumon kitèŋ taman,
tulis kanaka tan kĕḍap kadi kapūhan aṅaraŋ alara n sinorakĕn*

:1066:\:166:\:4:. tĕwĕk niŋ akuṛĕn lawan kita kakanta karakĕtan amaṅkwakĕn laṅö,
hiṛĕŋ siŋ ulaḥ iŋ karas kapana yan paṅalapana raraṣta riŋ pṛĕman,
lulutkwi i jarijinta riŋ kapana yan kawaśa taruhĕn iŋ tanaḥ garuŋ,
sĕkaṙ pisaniṅūn panampikakĕna n hana kita ri kisapwan i ṅhulun*

:1067:\:166:\:5:. ṅhulun ratu niraṙŧa kady usaŋ amak ri papaḍa nika sūṙyyawaṅśaja,
siḥ iŋ hyaŋ aṅiriŋ ri sihta riŋ anāśraya pinupu ri laywan iŋ puḍak,
manahta kapalaŋ tuhun siha ni māsku pamuhun i kakanta tiṅhali,
Unĕṅku ri raras raraṣta yayi saṅwa niŋ ajaṙ ajarèŋ wanāśrama*

:1068:\:166:\:6:. Ujaṙ saŋ Aja mātra maṙmma rinasan tuna tuna mamĕlas mĕlas haṛĕp,
nimitta ni manaḥ narèndramahiṣī wĕdi kaluputanè narèśwara,
hilaŋ taṅis irātĕmaḥ gĕṛĕḥ arūm luḥ ira sumĕmu riŋ hudan muliḥ,
Aminta sĕpaḥ èsi dè nira mulat kadi mawaraḥ i hĕnti niŋ lara*

<śiꝁariṇī> ⏑– – | – – – | ⏑⏑⏑| ⏑⏑– | – ⏑⏑|⏑⏓

:1069:\:167:\:1:. lipuṙ suṅṣut saŋ lwiṙ śaśađara lumiṅṣiṙ kaṛĕṛĕban,
paṛĕŋ mantuk hinṛĕt ni pakusikan iŋ cāmara murè,
I siṅgroŋ siṅgroŋ niŋ watu hawan irālok tṛĕbis aṛĕs,
siliḥ tuntun‌ ṅkānèŋ juraŋ arupit awwat wwad alĕyö*

:1070:\:167:\:2:. guhā lambuŋ tistis kalĕṅĕṅan ikāwaṙṇna siluman,
Asĕp ri jro lāwan saraṣija pamūjā mrik awaṅi,
kukus lagy amṛĕg tawwan aliwĕran iŋ kètaka mĕkar,
bañunyānūt ṛĕṅkā ni muꝁa nika sumyuk manutupi*

:1071:\:167:\:3:. sudèwī līlāpiṇḍa wayaŋ adĕgan muṅgu ri dalĕm,
manaḥ saŋ swāmi prīti maṅudaŋ udaŋ santĕn arupit,
Anāntwāṅlīlāñumbana kinĕliran wwè kadi jamaŋ,
kiduŋ lālityārūm hawan ira muliḥ ramya tumurun*

:1072:\:167:\:4:. huwus prāptèŋ kalpadruma pinarigīŋ ratna kinaraŋ,
turuŋ mampĕḥ sub niŋ hariṅĕt aṅĕbun tūsnya ri jaja,
Aganty aṅdĕmwan  dĕmwani muꝁa tan imbā siliḥ usap,
gĕluŋ muṙyy ātöb lāgi pinĕpĕkakĕn mwaŋ karatala*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1073:\:168:\:1:. An kāmīraṣa saṅgamènulahakĕn narapati kalawan narèśwarī,
wwantĕn paṙwwata riŋ pasiṙ tĕpi kidul hinĕmukan i kukus niŋ ampuhan,
riŋ gokaṙṇna ṅaranya ramya kahujuŋ saray i suku nikāmĕgat harus,
ṅkā n līlāmĕŋ amĕŋ ƀaṭāra mihat iŋ timi wijaḥ aṅalūŋ hanèŋ tasik*

:1074:\:168:\:2:. kāla dyaḥ hariṇī śināpa ri pamiǥna nika tapa madadya mānuṣa,
mogāsiḥ wĕkasan dwijaṙṣi tṛṇawindu ri panaṅis ikāmaṅun wĕlas,
ndan rakwānta ni śāpa saŋ ṛĕṣi sĕkaṙ sumanasa hawananya mantuka,
ndaḥ yèkī ginawè ƀaṭāra paramāṙŧa karaṇa nika don ikèŋ jagat*

:1075:\:168:\:3:. saŋ saptaṙṣi sulakṣaṇāhalĕp asèwa satata sira śuśruṣāguru,
ndān aṅhiŋ ṛĕṣi nāradāṅgupit inuttama tuwi kawi gīta suswara,
winwītan lalitāmanis tinĕṅahan raras inapi tinuṅtuṅan laṅö,
kālap citta ƀaṭāra mūṙcꞓita saśoka hati nira kalĕswan aṅṛĕṅö*

:1076:\:168:\:4:. lwiṙ strī stṙyy aṙjja kawīṅgitajña para gīta pawulatan i piṇḍa niŋ gupit,
ṅkānè tuṅgul ikā sĕkaṙ sumanasènikĕt asĕmu sadak hanèŋ gĕluŋ,
kady ānumpiṅakĕn tanaḥ ri sĕḍĕŋ iŋ tabĕḥ inĕnaḥ i tambaŋ iŋ waluḥ,
mwaŋ kady āsidĕhāṅṛĕṅiḥ ṛĕṅiḥ i pĕs ni lĕṅĕn ika lanā katiṇḍihan*

:1077:\:168:\:5:. sṛṣṭi hyaŋ madanātikaŋ sumanasa mrik inalap iŋ aṅin huwus lĕwas,
kāṙyy āśālara piṇḍa niŋ gupit arūm sawaŋ anaṅis inambilan sĕkar,
Akwèḥ ṣaṭpada maṅrubuŋ milu katūt humuŋ aliwĕran iŋ naƀastala,
saŋ hyaŋ lèk alaṅö lumöŋ sĕmu nikaŋ sumanasa ḍumawuḥ sakèŋ tawaŋ*

:1078:\:168:\:6:. haṙṣa śrīndumatī mulat ri sĕkaṙ iŋ sumanasa kadi tan pamatyana,
Āpan dè ni laṅönya kāṅinan amèt ri sira katĕmu riŋ pasaṅgaman,
ndātan ‌wruḥ sira yan sināđya ya ta hètu nira kahĕnĕṅan pijĕṙ maṅö,
ndaḥ yèkī karaṇanya śīǥra tumibā ri jaja nira kasuṅṣaŋ iŋ susu*

:1079:\:168:\:7:. ndātan wyaṙŧa ḍawuhnya māti sira dènya tuhu wĕkas i śāpa saŋ ṛĕṣi,
mṛĕm tan sāra tibè kisapwan i wulat saŋ Aja milu tibā sirāpupul,
kāliḥ māti sirèŋ tilam tuhun uđāni saŋ Aja wĕkasan sirāṅlilir,
Akrak taŋ sakaḍatwan aṅgyat adadak taṅis ika ri pĕjaḥ narèśwarī*

:1080:\:168:\:8:. göŋ niŋ duhꝁa kaƀukti dè saŋ Aja tan papaḍa wĕkas i tībra niŋ lara,
kāla śrīndumatīnalap ni sĕkaṙ iŋ sumanasa muliḥ iŋ surālaya,
kāṙyy aṅhol śawa koŋ pinakpak inamĕṙ tinañan ira tĕhĕṙ pinaṅkwakĕn,
ṛĕñcĕm twas nira hètu niŋ luḥ aṅasapta kalara lara dè nirānaṅis*

:1081:\:168:\:9:. rakryan saŋ lumaḥ iŋ kisapwan ahurip karika kita mĕnè n maliḥ yayi,
haywāntĕnkw asuwè pĕjaḥ yayi tutuṙ tutuṙ ibu paṅucap kitè ṅhulun,
hèman māsku śawanta tiṅgalakĕnanta sĕḍĕŋ ahayu kāsiḥ i ṅhulun,
maṅkin rūkṣa tuhanku tan patuluṅan dudut aku ta duluṙ duluṙ pĕjaḥ*

:1082:\:168:\:10:. prāṇaṅkwi indumatīṅku māsku pawuṅu ndak amalaku sĕṛĕḥ lawan pucaŋ,
Aṅgy aṅgī saha pastikèbu palakuṅkwa muwaḥ i kita haywa tāsuwè,
Agyāwèha sĕpaḥ sakè waja kakanta yayi ri kita māsku paṅlilir,
siḥ sihkw ī kita tan pahīṅan ibu sugyan asĕbĕla hatinta yan pĕjaḥ*

:1083:\:168:\:11:. maṅkè n tan pakakāraṇa ŋ lara patinta pĕjaḥ i taṅan i ṅhulun kita,
t asy āsiḥ pawaraḥ ri doṣa ni kakanta karaṇa niŋ atiṅgal i ṅhulun,
paṅhèṙ māsku waluy muwaḥ ri śawa rakryan apa hamĕṅanaṅkwi inaṙyyakĕn,
suṅṣuŋ wāhu ḍatĕŋ kisapwakĕn anakta si daśaraŧa māsku hĕmbanĕn*

:1084:\:168:\:12:. kaṙwwānakta karīŋ kaḍatwan aku dènta yayi kadi linad twas i ṅhulun,
sambatnya n patañè nimitta ni patinta kawĕlas aṛĕp aṅgamĕl taṅan,
yāṅdè syuḥ ni hatiṅku māṙ kapĕnĕtan humĕnĕŋ apĕga tan wĕnaŋ mulat,
Aṅhiŋ luhku lawan taṅisku sahuṙ i ṅhulun ibu ri kĕdö nikātaña*

:1085:\:168:\:13:. yèkī sambat irānaṅis kasiḥ aṛĕp kaluputan i pĕjaḥ narèśwarī,
maṅgā matya matèŋ aṅölakĕna duhꝁa pamĕkas ira saŋ huwus pĕjaḥ,
maṅkè n tiṅhal amaspadākĕn irikaŋ kusuma kasĕlaṅan taṅis nira,
dè niŋ krođa lawan putĕk hati mijil paṅuman uman irèrikaŋ sĕkar*

:1086:\:168:\:14:. Ꜽ koŋ kĕmbaŋ apaṅkwa ko kuṭila kèwala ḍumawuḥ amatya matyani,
dènya n tan rujitĕṅkwa ko pĕjahi tāku saha bala sarājya hĕntyakĕn,
maṅkè ko tumibè jajaṅku ri hatiṅkw apa karaṇamu tan pamatyani,
sākṣāt ko wiṣapuṣpa dadyan i manaḥ niŋ aṅupĕt agawè prahèlika*

:1087:\:168:\:15:. lāwan dèṅkw anahā nahā ri dadimu n kusuma tĕmahān iŋ warāpsarī,
saṅkèŋ swaṙgga tĕkānurun haṛĕp aniwya ratu huwus akīṙtti riŋ jagat,
ndātan haṙṣa n amaṙwwa hètumu n amatyani ri kasi kasihku putrikā,
riŋ śūnya n waluyāpsarī maṛĕka tan saḥ anilihana saŋ huwus pĕjaḥ*

:1088:\:168:\:16:. nā dè śrī naranāŧa mojaṙ irikaŋ sumanasa sĕkaṙ iŋ kadèwatan,
sakwèḥ saŋ ṛĕṣi śaiwa sogata kapaṙccaya haji maṛĕk aṅlawad lawad,
mwaŋ ḍaŋ hyaŋ karuhun purohita narèśwara paḍa humatuṙ marè dalĕm,
niṙwwiǥna ŋ rumĕṅö pawitra ni taṅis taṅis ira paḍa wṛdđapaṇḍita*

<jagadnāŧa> ⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1089:\:169:\:1:. sĕḍĕŋ tinaṅisan narèndramahiṣī lumay awĕnĕs apan huwus pĕjaḥ,
taṅis nṛpati rakwa mātra rinĕṅö nira tuna mamĕlas mĕlas haṛĕp,
nimitta nira n aṅliliṙ tutuṙ irāmuhara wĕlas irè narèśwara,
Aṅiṅkin atalaṅkup amwit i narèśwara pĕjaha nĕhĕṙ maṅañjali*

:1090:\:169:\:2:. praƀuṅku huniṅan taṅisku raṣa mamwita pĕjaha ri jöŋ narèśwara,
hilaŋ manĕ manĕhta tan tĕmu kaƀaktin ika pahalawö kita praƀu,
patikta kawĕlas haṛĕp syapa wiđin haji tumuta rumakṣa riŋ hĕnu,
Ahā haji waliṅku ramya paṛĕṅāku pĕjaha kalawan kita praƀu*

:1091:\:169:\:3:. narèndra warahĕn‌ ṅhulun ri paran iŋ mati tuduhakĕnanta riŋ hĕnū,
ndya taŋ hiḍĕpĕn i ṅhulun karaṇa niŋ maluya siliḥ asiḥ lawan kita,
Apan kasi kasihta ratnawanitā juga tĕmahāna ni ṅhulun pĕjaḥ,
sahaśraśatajanma janma ni patikta huluna pakĕnaṅkwa dè haji*

<A> kind of/ Aṙdđasamacatuṣpadī,
– – ⏑| – – ⏑| ⏑– ⏑| – ⏓
⏑– ⏑| – – ⏑| ⏑– ⏑| – ⏓

:1092:\:170:\:1:. tṛṣṇāṅkwi i nāŧaṅku mapôlahaṅkwa,
hilī ni luhtākilayū hiḍĕpku,
Aṅṛĕs hatiṅku n rumĕṅö taṅista,
Ay ay ṅhulun matya tuluŋ laraṅku*

:1093:\:170:\:2:. swāmiṅku nāŧaṅku wĕkasku maṅkè,
maṛĕk ri paṅkwanta cinumbananta,
Amwīta mūrāku sakè jajanta,
lalun patiṅku n lumaḥ iŋ kisapwan*

:1094:\:170:\:3:. yadyan kitāṅjanma muwaḥ dĕlāha,
tĕṅahku tan sāha sakè lĕṅĕnta,
haṙṣanta rokĕn kalawan lulutku,
Iruṅta sotpattya lawan pipiṅku*

:1095:\:170:\:4:. nāhan taṅis śrī naranāŧapatnī,
raṣāmĕlas haṙṣa tĕkap nirāmwit,
sāmpun sirāṅañjali satyaƀakti,
pĕjaḥ sirāgĕgwan i jöŋ narèndra*

:1096:\:170:\:5:. nitya prakampāmbĕt i mađya niŋ‌ strī,
praƀāwa saŋ satya matī kisapwan,
truḥ truḥ luḥ iŋ śoka hañaṙ tinambaŋ,
kĕtug kĕtīg iŋ wahu wahw apaṅgiḥ*

:1097:\:170:\:6:. ƀakty ātuhan dyaḥ jayaluḥ tumuṅkul,
mulat kapūhan ri pĕjaḥ sudèwī,
tan samƀawā matya sirāpan anwam,
hiḍĕpnya ri twasnya nĕhĕṙ masambat*

:1098:\:170:\:7:. Āḍā tuhankwi indumatīṅku māsku,
ṅhulun tuhan pun jayaluḥ kasihta,
yèki n humaṇḍĕm ri padadwayanta,
Asiŋ sapatyanta tumūta bèla*

:1099:\:170:\:8:. līlā tuhan pun kawidoṣa winwit,
mawèḥ tumūtèka pĕjahta māsku,
Āpan katon milwa nipun dĕlāha,
namaś śiwāya n pĕjaha praƀunta*

:1100:\:170:\:9:. patṛĕm pabèlan wulatību yèki,
Umigrahātmā ni manĕhta maṅkè,
nāhan wuwusnya trus awaknya mūṙcꞓa,
pĕjaḥ tumūt satya ri jöŋ sudèwī*

:1101:\:170:\:10:. wahw aṅliliṙ śrī naranāŧa mèṅĕt,
Apan katuhwan lara niŋ kapatyan,
kèṅĕṙ muꝁa śrīndumatī kalĕṅgak,
huwus katon līna yayan tinaṅhi*

:1102:\:170:\:11:. Induŋ pawuṅw ību lihat kakanta,
Ikaŋ turū haywa ginöṅta māsku,
Āḍā pĕjaḥ kapwa tuhanku maṅkè,
dumèḥ si tan paṅliliṙ an tinaṅhi*

:1103:\:170:\:12:. Atyanta sihtèṙyy aku tan pahīṅan,
Ujaṙtta matyè kapatiṅku liṅta,
maṅkè kitāniṅgalakĕn huripku,
waliṅku tuhw āsiha miŧya māsku*

:1104:\:170:\:13:. ṅhiŋ māsku māṙggaṅku suꝁèŋ kaḍatwan,
huripku tuṅgal kalawan huripta,
luṅhā pwa jīwanta sakè śawanta,
hilaŋ pwa jīwaṅku sakè hatiṅku*

:1105:\:170:\:14:. nāhan śawa dyaḥ jayawaspa māsku,
tumūt awās bèla tĕlas mapatṛĕm,
swāminya lāwan tanayanya kāri,
laranya tuṅgal kalawan laraṅku*

:1106:\:170:\:15:. nā dè narèndrāṅucap asṛĕt ahṛĕk,
mawoṙ taṅis luḥ nira maṅkin adṛĕs,
ndan soca dèwīndumatī tibānya,
paḍānaṅis rūpa nira n paḍāṅluḥ*

:1107:\:170:\:16:. sāmpun śawa śrīndumatī pinuṇḍut,
sakè kisapwan saŋ Ajālupāwak,
mūṙcꞓā pĕjaḥ sakṣaṇa śīǥra mèṅĕt,
tuhun sira glāna masū masambat*

:1108:\:170:\:17:. Induṅku māskwi indumatīṅku paṅhèr,
Aḥ aḥ yayi ndī parananta maṅko,
Āḍālalis tan panahā laraṅku,
tuhanku toliḥ kawĕlas haṛĕpku*

:1109:\:170:\:18:. nāhan taṅis saŋ praƀu māṙ raṣanya,
tamuy nira prāpta mahāṙṣi wṛdđa,
ndan rakwa saṅkèŋ ƀagawān wasiṣṫa,
narèndra maswāgata sāṙjjawātwaŋ*

:1110:\:170:\:19:. kṣāntabya rānak mapa don mahāṙṣi,
ḍatĕŋ sĕḍĕŋ niŋ lara tan patambān,
saŋ paṇḍitātaḥ karaṇanya maṙyya,
praṣidđa śudđāmṛta saŋ munīndra*

<bramitākṣara> ⏑⏑– | ⏑– ⏑| ⏑⏑– | ⏑⏑⏓

:1111:\:171:\:1:. kṣama yogya dè saŋ ahulun mataña,
ri ḍatĕŋ ƀujaṅga haji riŋ nagara,
ƀagawān wasiṣṫa maṅutus maṛĕka,
tumĕkākĕnôcapan irè nṛpati*

:1112:\:171:\:2:. haji rakwa haywa kalaran dahatĕn,
puriḥ iŋ dadi n dadi kalotakĕna,
lara duhꝁa moǥa tumuwuḥ riŋ awak,
ya tikā prihĕn saŋ ahulun paḍĕmĕn*

:1113:\:171:\:3:. suraputrikā kĕta saŋ Indumatī,
suƀagèŋ triloka maṅaran hariṇī,
śuci rakwa janma nira śudđy anulus,
sira dèwatī niŋ araras pinuji*

:1114:\:171:\:4:. ri sĕḍĕŋ dwijaṙṣi tṛṇawindw atapa,
hana saṅśayè hyaŋ Amarèndra mulat,
I mahāpraƀāwa nira riŋ patapan,
tinahā nirāṅadĕha kèndran ira*

:1115:\:171:\:5:. Irikā ta rakwa sira saŋ hariṇī,
katuduḥ mamiǥnana tapāṅĕnĕsa,
I ḍataŋ nirèŋ patapan èpw aputĕk,
ƀagawān sirāṣĕgĕ sĕgĕḥ ya masiḥ*

:1116:\:171:\:6:. suraputrikāṅucapakĕn hyun ira,
maṛĕk iŋ dwijaṙṣi sĕḍĕŋ iŋ majapa,
Amahāywa kĕmbaŋ ira tan kasaha,
Atĕhĕṙ manaṅhuluha riŋ śayana*

<A> kind of kṛti ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏓

:1117:\:172:\:1:. mawuyuŋ dwijaṙṣi wĕkasan rumasa raṣani dè nirāṅucap,
tumuluy śināpa nira tan waluya muwaḥ i jöŋ surāđipa,
jĕnĕkèŋ manuṣyapada kèwala matĕmahā janma mānuṣa,
Ujaṙ iŋ wiśèṣapuruṣa pratiniyata tĕtĕpnya tan wuruŋ*

:1118:\:172:\:2:. I ḍawuḥ ni śāpa ƀagawān sira kapĕgan ikèpu kèraṅan,
Anaṅis nĕhĕṙ maṛĕk aminta tinurunan anugrahāṅĕdö,
ƀagawān mulat ri kawĕlas haṛĕp ira wĕkasan sirāwĕlas,
Ikaŋ antaśāpa sĕkaṙ iŋ sumanasa paṅanugrahèrika*

<bramitākṣara> ⏑⏑– | ⏑– ⏑| ⏑⏑– | ⏑⏑⏓

:1119:\:173:\:1:. Irikā n pĕjaḥ ta sira riŋ patapan,
tumuluy prakāśa dadi rājasutā,
I widaṙƀa maṙttyapada rājya nira,
kraŧakèśikèndra makawīja sira*

:1120:\:173:\:2:. pira taŋ tahun lawas irèŋ nagara,
mĕtu dèwatī nira n arūm rumara,
sĕḍĕŋ iŋ swayĕmbara kināṙyya nira,
naranāŧa kahyun ira nora muwaḥ*

:1121:\:173:\:3:. matutuṙ sirè sĕḍĕŋ ira n paniwi,
I narèndra riŋ surapada n patĕmu,
dumadak pwa saŋ praƀu hilaŋ rumuhun,
dadi rājaputra sira rājasutā*

:1122:\:173:\:4:. Akuṛĕn muwaḥ suꝁa tĕkèŋ karatun,
tĕka ŋ antaśāpa maṅutus muliha,
maluyè swajāti nira dèwasutā,
tumibā ŋ sĕkaṙ sumanasāmĕjahi*

:1123:\:173:\:5:. kaliṅanya saŋ praƀu hadè kalarā,
kĕna saŋ pĕjaḥ muliḥ iŋ Indrapada,
Apa tan wuruŋ haji matĕmwa muwaḥ,
kalawan sirèŋ amaraloka hĕlĕm*

:1124:\:173:\:6:. nya wuwus mahāṙṣy apitutuṙ i haji,
Ahĕbaŋ hĕbaŋ lara nirātĕlasan,
Umuliḥ mahāṙṣi tumuluy kalaran,
pitutuṙ nirè saŋ Aja rakwa tumūt*

<A> kind of/ Aṙdđasamacatuṣpadī,
– – ⏑| – – ⏑| ⏑– ⏑| – ­⏓
⏑– ⏑| – – ⏑| ⏑– ⏑| – ⏓

:1125:\:174:\:1:. sāmpun śawa śrīndumatī ƀinasmi,
murub siluṅluŋ nira ratnacètya,
maṅkin prapañca nṛĕpati wyamoha,
wwaluŋ tahun kāla nira n katiṅgal*

<Udgatawisama>,
⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓
– ⏑⏑| ⏑⏑⏑| ⏑– ⏑| ⏑⏓
⏑⏑– | ⏑– ⏑| ⏑⏑– | ⏑– ⏑| ⏓

:1126:\:175:\:1:. Irikā ta saŋ daśaraŧāṅadĕg anilihi kapraƀun haji,
budđi saŋ Aja suꝁa haṙṣa mulat,
I kasiṅha siṅhan ira digjayèŋ jagat*

:1127:\:175:\:2:. tadanantarèrika ta budđi saŋ Aja siwuhĕn sirālara,
monĕŋ i hayu saŋ aniṅgalakĕn,
muliḥ iŋ surālaya maluy surāpsarī*

<A> kind of/ Atiśakwarī ⏑⏑– | ⏑– ⏑| ⏑⏑– | ⏑⏑– | ⏑⏑­⏓

:1128:\:176:\:1:. hana tīṙŧa niṙmmala wĕkas niŋ anindyaśuci,
I patĕmwan iŋ suranadī kalawan sarayū,
naranāŧa kaṙwwa kawidoṣa pĕjaḥ lumabuḥ,
muliḥ iŋ surālayapadāntya pinaṅgiḥ ira*

:1129:\:176:\:2:. jayaluḥ dadi hyaŋ aṅaraŋ rumuhun katĕmu,
tumuluy kataṅgamaŋ anĕmbaḥ i jöŋ saŋ Aja,
Anaṅis nĕhĕṙ mulat i saŋ kawidoṣa maṛĕk,
Umucap lawasnya mapasaḥ mataṅis taṅisan*

:1130:\:176:\:3:. paramèśwarī haji sirāṅdadi dèwasutā,
surarājya nandanawanāꝁya katĕmwan ira,
pinĕkul pinaṅkwakĕn awèḥ pipi wèt niŋ unĕŋ,
Asalin śarīra paḍa māṙddawa rūpa nira*

:1131:\:176:\:4:. saŋ apiṇḍa puṣpa tamuyan ƀramarāṅaṛĕki,
kamatĕṅgĕṅĕn sira mulat ri papaṅgiḥ ira,
kadi tan patĕmwa muwaḥ iŋ paḍa sūkṣma pĕjaḥ,
maduluṙ taṅis wara waraḥ nira maṙmma dahat*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1132:\:177:\:1:. saŋ sākṣāt hurip i ṅhulun kawĕkas iŋ nagara ri sĕḍĕŋ i ṅhulun pĕjaḥ,
duhꝁantè ruhun i ṅhulun muliḥ iŋ Indrapada karaṇa niŋ lanānaṅis,
maṅkè n prāpta paran tĕmunta kaka dè ni kawĕlas aṛĕp i ṅhulun maṅö,
Aṅhiŋ luhku panuṅṣuṅaṅkwa tarimanta kaka wijil i rāga ni ṅhulun*

:1133:\:177:\:2:. Induŋ tan sipi kapwa göŋ i lara niŋ huwus atĕmu rinudđa niŋ wiđi,
saṅṣāraṅkw aṅajap tawaŋ karaṇa niŋ ḍatĕŋ i kita katalyan iŋ hayu,
ndan maṅkè n tĕka śūnyahasta yayi kèwala ḍatĕŋ aṅisapw aṅolakĕn,
Aṅhiŋ kūŋ uliḥ i ṅhulun saha taṅiskw asĕkĕl i hati māsku sanmatan*

:1134:\:177:\:3:. tonton ku n rumuhun pĕjaḥ karika hètu niŋ anĕmu laṙônĕŋ antya ya,
tontonĕn taṅan i ṅhulun ri kita yan panipati nĕhĕṙ aṅdĕlö mata,
mwaŋ tan kram waja ni ṅhulun kadi humèṙ kita masuṅa sĕpaḥ sakè waja,
milw ākuŋ tĕṅaḥ i ṅhulun kaka paṅa‌wruhana lagi kaluṅṣuran tapiḥ*

:1135:\:177:\:4:. hāḥ swāmiṅkw alawas dahat kita tan antuk iŋ amarapadāparan hinèr,
mūṙcꞓāpriḥ ṅwaŋ aṅantyakĕn ri ḍatĕṅanta tumutura ri līna ni ṅhulun,
tṛṣṇantè suꝁa niŋ hanèŋ kabinihajyan amuhara lalista ri ṅhulun,
dèṅkw ānaṙka ri tan tĕkanta tumuluy piliḥ ahaṛĕp i patya ni ṅhulun*

:1136:\:177:\:5:. Aṅkĕn rātri ri tambwaŋ iŋ wulan awā ṅhulun aṅaraŋ anaṅhulun puḍak,
dè ny ûnĕṅkwi i kitāṅutus taḍahasiḥ tumĕkakĕna taṅisku riŋ kulĕm,
kālaṅkyaŋ jarumankwa riŋ masa kapat ḍatĕṅa ri kita kāla niŋ ṛĕmĕŋ,
hèṙ hèṛĕn ri tĕkanta kèwala kitātiśaya kadi hinundaŋ iŋ patĕr*

:1137:\:177:\:6:. lwaḥ luḥ wāđaka ni ṅhulun dṛĕs i hilī nika kadi minahāmĕgat hawan,
wwat goṅgaṅnya gaḍuŋ murè sĕkaṙ ika mrik awaṅi sinaluṇḍiŋ iŋ puḍak,
luṅgaḥ niŋ katiraḥ lumuŋ pinakagĕgwan i tĕka niŋ aṅin kadīnayun,
Aṅlaṅwākĕn ululnya puṣpa winaṅun hinĕduk i hĕlaṙ iŋ mađubrata*

:1138:\:177:\:7:. ṅkāku n ton kakawinta riŋ wĕla wĕlaḥ paḍa paḍa tinatā limaŋ wiji,
wwantĕn ṣaṭpada kanyakānaṅis i saṇḍiŋ ika karaṇa ni ṅhulun mulat,
haṙṣaṅkw ānuculī talinya tumuluy kinisapu hiniḍĕp hiḍĕp kita,
tan pātmākw amacānaṅis katitisan luḥ araras ikaŋ akṣarāmanis*

<nawahaṙṣa> ⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

:1139:\:178:\:1:. saŋ apiṇḍa mađubrata taruṇa manĕhta sawaŋ salaga,
winaraŋ waraŋ iŋ masa kapat alaṅö kararas raraṣan,
Irikā ta tuwuhkw asana wawaŋ alum kita kāṙyy anaṅis,
maluyā sahanèŋ katiga kaka maran ṅwaŋ atĕmwa muwaḥ*

:1140:\:178:\:2:. kaka yan kita lūha niŋ amaca wilāpa suwal piniṅit,
tĕmahāṅkwa taṅisnya winuni sinamaṙ samaṙ iŋ kakawin,
yan adadyana kètaka kita tĕmahāṅkwa tulisnya ṭikā,
kaka dè ni laraṅkwa pinasahakĕn iŋ wiđi niṣkaraṇa*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1141:\:179:\:1:. ‌wruḥ kw ī tan wĕnaṅanta đāraka kumölakĕna lulut unĕṅta ri ṅhulun,
wwat niŋ lwaḥ luḥ ariṅguṅan hawana saŋ praƀu tumutuṙ i līna ni ṅhulun,
tiṅhaltè lara ni ṅhulun winaṅun akṣara raṣa kakawin pralāpita,
byaktādadyana luḥ tutuṙtta ri hatinta yak amaca ri lambaŋ i ṅhulun*

:1142:\:179:\:2:. saŋ kārī nagari ndi sihta winaliṅku tumuta saparanku tan saha,
ry antuk ni ṅhulun iŋ surālaya tĕwĕk niŋ anaṅis apasaḥ lawan kita,
kālanta n panulis karas mwaŋ aṅikiṙ tanaḥ i kuku ya konĕŋ i ṅhulun,
kāpan swāmi muwaḥ ṅhulun warahananta kakawin anĕhĕṙ pinaṅkwakĕn*

:1143:\:179:\:3:. lāwan pājara ni ṅhulun hana gaḍuŋ lumuŋ awaraḥ i tiṅkaḥ iŋ hĕnū,
makwèḥ luṅnya hanan paṅulwan aṅaloṙ hana lumuŋ aṅidul ya tan tutĕn,
wwantĕn luṅgaḥ ikāṅawètan amĕnĕṙ sĕkaṙ ika kadi kĕmbaŋ iŋ laṅit,
Aṅhiŋ tūtakĕnanta riŋ gagana nandanawana tinujunya nora lèn*

<giriṣa> ⏑⏑⏑| ⏑⏑⏑| – – – | – – ⏑| ⏑⏑⏑| ⏓

:1144:\:180:\:1:. yayi raṣa ni palambaṅtèki māṙ ṅhulun amaca,
muwaḥ inĕnahakĕnku ry uṅgwanyālawas alaṅö,
lumaku laku tumoliḥ rākantèbu karakĕtan,
pawaraḥ ika tinūtkwi induŋ maṅkè n tĕka ri kita*

:1145:\:180:\:2:. tarima yayi paṅolkw ī rakryan kuṅkw amaṛĕpĕhi,
syapa parana ni rāgaṅku n haṙṣaṅku katulaka,
hĕnĕṅakĕna taṅankw āmèt mèt moǥa kajĕnĕkan,
sapamalaku niŋ onĕŋ rakryan haywa pinihĕran*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1146:\:181:\:1:. rakryan haywa kitāṅhĕmū guyu nĕhĕṙ miṅay amiru mirū tapiḥ lukar,
ṛĕñcĕm twasku mulat raras paran ikā ṅaran ika lĕṅĕŋ aṅligā tĕṅaḥ,
ndan mogāṛĕṅu tan tulus waśa kita n paṅutu taṅan inambilan tapiḥ,
māskw akras karikā manis manis i dènta lumiriŋ anamaṙ linuṙwwakĕn*

<kilayu> Anĕḍĕŋ – – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓

:1147:\:182:\:1:. nāhan paṅucap ucap irèŋ taman sinĕlaṅan pṛĕman uwat iŋ akuŋ,
saswaṙgga paḍa suꝁa tumon i ramya ni papaṅgiḥ ira siliḥ asiḥ,
ṅūnī sĕḍĕŋ ira ratu cakrawaṙtti suꝁa niŋ ratu tinĕmu nira,
maṅkè n suꝁa riŋ amaraloka maṅdaśaguṇè suꝁa nira mawa rāt*

:1148:\:182:\:2:. riŋ nandanawana sira kaṙwwa raśmi niŋ asaṅgama hinaṛĕp ira,
riŋ pūṙṇnama mijil amaḍaŋ wulan sira marèŋ taman aṭika ṭikan,
riŋ swapna tuwi sira yayāmanĕḥ manĕhi rāga nira tan awanĕḥ,
kiṅkiŋ ni hati nira miniśra kāraṇa ni tuṅgal i turida nira*

:1149:\:182:\:3:. riŋ nandanawana wĕkas iŋ kaŧā sumanasāntaka riŋ aji raǥu,
pinrākṛta raṣa kakawin tinīṙŧakĕn i jöŋ nṛpati raṣa laṅö,
siḥ kāraṇa nira n anumāna mājara rikaŋ paṅikĕt amanisa,
śudđāmṛta waraḥ ira hètu niŋ kadi gaḍuŋ lumuŋ anĕmu kapat*

<jagadđita> – – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

:1150:\:183:\:1:. sāmpun kèkĕtan iŋ kaŧā sumanasāntaka winaṅun ahĕmbanan laṅö,
kāla śrīndumatī lawan saŋ Aja mantuk iŋ amarapadākuṛĕn muwaḥ,
yèki tambay ira mpu monaguṇa milw aṅikĕt ikĕt amaṙṇnana ŋ kaŧā,
ṅhiŋ śrī waṙṣajaya praṣidđa guru niŋ guru laǥu sira hantusāmuruk*

:1151:\:183:\:2:. dīṙǥāyuṣya janapriyā saŋ amacāmahiḍĕpakĕna saŋ haṛĕp ‌wruha,
niṙwwiǥnāstu saŋ aṅṛĕṅö sakahaṛĕp nira katĕkana moǥa sanmatan,
salwiṙ saŋ makapustaka ŋ sumanasāntaka kasihana dè narèśwara,
sidđi mpuṅkwi i garuŋ tirun saŋ anulis katĕkana sasināđya saŋ wiku*