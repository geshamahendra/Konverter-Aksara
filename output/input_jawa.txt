*Oṃ awiǥnamāstu*

<sragđarā>:1.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓ = 21

siṅgiḥ đyakṣêŋ kalaṅwan saŋ aṅawaki laṅö mūṙtti saŋ hyaŋ manoƀū,
pūjān riŋ puṣpa muṅgwiŋ sarasija gĕlarĕn muṣṭi niŋ kāmatantra,
maṅke caṇḍyā nirêŋ  ƀāṣa saꝑalakĕna yan dèwa niŋ kūŋ winimba,
Āpan riŋ niṣkalânaṅga kawuwusan ira n saŋ maṅö wri ŋ palambaŋ*

hyaŋ-hyaŋ niŋ kāṙttikâṅambĕki kawi kakawin riŋ pasiṙ paṙwwatârūm,
līlâdandan ǥanâpiṇḍa karas ira lĕṅö lwiṙ nika syuḥ kilatnya,
tansaḥ taŋ ciṇḍaga mrik tanaḥ ira n alaṅö maṙṇnana ŋ laṅwa-laṅwan,
gĕntĕṙ lagy-âṅatag ƀāwa nira n aṅikĕti ŋ twas niŋ onĕŋ tinambaŋ*

maṅgalyā ni ṅhulun đꜽṙyya sahaja makĕdö mrākrĕtā ŋ ƀomakāwya,
de niŋ siṅgiḥ mataŋnya n panulada kakawin ndān adoḥ yan paniṙwwa,
himpĕṙ wintaŋ lawan sūṙyya kĕta gati niki n taṇḍiṅĕn kāwidagđan,
Āpan taṇḍiŋ laṅö dūra n amalika karas yan kadohan tanaḥnya*

hyaŋ wiṣṇw-aṅjanma riŋ mađyapada makadadin śrī mahārāja krĕṣṇa,
mwaŋ saŋ hyaŋ bāsukī maṅkana dadi baladewâgraja śrī narendra,
kapwâgöŋ riŋ kaśaktin praƀawa nira dudug trus tĕkêŋ swaṙggaloka,
sākṣād āditya kĕmbaṙ sira taya dumĕlö de ni göŋ niŋ pratāpa*

sakweḥ niŋ śatru kāṅśādi saha bala hilaŋ de nirâlaḥ wiśīṙṇna,
swasŧa ŋ rāt ṅkā n suƀikṣâhayu sahana nikāŋ āśramâtiṅkaḥ akram,
sājñā saŋ mānu hetunya n apagĕḥ irikaŋ śāsanêŋ mānawādi,
māry-ambĕk crol ikaŋ duṣṭa sumiliḥ aharĕp muṅsirêŋ đaṙmmayukti*

maṅgĕḥ göŋ niŋ kaśaktin ri haji sama-sama mwaŋ mahāmeru riŋ twas,
kadyâḍaṅhan marêkaŋ triƀuwana winawêŋ hasta de śrī narendra,
towin sampūṙṇna śaktî sira matika dumeḥ wīṙyya lumrâniwāṙyya,
Āpan taŋ wīṙyya riŋ nīti sira kadi catussāgarâlaṅǥanīya*

ramyâtyantâhalĕp rājya nira ṅaran ikêŋ dwārawaty-âtiśoƀa,
Antuk niŋ hyaŋ paḍa bwat puji wijaḥ aturun kabwatan tan hanâsor,
bapranyâmâs lawan gopura maṇik inukiṙ prāṇa pūṙwwâpurâgo,
hetunya n swaṙgga riŋ meru linĕwiḥ ahajöŋ tan katon ṅke ri loka*

denya kweḥ niŋ karaŋ ratna saꝑala pakirim hyaŋ samudrê narendra,
prastāwanya n maṇik rāmya racana niŋ umaḥ mās parĕmpw-î hatĕpnya,
sambanđanya praśastêŋ ƀuwana halĕp ikaŋ rājya yâtyanta riŋ śrī,
Āpan saŋ hyaŋ đanendrâṅhudani ya rajaṭâṅkĕn pituŋ lek hudan mās*

riŋ kastrī-hajyan akweḥ grĕha kanaka kinoṙyyan maṇik padmarāga,
söŋ-söŋ nīŋ oṣađi byakta lumarap ahulap ƀāswarâṅĕṇḍĕp-ĕṇḍĕp,
towîki n teja niŋ ratna patiga sumĕnö nitya kīṙṇnê nataṙnya,
hetunya n tan pĕtĕŋ riŋ wĕṅi sumaji jugā pañjut iŋ kāla sore*

lāwan tāmanya makweḥ tuwu-tuwuhan ikâpādapâkambaŋ awwaḥ,
wwaḥ riŋ māsânurun rūm lĕṅĕŋ amisan apan tan hanâganti-ganti,
nityâṅjraḥ paṅkajanyêŋ  talaga pinatigêŋ candrakānta pradīpta,
wyaṙŧêkaŋ paṙwwata mwaŋ pasiṙ i hana nika n wāḥ laṅö rob kalaṅwan*

ṅkâṙṇnaḥ leṙ taŋ paṅastryānan alun-alun i heŋ bajralepanya ratna,
salwânīlâwaṅuntuṙ pinakasaƀa-saƀā saŋ watĕk yadw-asewa,ꦉ
kaywanyâneka tejanya ri kĕñaṙ i sĕnö niŋ maṇik ƀūṣaṇâƀra,
lagy-aṅde saṅśaya n wwantĕna rawi manusup nāgatêŋ rāhuwimba*

hīṅanya n sāri niŋ rājya tiki hana rikaŋ dwārawaty-adwitīya,
laṅgĕŋ kapwêki rāmyanya tuwi paḍa mahāmūlya kālanya makweḥ,
mambö ganđanya lumrâŋ asĕp asawaŋ aket mrik hrĕbuk tūt hawan göŋ,
daṙppêkāŋ atpadânatpada maṅusiṙ inak hetukanya n pĕnuḥ wwaŋ*

maṅkā krĕp niŋ grĕhâkaṇṭa sakuwu-sakuwū seriŋ iŋ rājyađāni,
denyâtiṅkaḥ mahantĕn ri lĕbuḥ ika lawan pañcuran wāṇḍirâgöŋ,
len tekaŋ bwat salö mwaŋ patani ri tĕpi niŋ māṙgga ramyâpapuṇyan,
muṅgwiŋ doḥ paṅhyaṅan śela tuwi katulajĕg caṇḍi kapwâpucak mās*

lwaḥ saṅkeŋ jro kaḍatwan hĕniŋ i bañu nikâdrĕs hilīnyâṅgaluntaŋ,
tañjuŋ wūṅw-âsanâśoka suraƀi kamuniŋ muṅgwi piṅgiṙ nikaŋ lwaḥ,
siṅgroŋ-siṅgroŋ ikā rantunan iŋ iwak ariŋ lālanâliṇḍuṅan wwad,
kĕmbaŋ laywan kahily-aṅduluṙ anak-anakan keṭakâṅumbaŋ-umbaŋ*

ndātan dwa n tan bĕsuṙ taŋ wwaŋ umulat irikā nyāsa makweḥ tinonton,
lyan tekaŋ lakwa-lakwan para ratu n umarĕk mwaŋ watĕk yođamantrī,
saṅkĕp saŋ wrĕṣṇi-wīṙ-ânđaka saha panĕṅĕṙ cūḍaratna pradīpta,
pantĕs-pantĕs rare saŋ yadukula winanîŋ praŋ sĕḍĕŋ daṙśśanīya*

sāmpun prāptâtatā riŋ wataṅan alun-alun mantri saŋ nāŧa krĕṣṇa,
sahyâgasyak magoṣṫy-âwĕtu guyu hana tâƀāwakâmiṇḍa-miṇḍa,
māry-âśabdârarĕm ḍyam ri wijil ira mahārāja saṅkeŋ kaḍatwan,
kewalyâkāra saŋ śrī nrĕpati winulatan tan wawaŋ yan panāntwa*

nantĕn tapwan masowe haji maṅuliḥ-uliḥ jag ḍatĕŋ saŋ mahāṙṣi,
saṅkeŋ swaṙggâduluṙ somya sira sama-samêŋ sidđi sīra n paḍa hyaŋ,
kagyat-gyat saŋ narendrâmulati muniwarâpan sawaŋ riŋ paṅipyan,
gorawy-atyanta saŋ ƀūpati karaṇa nira n tan paṅantî palaṅka*

nyā pwâŋ aṙgǥâtiśoƀânupama suci matis muṅgu riŋ kumƀa ratna,
yekā sāmpun panuṅsuŋ narapati ri mahāpaṇḍya tuṣṭa prahaṙṣa,
lāwan tekaŋ palaṅkâśayana ya humaḍaŋ saṅgrahê saŋ tapaswī,
rĕp-rĕp-rĕp-rĕp maluṅguḥ muniwara ri tĕlas Iŋ maśāntî narendra*

mojaṙ saŋ nāŧa ḍū ƀāgya tĕka muniwara prāpta riŋ deśa śūnya,
hopĕn tekaŋ purī yan gatarasa pinaran tan hanênuṅsiṙ-uṅsir,
maṅke n kambaḥ tĕkap saŋ prawara hana gamantanya maṅgiḥ pawitra,
Āpan saŋ paṇḍitâṅde hayu humilaṅakĕn kleśa niŋ janmaƀūmi*

Astam rānak mahāpaṇḍya kadi wihikan iŋ swaṙgga yan ton mahāṙṣi,
siṅgiḥ yan ƀāgyamanta ṅhulun apa ta kunaŋ kāṙyya riŋ pūṙwwajanma,
nityāśaṅkw-âmaṅun đaṙmma karika maṅipuk yajñā ṅūny-ânanĕm soŋ,
ndaḥ yeki n rakwa maṅke ꝑala nika ri ḍatĕŋ saŋ paṅĕmpwan para ṅke*

Om om om sājña saŋ śrī nrĕpati kudaŋ ike saṅhulun sidđayogī, 
maṅke n sāmpun katon byakta ri dadi ƀagawān weṣṇawa śrī narendra,
sakweḥ saŋ sidđayogīśwara kita śaraṇanyêki muṅgwiŋ swacitta,
Aṅhiŋ siḥta n sināđyâṅlĕpasakĕna sarāt riŋ padânindyajāti*

ḍū tan maṅkā pwa de saŋ yatiwara maṅucap ri ṅhulun hīnabudđi,
nantĕn denya ŋ warānugraha maṅudaŋ-ṅudaŋ saŋ mahaṙṣîŋ kadi ṅwaŋ,
ndañ jātinya n puriḥ saŋ sujana juga mahâṅastawâṅde prahaṙṣa,
lwiṙ prāptêŋ brahmaloka ṅwaŋ ahawana wuwus de mahāpaṇḍya mojar*

ndaḥ kṣāntabya ṅhulun toḥ sahuri taña ranak saŋ mahaṙṣî yatīndra,
ndy-ânuŋ saṅkan paran ndon saṅapa sira ṅaran saŋ yati ṅwaŋ turuŋ wruḥ,
nā liŋ saŋ nāŧa krĕṣṇâtaña wawaŋ awaraḥ don irê saŋ narendra,
siṅgiḥ-siṅgiḥ wuwustê kami laki majarê tiṅka-tiṅkaḥ mahāṙṣi*

ṅūni pwa ꝁyāti saŋ hyaŋ narahari makasāđyā kahaywān ikaŋ rāt,
pūjāƀyāsêŋ wiđi bwat krama sira satatâmrĕdđyakĕn śiṣyasaṅǥa,
nāhan saŋ paṇḍya śiṣyâtuha tinuhakĕn iŋ kahyaṅan de ƀaṭāra,
śudđasŧānâđika ndaḥ panĕmu nira mahāđyātmikâreḥ pralīna*

ndā ndā siṅgiḥ pwa yâtyanta halĕp ira huwus pūṙṇna riŋ jñānasanđi,
saṙwwajña mwaŋ tikāŋ aṣṭaguṇa paḍa hanê saŋ rĕsi byaktasidđa,
tĕkwan tekaŋ kamāhātmyan ira sama lawan hyaŋ prajāpaty-anindya,
niṙwiǥnâstu swaƀāwa ṅhaṅĕn-aṅĕn i sira n sāmpun iŋ waktraśoca*

nā liŋ saŋ paṇḍya tan len ṅaran ira ƀagawān aṅgirâtyantawāgmī,
saŋ sākṣāt hyaŋ wiđīśabda sakala ṅuniweḥ śāraṇêŋ ādikāwya,
riŋ kꜽśwaryan tanorâmaḍana sira yan iŋ saṙwwayogaprayoga,
śrīy ātmā śudđabudđi pratuhu-tuhu kawīndrâdi sidđāntaśāstra*

sāmpun teki n waraḥ ni ṅhulun i haji kunaŋ don mahaṙṣî narendra,
paṅrakṣantêŋ trilokôdasina nira ri saŋ nāŧa maṅke n para ṅke,
Atyantêŋ ƀūṙ ƀuwaḥ swaḥ kinawaśakĕn ikaŋ rākṣasâkweḥ prakīṙṇna,
wadwānyêŋ dānawânāma naraka pĕnuḥ iŋ dik-widik tan pahīṅan*

śīṙṇna ŋ swaṙggâlilaŋ taŋ patapan apan ikaŋ rākṣasâṅrampa-rampak,
luṅhā saŋ tāpasâtiṅgal alaradan adoḥ sāri-sāri n tinumpu,
len taŋ wāhwâṅlawan kapwa mati ginarabag kāsihan ya ŋ daridra,
waṅkaynyâṅlaḥ-laḥ iŋ maṇḍala saha daluwaŋ kaṇḍi-kaṇḍinya kontal*

tīḍak ḍīkötahui
<wikrĕti>:2.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

kunaŋ pwa haji tatwa saŋ naraka rĕṅwakĕna tiki tĕkap nareśwara,
ƀaṭāra hari padmayoni sira tâṅucap-ucap ulaḥ iŋ kadigjayan,
tanora liŋ irâmaḍāna ri kaśaktin ira pisaniṅū hana ŋ lĕwiḥ,
ya hetu nira māna kāṙyya nira liŋ nira sahana nikaŋ jagattraya*

sĕḍĕŋ nira magoṣṫi jag hana ta liṅga maṇik aṅadĕg iŋ pahīṅanan,
dawānya manĕhĕṙ katon dadi sirâṅliŋ apa tiki katon asamƀawa,
manaḥ nira wawaŋ tĕkânatapa liṅga wahu mayat ikaŋ taṅan kiwa,
Umiṇḍuhuṙ ikaŋ maṇik-sꝑaṭika-liṅga sadĕdĕg irikā n tiniṅhalan*

kapūhan aṅĕṭĕk ƀaṭāra maṅadĕg paḍa maṅayuhi puñcak iŋ maṇik,
samaṅkana tikaŋ maṇik makin umiṇḍuhuṙ amatĕṅaḥ iŋ naƀastala,
ya tâmaṅunakĕn gĕlĕŋ ri sira saŋ rwa mamariƀawa maṅdĕhâṅdĕdĕl,
paḍâṅgrĕgut añakra tan hana jugâmyati warayaŋ irâwaluy-waluy*

kaṅelan asuwe ƀaṭāra hari keśawa muwaḥ irikâṅdadak ƀawa,
nĕhĕṙ matĕmahan warāha sawukiṙ himawan iki sirânwab iŋ lĕmaḥ,
prayojana katĕmwa buṅkaḥ ikanaŋ maṇik ulaḥ-ulahĕn maran rĕbaḥ,
lĕpas tĕka ri soṙ kaḍāha sira tan palaca-laca wĕkas nikaŋ maṇik*

prajāpati sirâtemaḥ manuk uluŋ wĕkas anatap pucak nikaŋ maṇik,
huwus tĕka sirê kaḍāhaka nikê ruhuṙ ika binĕlaḥ nirêŋ hĕlar,
lĕpas pwa sira tan katon wĕkas ikaŋ maṇik aruhuṙ adoḥ samaṙ lĕyĕp,
tuhun bañu niŋ aṙṇnawânĕḍuni ƀūṙ ƀuwaḥ inusiṙ apan catuṙmmuꝁa*

kĕbĕk pwa kalĕbū taŋ aṇḍaƀuwanâṙṇnawa kadi muwahêka tuṅgala,
muwaḥ sahana saŋ hyaŋ aṅhyaṅi ƀaṭāra hari mari marūpa sūkara,
samantara ƀaṭāra wiṣṇu humĕnĕŋ pinĕkul ira juga ŋ jagattraya,
huwus pwa masamāđi pūṙṇna tikaŋ aṇḍaƀuwana kadi ṅūni tambayan*

manon ta sira dewatī hyaŋ ikanaŋ lĕmaḥ atiśaya riŋ guṇâhayu,
sahaṙṣa sira tan dwa sāhasa mamaṅkwakĕn anuculi sanđi niŋ tapiḥ,
kunaŋ pwa sira saŋ kinol nira ya tâkrak anaṅis anulak sirâkĕtĕr,
miṅe kawawa mūṙcꞓa melik i ƀaṭāra mituturi sira n warāhika*

Ilik nira wasunđarī mwaŋ iki rāga nira sira ƀaṭāra keśawa,
tinūt i paṅiḍam nirêŋ kṣitisuta ŋ rasatala pinakaṅgwan iŋ rare,
lawas nira wasunđarâmĕtĕṅakĕn tĕka tahun ika sewu tan kuraŋ,
mijil pwa tanayan ƀaṭāra mađusūđana yatika marūpa dānawa*

prajāpati sirâwĕlas maṅanumoda sira tĕhĕṙ aweḥ anugraha,
sirâṅarani riŋ rare si narakâstujaya wijaya liŋ nirâṅgamĕl,
rinatwakĕn irêka saŋ kṣitisuta pwa makahulun ikaŋ jagattraya,
ri göŋ i siḥ irêkihĕn kamalayoni karaṇa ni mahīsutâñjaya*

tĕlasnya n inanugrahan ciha-cihâpraṅa juga kaharĕpnya tan waneḥ,
mijil ta ya marêŋ samudra saha sañjata dinuluṙ ikaŋ balāsura,
manuṅgaŋ iŋ iwak liman wija-wijaḥ saha bala nika rāmya tūt hawan,
hanan jĕnĕk aliṅgiḥ iŋ karaŋ aṅuṅkuli halun i surud nikaŋ bañu*

ry-uliḥnya saka riŋ samudra tadanantara maṅaṅĕn-aṅĕn ta yâpraṅa,
đaneśwara sirêka liŋnya ya tĕkāna nagara nira rakwa rampasĕn,
Umaṅkat ahawan haṅin saha balanya kumukus aduluṙ mahānala,
tĕkâṅgĕsĕṅi rājya muntab i gĕlĕŋnya tinahĕn ika maṅkin ujwala*

katiṅgal ikanaŋ wimāna maṇipuṣpaka tĕkap ira saŋ đaneśwara,
ya tênalap ikaŋ mahīsuta manuṅgaŋ atĕhĕṙ umuliḥ sakeŋ raṇa,
Ikāŋ asurasaṅǥa yâṅadĕgakĕn kuṭa ni naraka muṅgu riŋ du lor,
Amumpunana paścimottara sadeśa baruṇa kalawan đanāđipa*

tĕlasnya magawe kuṭâdƀuta samaṅkana marawaśa riŋ tapowana,
nihan tiki nimitta saŋ rĕṣi samânasi pamahayu saŋ nareśwara,
narendra juga yântakā niŋ asurāđipa pawĕkas ira hyaŋ ôśwara,
mataŋnya n aṅusiṙ wĕlas ṅhulun i saŋ praƀu tumaḍaha ŋ āśrayê haji*

nahan wuwus i saŋ rĕṣi prawara nārada mawara-waraḥ ri saŋ praƀu,
watĕk rĕṣi kabeḥ sumöŋ ri muꝁa duhꝁa nira lumuḥ aṅĕmbĕŋ iŋ mata,
narendra wĕkasan tumuntĕn atiyatna maṅanumata don mahāyati,
mĕhaḥ sira mĕṅĕs wawaŋ wĕtu ni luḥ nira mamarĕṅi luḥ mahāmuni*

maśabda naranāŧa sis kadi linād hati ni ranak ira mpu maṅrĕṅö,
nihan ṅhulun atoha jīwita rumakṣa sahana-hana riŋ tapowana,
tuhun makasiluṅluṅa ŋ yaśa juga ṅhulun amahayu ƀūmimaṇḍala,
Anugraha mahāṙṣi ri ṅhulun acaṇḍya ri pagĕha nikaŋ jagadđita*

nda yêki sipi ƀāgya niŋ tapa suꝁa ṅhulun inuƀaya de nareśwara,
kunaŋ pwa mapa dāya saŋ praƀu mapêki hiṅĕt-iṅĕt i saŋ narāđipa,
kunĕŋ ri panukū mahīsuta marêŋ amarapura dumon sureśwara,
kĕnoḥ niki balanya hĕntyakĕna siŋ kawĕkas amariƀūta riŋ wiku*

syapêka hinutus narāđipa rumakṣa ri para rĕṣi riŋ himālaya,
kapagwakĕna tan hĕlĕm-hĕlĕmĕn āpan awĕdi sira riŋ balāsura,
kṣamākĕna marêki śabda niŋ aminta śaraṇa kadi tan paṅantyakĕn,
swaƀāwa nikaŋ āśrayâmicaraṇâśraya karĕs ika yâṅgrĕmĕt-grĕmĕt*

ya tôjaṙ ira saŋ rĕṣi prawara nārada wawaŋ asahuṙ nareśwara,
tatan sigi-sigin kunĕŋ wĕtu ni saṅhulun aṅutusa yogyarakṣakā,
hanêki pinakāgra niŋ swatanayêka gati niki tĕlas krĕtāyuđa,
lumakwa mara riŋ tapowana sumapwana ŋ asura sukĕt niŋ āśrama*

Anantara ḍatĕŋ ta sāmba humatuṙ dadi tinuduhakĕn ri saŋ rĕṣi,
sĕḍĕŋ wĕrĕ-wĕrĕḥ katon raras ira n lituhayu ya mawoṙ guṇâđika,
kapūhan aṅĕṭĕk mahāmuni mulat prasama tĕhĕṙ anaṙkka liŋ Ira,
nyamâŋ tapi-tapîŋ girī rumaras iŋ piṅulahana tumiṅhalê sira*

ri samparan iraŋ watĕk rĕṣi kabeḥ wihikana sira saŋ nrĕpātmaja,
tĕlas pinaripoṣitânarima nāna sira paḍa maśānti saŋ praƀu,
humantuk ahawan tawaŋ sira hanêŋ jalada jĕnĕk aṅöb samaṙ-samar,
hanan kadi wayaŋ katon kinĕliran puti-putiḥ adamaṙ traŋ iŋ rawi*

byatīta gati saŋ watĕk rĕṣi narendra sira tiki gumanti waṙṇnanĕn,
prayojana mahāṙṣi muṅgu ri manaḥ nira yatika hinöm nirâṅdadak,
saŋ udđawa sirâwuwus praƀu kĕnoḥ larisakĕna ŋ upāya de haji,
narendrasuta sāmba maṅkata lawan sakatuduha tumūta rakṣaka*

yadin tan alahâbwata ŋ musuḥ atambĕha hana juga mājarê haji,
watĕk yadu waneḥ muwaḥ tumuluṅê nrĕpasuta tumuluy riŋ āśrama,
kahinya n akĕḍik marêka bala niŋ naraka paḍa mareŋ kadewatan,
Alaḥnya niyatanya haywa kapalaŋ palĕkasa nira saŋ nrĕpātmaja*

kunaŋ hala nikiŋ hĕlĕm-hĕlĕma de narapati maṅupāya riŋ musuḥ,
hilaŋ yaśa narendra saŋ yati paḍâsasaran alaradan mareŋ waneḥ,
Ikaŋ musuḥ agöŋ ya donya tĕmahan milaṅakĕn i śarīra saŋ praƀu,
Apuy sumĕlap iŋ hatĕp ṅaran ikā hĕnĕṅakĕna gatinya de haji*

nihan paṅupamanya rakwa hana ta wwaŋ asawa-sawaḥ iŋ lĕmaḥ rĕnĕk,
saniścaya ta yêŋ parinya yan ahaywa maraṇa tuwi tan hanâṅapa,
hana pwa ri lĕmĕḥ nikâmatuna hetu ni dukut i sawaḥ nikâruhur,
Alit wĕtu nikaŋ pari n karahaban waliṅi ya hala niŋ palĕḥ-palĕḥ*

prakāśa mara kīṙtti saŋ praƀu tĕlas pinakasuluḥ ikaŋ prajāhita,
wulan-wulan iraŋ mahājana tanora lumĕwihana śoƀitâbuṅaḥ,
katon kalĕwihan rikânuꝁani saṅka ri wĕtu nikaŋ ambĕk uttama,
prihĕn tĕmĕn ikaŋ karakṣan ika de nrĕpati makaꝑalâŋ jagadđita*

rĕsĕp rasa ni śabda rakryan apatiḥ pinatiḥ ira narendra riŋ naya,
wĕtunya ŋ upapatti yukti ya ta muꝁya niŋ ayu niŋ upāya de haji,
manaḥ prawarawīra haṙṣa rumĕṅö wacana nira saŋ udđawêŋ saƀā,
hatuṙ salaga kāṅinan kapanasan sumĕkaṙ i tĕka niŋ hudan wĕṅi*

wawaŋ nrĕpati krĕṣṇa mantuk i dalĕm nagara ri parahasyan iŋ daṅū,
narendrasuta sāmba sāmpun aśilê harĕp ira pinapak wineḥ sĕpaḥ,
tĕñuḥ twas ira śīṙṇna rakwa dadi luḥ drawa ri mata nira n parambĕhan,
panampĕta nira n taṅis mara-maraḥ nrĕpasuta riy asiḥ nirâṅrĕsĕp*

tuhanku bapa tan sake lalis iki ṅhulun umutus i māsku riŋ ƀaya,
Asiḥku ri kitêki haywa ta kitânalaḥ-iḍĕp i sabudđya ni ṅhulun,
prasidđa hurip i ṅhulun kita mataŋnya kapan awĕnaṅâku niṣṫura,
kadigjayan ike katönku ri wĕkaṅkw-i saŋ anulus anĕmwa kapraƀun*

kita pwa hinarĕp-harĕpku śaraṇaṅkw-amagĕhakĕna đaṙmma ni ṅhulun,
t-akīṙtti t-aṅusiṙ guṇâđika tuhanku laki t-aṅipuk ambĕk iŋ jagat,
Ameta kajanapriyan ta kita wuṅsu hawana ni ḍatĕŋ nikaŋ hayu,
nihan ṅhulun acaṇḍya māsku saꝑalâṅusira pagĕha niŋ jagadđita*

lanâmala-malaṙ ṅhulun bapa manĕmwa ꝑala niŋ awĕkâdi śaktimān,
tan āri masamāđi riŋ rahina riŋ wĕṅi saha japa đīra subrata,
kitêki saŋ iniṣṭi niŋ twas i yayaḥta laki kĕkĕsakĕnta riŋ hati,
wĕlas larapan iŋ siḥ i ṅwaŋ awĕkâpunagi maharĕp iŋ tĕkêŋ paran*

pajātyan ira saŋ makānak ađimuꝁya pituhun iŋ anak maran suꝁa,
kaduhꝁan ira yan katona patita ŋ tanaya nira calānanêŋ sarāt,
kaduṙyyaśan ikaŋ maputra wiparīta kawĕdi nika yan pamīḍana,
halib halĕp irânaka pratitaƀakti magĕlĕm anĕnĕbw-amet guṇa*

hanêki pawaraḥ nirâdipuruṣâminĕkĕti riŋ ulaḥ mwaŋ iŋ gati,
yateka kinĕkĕsku riŋ twas abuṅaḥ makasuluḥ iŋ amet prayojana,
kapaṅgihan ikaŋ janottama wiśeṣa katĕwasa tĕkapnya tan hilaŋ,
maṇik-maṇik iŋ aṅgĕgö kira-kirâṅalahakĕna pataṇḍĕg iŋ musuḥ*

wĕka pwa saŋ aṅuṅsi haywa ni yayaḥ hyun ika ya ta kayuktyan iŋ wĕka,
gawe niŋ atuha pwa nitya gawayĕn ya makalarapana twaŋ iŋ bapa,
kadaŋ suꝁa tĕkapnya rakwa hiniḍĕpnya wariṅin i samīpa niŋ hĕnū,
dudū pamuji niŋ sarāt ri saguṇanya saꝑala pinalaṙ paṅöbana*

kalīṅa niŋ ujaṙ ku māsku saꝑala ṅwaŋ awĕka guṇawān sulakṣaṇa,
Ikaŋ ꝑala ri yajña sātus apitowi tan amaḍa kasoṙ ya de nikā,
putus niŋ atiƀāgyamanta sira saŋ pinituhu niŋ anak mapet hayu,
mataŋnya kamituhwa haywa ta manaḥta cala yaśani ta ṅhulun tuhan*

<jagadđita>:3.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

nā liŋ saŋ naranāŧa mojaṙ i narendratanaya mamanis wuwus nira,
saŋ sāmbâdara tan sahuṙ tuhun anĕmbaḥ amuhun iki rakwa maṅkata,
maṅkin sök hati saŋ narendra mamĕlas ry-anak ira wahu-wahwa maṅkana,
de niŋ siḥ pinĕgat mataŋnya n umilī bañu ni mata nira n hawan pipi*

ṅkānê jro nagarêki saŋ nrĕpasutâmuhuna tumama kaṙwwa pawwahan,
dewī jāmbawatī wawaŋ sira kataṅgama ri tĕka nareśwarātmaja,
haṙṣânantwa paran ta kāṙyya ni wĕkaṅku mapa kita diṅaryan aṅlawad,
maṅke n prāpta kitê ṅhulun kadi hañaṙ dinadak apa tikaŋ prayojana*

siṅgiḥ liŋ ra bibî ṅhulun bibi hajînutus ira naranāŧa maṅkata,
ndān ṅkānêŋ himawāntapaṙwwata tĕhĕṙ paramarĕṣi sirêka rakṣanĕn,
Agyêki ṅhulun induŋ oliha yaśânĕmuha kawijayan ṅwaŋ iŋ raṇa,
denyâsaṅwa pati ṅwaŋ amrihakĕn iŋ nrĕpati pamuhakêŋ hutaŋ hurip*

ndān amwīta lumampaha ṅwaŋ ibu hetu maṅuƀayahitâmbĕk i ṅhulun,
haywâśoka pajātyan iŋ pinakaputra panuluyana đaṙmma niŋ yayaḥ,
ṅhiŋ pintaṅkw-i panambĕhanta pawĕkas-wĕkas aṅinakanê twas i ṅhulun,
praŋ kahyunkw-ibu len kasiṅhan iŋ ayun pakahawan iy asiḥ nareśwara*

Ūḍū maṅkana kapwa māsku tak aweḥ ṅhulun i kita lumakwa mapraṅa,
Ewĕḥ riŋ giṇa śūra riŋ raṇa ṅaranya kahali-halin i ṅhulun tuhan,
Āpan maṙmma dahat ra reṇa ni wĕkaṅku mapa ta wĕnaṅanta taṅgwana,
t-aṅhera pwa huwus wĕkaṅku kita haywa mamituhu ri saŋ nareśwara*

wruḥ ta ṅwaŋ manahâṅgagap manaḥ i saŋ narapati tan asiḥ nirê ṅhulun,
maṅke wyakti ni tan harĕp nira nihan ta kita bapa kinon mareŋ musuḥ,
sis milw-ânaku tan sinanmata narendra kita bapa makebu ri ṅhulun,
Āpan ṅūni riris nirê ṅhulun agöŋ ḍumawuḥ ika tumus tĕkêŋ kita*

tan maṅkêki n ade manampĕtana kāṙyya paṅutus ira saŋ nareśwara,
Ājñā niŋ guru teki tan dadi linaṅǥanan ibu paṅatīta ri ṅhulun,
yadyan mātya sadenya kapwa saha ƀakti ri haji makasoṅa ni ṅhulun,
ƀāgyan yan mahurip siwil palaṙ anĕmwa wiƀawa siḥ i saŋ hyaŋ i ṅhulun*

saŋ kṣepanya lumampaha ṅhulun ameta hawana niŋ akīṙttya riŋ jagat,
tan saṅkeŋ pamihaŋ sahuṙkkw-i kita cihna niŋ aguṇa kasiṅhawikraman,
jāti kṣatriya tan panoliha kadaŋ kula bapa bibi yāwat iŋ raṇa,
kastutyan kajayan lawan suꝁa nikaŋ ƀuwana kaharĕp i ṅwaŋ amriha*

Om putrâpa liṅanya reṇa ni wĕkaṅku pasayut ika tan wĕnaŋ kĕdö,
ndā sāmpun mapa tôjaraṅku ri kitânaku hali-halinaṅku niŋ wĕka,
nāhan taŋ paṅanugrahaṅkw-i tanayan mami kawaca maṇiknya ƀāswara,
lāwan ƀūṣana saṙwwaratna jayaśatru ta kita bapa denya riŋ raṇa*

dewī maṙmma sirê narendrasuta sāmba kinawacan irêki hinyasan,
sakweḥ niŋ maṇiƀūṣaṇâṙjja kinĕnākĕn ira tĕhĕṙ i saŋ nrĕpātmaja,
tuṣṭâmbĕk nira saŋ narendradayitā mulati ŋ anak umaṅkatâpraṅa,
cĕt moǥâsemu rĕs tikaŋ twas anahā ŋ pati karaṇa ni luḥ nirômijil*

lamlam tan pawalĕṙ halĕp nrĕpatiputra sawaŋ ira tawaŋ tĕṅaḥ wĕṅi,
Aƀrâwā maṅĕḍap maṇik nira sawintaŋ apupul i hiriŋ nikaŋ laṅit,
len taŋ hintĕn irêŋ kapö kumĕñaṙ aṅgyat akilat ahulap tiniṅhalan,
sākṣād handaru teja niŋ kawaca ƀāswara lagi tinahā n panunwana*

ry-aṅkat saŋ nrĕpaputra saṅka ri dalĕm nagara dinuluṙ iŋ hulat maliŋ,
līlā tañ jriḥ i paṅhaḍaŋ niŋ akire turida nira n aliṇḍuṅañ crĕmin,
tan seṅĕḥ rinĕbut riŋ ambĕk iŋ akūŋ karĕsĕpana makolihê sira,
maṙmmâṅde kĕtĕṙ iŋ twas asriŋ awaluy liriŋ ira yan anambaṅi ŋ liriŋ*

ceṭī kāṙwwa tuhan mahâṅucap-ucap turida nika ri saŋ nrĕpātmaja,
muṅgwî saṇḍiŋ ikaŋ hawan ri haliwat nrĕpasuta sahajâmirĕṅwakĕn,
liŋnyântĕnku lĕwös laṅö saŋ asawaŋ wulan araras anūkṣmakĕn lulut,
rāmya ṅwaŋ tumutâṅduluṙ kadi wulañjaṙ aṅirim aṅĕnoḥ sumaṇḍiṅa*

saŋ luṅhâsiha de tuhanku bapa tiṅhali gati niŋ akūŋ kĕnêŋ unĕŋ,
toliḥ griŋnya kakiṅkiṅan karakĕtan siḥ aṅusapi ri luḥnya meḥ tibā,
haywânĕṅgaḥ iwĕḥ sinambat iŋ apinta śayana tuluṅĕnta riŋ jinĕm,
tambānanta tĕmĕn tiki n lara matanya kalilipĕn i māsku tan lipur*

tustus niŋ mađu sāri niŋ kusuma saŋ ḍinawuhan i manaḥta yak maṅö,
nityâwastu manis nirânalaga riŋ muꝁa tĕlas apĕnĕd sinukṣukan,
Alwaŋ kūŋ raras iŋ manumbĕṙ ahawañ jaruman ahurusan maweḥ ṭikā,
maṅke ṅwaŋ turidâlarônĕŋ iki hetu niŋ awaraḥ akon tumiṅhala*

nāntĕn teki hajöŋnya kāri riŋ asaṅwa kuŋ umulat i tapwan iŋ gati,
yan muṅgwiŋ kakawin manisnya pinakāntya mamutusi tĕkap Iŋ aṅrĕṅö,
kepwan rūmnya yan iŋ puḍak dadi hanêŋ karas ahawan i tuṅtuŋ iŋ tanaḥ,
rāhasyâƀaya niŋ rasanya saꝑalârasana tamakĕnêŋ pasaṅgaman*

nāhan liŋnya waneḥ dudū saŋ aṅaraŋ sumĕmu-sĕmu rĕṅūnya yan liriŋ,
riṅraŋ haṙṣa rimaŋ-rimaŋnya n alarâwiṅit aṅĕsaḥ awaṙṇna kasrĕpan,
maṙmmanya n paturū ya tânamara lĕŋlĕŋ arurub asanâhulĕs gaḍuŋ,
kady-âṅipya mareŋ smarālaya mahĕnwa lĕyĕp i kukus iŋ hrĕbuk miṅiŋ*

wwantĕn ƀrānta kĕdö manūtakĕn unĕŋnya karakĕtan aminta sanmata,
tamtam ry-ambĕk ikâṅajap midĕra riŋ wukiṙ amasaha kūŋnya riŋ pasir,
maṅkin lĕŋlĕŋ atön gĕrĕḥ raras i rūmnya n aṅidani laṅö nikaŋ rimaŋ,
jañjan citta niki n tan eṅĕt i sĕkaṙnya tan atutuṙ i luṅsuṙ iŋ gĕluŋ*

Akweḥ taŋ paricārikâmĕkulakĕn lulut ika ri nareśwarātmaja,
tuṅtuŋ niŋ turidanya rakwa riŋ awaknya sinahaja winiṅkis iŋ laṅö,
len kiṅkiŋ lara kūŋ maṅĕn-haṅĕn ikaŋ rĕṇa pamawan unĕŋ raras hati,
rĕs rūm-rūm i liriŋnya haṙṣa pamalanda nika winawanâmatan-matan*

sāmpun prāpta ri heŋ narendratanaya praṇata ri sira saŋ halāyuđa,
Amwīt maṅkata māṙ manāntwa mawĕlas ri sira tĕhĕṙ aweḥ warāyuđa,
ndā tapwan masuwe muwaḥ sira marê narapati harimūṙtti riŋ saƀā,
ndān amwīta muwaḥ lawan pinĕkĕtan gati nira hana riŋ himālaya*

ndān saŋ śrī nrĕpa krĕṣṇa māṙ hati nira n mulat iŋ anak umaṅkatâlaga,
waspâgātra dine hasiḥ nira sinambay anaku liŋ irâṅgamĕl taṅan,
maṙmmêŋ putra maśabda manda wĕkasan ta manaṅis asĕkĕl nareśwara,
ramyârūm karĕṅö kunĕŋ pĕyĕḥ ikaŋ swara kadi gĕrĕḥ iŋ labuḥ kapat*

ndā putraṅku suđīrakĕn sapaṅutusku dumamĕlakĕn iŋ prajāhita,
haywêwĕḥ pinakāśrayâmbĕk awilāsa ŋ amalaku parāśrayê kita,
jñānâkas puruṣottamanta makabudđi nira saŋ ađikārarakṣaka,
matyâmatya jayanta tan mupakarêŋ pinahayu nira wīra tan surud*

saŋ śūra pratisāra riŋ raṇa sirâpagĕḥ amagĕhi wīraśāsana,
tan pamƀagnakĕnêŋ harĕp-harĕp iŋ aty-amalaku śaraṇâtiduhꝁita,
siṅgiḥ janma wiśeṣa kapwa sira yogya pinaran inusiṙ niŋ atpada,
tuṅgal-tuṅgala kastawan prakaśitâđipati ṅaran ira ñ jayêŋ raṇa*

yan bwat kṣatriyađaṙmma niŋ yadukulâkral anuluṅi kahaywan iŋ prajā,
śūrâkol lĕṅĕn aṅhalaŋ-halaṅi śatru tĕka tan awĕdîŋ paraṅmuꝁa,
byaktābyakta kasiṅhan oliḥ anatap śiraḥ iŋ ari kapökan iŋ raŧa,
lagy-âśoca ri luḥ nikaŋ ǥariṇi niŋ musuḥ amalaku milwa patyana*

ndaḥ maṅke pwa kinonku n amrihakĕna ŋ para rĕṣi hĕlĕm iŋ himālaya,
haywâjīwita yadyapî ƀaya marê kapĕjaha tuwi haywa saṅśaya,
kastutyanta ꝑalanya göṅakĕna de niŋ aṅulati lĕkasta rakṣaka,
yeka kṣatriyađaṙmma tan dadi surud tumuluṅa ri saduhꝁa niŋ para*

jīwājīwa ni saŋ mahāpuruṣa donya dadaha ri kahaywan iŋ jagat,
kīṙttyākīṙttya ni saŋ huwus krĕtayaśâmuli-muliha wiśīṙṇna niŋ prajā,
đaṙmmāđaṙmma ri siŋ pinaṇḍita mahāṙdđika pinakapatīṙŧan iŋ sarāt,
putrāputra tumiṙwwa kāṙyya nira saŋ wwaŋ atuha laki yogya tūtakĕn*

yan wwaŋ śakti tan ahyun iŋ yaśa hade kinarajakĕna śakti riŋ para,
maṅkā wwaŋ mapirak yadin kapana tan pamirakana sarāt ya tan padon,
wyaṙŧa ŋ kāṙyya ya tan pakāṙyya hayu tan damĕlakĕna tĕkap mahājana,
tañ jīwān ika jīwa niŋ wimuꝁa riŋ hayu kadi-kadi jīwa niŋ kĕnas*

rwêkaŋ kāṙyya ri loka yogya gawayĕn kanĕkĕtakĕna yogya daṙśśanan,
nyā ŋ kāṙyyâđiparatra teki riŋ akāṙyya sĕḍĕŋ i kahananya sāđana,
mwaŋ kāṙyyâmuhara prasidđa hayu yêka katĕmu riŋ ihatra don ikā,
kāṙyyā kāṙyyakĕnanta kāṙyya saꝑalâmuhara kasuꝑalanta riŋ jagat*

saŋ niṣkāṙyya ri saŋ kṣinatriya tanora hinaliwatan i ṅhulun kabeḥ,
lāwan praŋ winuwus katönku ri kawiṣṭi niŋ apuliḥ i tandaŋ iŋ musuḥ,
kady-adyus curiganya kāmbulan amūk tĕhĕṙ amĕjahi śatru riŋ raṇa,
yekā wīṙyya ṅaranya riŋ raṇasaƀā muliḥ iniriŋ atampakan śiraḥ*

yatnêkī kita sātiruny-aku gumantyana n asuꝁa maran pwa yâbuṅaḥ,
pöŋ-pöŋ yowana śaktimanta kita saṅhulun anaku lĕwas paṅāśrayan,
śūrêŋ praŋ puriḥ iŋ prawīra tumulad guṇa ni yayaḥ ikâgawe suꝁa,
māry-âweha kaṅelanêŋ atuha kapwa kahalĕpa nikaŋ tĕkêŋ tĕkan*

wwantĕn śabda niraŋ rĕṣi prawara nārada ri kita rikāna keṅĕti,
tan wwaŋ len kita rakṣakā liŋ ira riŋ himagiri śaraṇā mahāyati,
nāhan taŋ laras uttamâtiśaya śakti nika ya ta pawehan i ṅhulun,
Om swasŧā tanayaṅku māsku jayaśatru ta kita bapa riŋ himālaya*

toḥ t-aṅkat hara pöṅakĕn hayu nikaŋ diwasa makaꝑalā ŋ kadigjayan,
nāhan liŋ nira nāŧa krĕṣṇa tumuluy nrĕpasuta n umusap ri jöŋ praƀu,
sāmpun maṅkana śīǥra yan wijil i heŋ sira katĕmu tikaŋ balāđika,
muṅgaḥ riŋ raŧa raktawaṙṇna sira dāruki pinakasurakṣa niŋ raŧa*

wwantĕn daṙśśaniyêŋ raras wwaŋ apaṅus prawala ṅaran ikaŋ kadaŋ haji,
Anwam pantĕs amaṅku pawwahan iraŋ nrĕpasuta manulus wicakṣaṇa,
towin wāhu đanuṙdđarâṅaji kalāǥawan ika ri nareśwarātmaja,
nāhan hetu nikā n tumūt aharĕp apraṅa lihatana de nrĕpātmaja*

maṅkat saŋ nrĕpaputra keriṅa sayođa nira paḍa wināni riŋ raṇa,
tan makweḥ dahatĕn limaŋ puluḥ ikaŋ prajurit iṅađisāđu nītiman,
saṅkĕp denya manuṅgaŋ iŋ raŧa samâṅhalĕpi kinawacan paḍâraras,
tan kantun ta rakeŋ juru dyaḥ aharan sahaja halĕp anuṅgaŋ iŋ raŧa*

lampaḥ niŋ raŧa rāmya riŋ lĕbuḥ atūt palipiran i harĕp nikaŋ tĕpas,
mambö wāluka denya keriṙ i siriṙ niŋ anila mapulaŋ lawan hrĕbuk,
paṅhrik niŋ kuda waṙṇna masyaŋ umarêŋ acala dumulurê nrĕpātmaja,
grit niŋ cakra nikaŋ raŧâsĕmu surak pinarĕṅan i gĕrĕḥ munî du lor*

māsa pwêka riris-riris halit awoṙ haṅin anirirakĕn sĕkaṙ lĕwas,
meǥâbāŋ mahirĕŋ waneḥ asĕmu riṅriŋ anawĕṅi hiriŋ nikaŋ laṅit,
kuntul möṙ aduluṙ ñamut-ñamut awaṙṇna mĕnuṙ aluñut iŋ gĕluŋ lukar,
mandrâlon kĕtĕṙ iŋ patĕṙ kadi taṅis niŋ ahayu kawĕkas hanêŋ jinĕm*

luṅhā sāmpun adoḥ huliḥ nrĕpatiputra humaliwat i deśa niŋ pura,
māṙggâgöŋ lĕmaḥ aṅgĕgĕṙ hawan irâgarihul i salĕsĕk nikaŋ watu,
tĕkwan koṅaŋ ikaŋ pasiṙ saƀa-saƀān ikaŋ aṅapi laṅö kasaṅhuban,
tuṅhā niŋ paraṅan lĕṅöŋ hana wuruŋ-wuruṅan niŋ atanaḥ karîŋ śilā*

paṇḍan raṅkaŋ atuntunan ri tĕpi niŋ pasiṙ asira-siran karaŋ liman,
kady-aṅlaṅhuy ariṅgĕkan ri tĕka niŋ bañu pasaŋ amatĕmwakĕn harus,
kĕmbaŋ laywan awoṙ karamkam apulaŋ lagi karawit i roknya karyakan,
Aṙjjā gātra nikaŋ puḍak-puḍak acihna kakawin iŋ akūŋ katuṅhapan*

strī wāhw-âdaluwaŋ tigaŋ siki kapaṅgiḥ anamun i parasnya riŋ pilis,
ndan rakwêka marâṅirim ri saŋ adihyaŋ amawa ri sakāpti saŋ pĕjaḥ,
tampiŋ siñjuŋ ikâraras jinamaṅan sahaja pasaji tiṅhal iŋ mulat,
byaṙ kĕbyaṙ siniriṙ-siriṙ niŋ aṅin edi kadi sĕmi pamiṅkisan puḍak*

Olaḥ niŋ  ṙyyak alumba-lumba maṅusiṙ paraŋ atĕpi guhā liwaŋ-liwuŋ,
lwiṙ kuṅkaŋ karĕṅö swaranya jĕmuṙ iŋ paraŋ anaragi mandra kāṅinan,
himpĕṙ hintĕn awoṙ pawal sira-siratnya ri papupul ikaŋ sahiŋ-sahiŋ,
kady-âpet kalaṅön katon uwuṙ-uwuṙ nika karakĕt i duṅhus iŋ karaŋ*

nūsânuṅgalakĕn laṅö lĕṅĕŋ ikâhyun anarukaha rāmya niŋ pasir,
ndan pakṣâmadanāśramêka rinĕgĕpnya n aṅusira parantya niŋ maṅö,
rĕp sūkṣmâhaliṅan limut kadi humötakĕn ika ri manaḥ niŋ aṅlĕṅöŋ,
cöt sidđy-âniluman katon kakĕñaran rawi lĕyĕp ajamaŋ kuwuŋ-kuwuŋ*

ṅkānêŋ lod hana ta plawā nikaŋ amañciŋ aparahu jukuŋ panuṅgalan,
rūpanyâputiḥ aṅhulap-hulap apan lumarap i larap iŋ wway iŋ tasik,
waṙṇnâpiṇḍa manuṅgaŋ iŋ kuda sumĕṅka tumurun i baṅĕt nikaŋ halun,
mumbul pwa ŋ gajamīna kāraṇa nikân paṅĕcĕpuk awĕlaḥ mareŋ tĕpi*

<śiꝁariṇī>:4.
⏑ – –| – – –| ⏑ ⏑ ⏑| ⏑ ⏑ –| – ⏑ ⏑| ⏑ ⏓ = 17

sawaŋ kanyā lwiṙ niŋ pasisiṙ i halintaŋ nrĕpasuta,
lĕṅöŋ waṙṇnanyâhyas mapata-patahan taŋ  ṙyyak alaṅö,
layaṙ niŋ baṇyāgânusu-nusu katon manda tan awās,
limut niŋ wway māwrâsĕmu-sĕmu pupuṙ piṅhay i pipi*

huwus luṅhâdoḥ saŋ nrĕpasuta tĕkêŋ wanwa masĕnĕt,
Alas loṙ kulwan wetan ika marĕnĕb tīṙŧa maparĕk,
pucaŋ mwaŋ nyū makrĕp walahaṙ ika tūbanya gumuruḥ,
makĕmpoŋ-kĕmpoŋ taŋ palu daluwaŋ asraŋ masawuran*

tĕṅaḥ ṅwe mantuk taŋ tuha buru paḍâṅliḥ kapanasan,
rare maṅhwan saṅkeŋ talaga saha kañcuṙ paḍa tĕlĕs,
kaki mpw-aṅhwan goḥ kapwa pijĕṙ anukĕt kāwanan aṅöb,
muliḥ maṙmmâmakpak maṅamĕṙ i sapinya n sapi ḍayaŋ*

Arāṙyyan saŋ nāŧātmaja sakarĕŋ iŋ wāṇḍirataru,
Aliṅgiḥ riŋ watw-aṙjja śumayana kāliḥ pamucaṅan,
tinaṅkil de niŋ ƀrĕtya nira tan adoḥ rāki sahaja,
tĕkânāntwā maswāgata tĕhĕṙ asucy-âsaji taḍaḥ*

rarânonton-nonton wija-wijaḥ arampak paḍa rara,
girahyāsĕn de saŋ lituhayu magupyan ḍara-ḍaran,
guyunyâsriŋ peda n saputi ri kĕmulnyâyat-ayatan,
Ade liŋnya n sinyaŋ muliha pijĕṙ ahyun salaḥ iḍĕp*

lumiṅsiṙ saŋ hyaŋ we nrĕpasuta n umaṅkat sira muwaḥ,
matūt rimbaŋ niŋ paṙwwata dinuluṙ iŋ rĕm saha riris,
maṅö de ny-ambö niŋ kusuma tahĕn aṙwwan ḍara-ḍaran,
lĕṅöŋ līlânon luṅluṅan aṅĕliḥ eñjuḥ kapawanan*

bagañjiŋ riñcuŋ sāk lĕwas atuha sāmpun karayapan,
Aṅantî tuṅhā niŋ paraṅan aṅuṅaŋ groŋ wway adalĕm,
kalusyan tambiŋ runtuḥ i hatĕp ikâwaṙṇna kawudan,
manambiŋ-nambiŋ lwiṙ mayat alabuhêŋ roŋ ahañutan*

ri himbaŋ-himbaŋ niŋ giriwana hanâśoka marĕnĕb,
I soṙ kĕmbaŋ laywan sĕpaḥ agĕnĕt iŋ watw-aṅalasa,
winaṅwaŋ-waṅwaŋ rantunaniŋ ahañaŋ wāhw-iṅalapan,
paṅādeśā sambat kawĕkas i lawö niŋ puḍak arūm*

hanêki n kaṙwwêstrī wĕḍihan ika ragyan wahu lĕsĕḥ,
rabinyâdodot jiṅga sinuhun iki n mesi kapipi,
piliḥ mantuk saṅkeŋ sawuŋ ika rarasnyâjĕnu hijo,
mucap mantunyâmwaŋ panaṅis i putunya n pakilayū*

hana wwaŋ pat-pat wijy-aduluṙ apayuŋ tekaŋ i harĕp,
tikaŋ muṅgwî wuntat mamiku-mikul abwat bari-bari,
piliḥ waṙggêbu mwaŋ sakari kaminīnta pwa marikā,
Ulaḥ ḍaŋ hyaŋ saŋ nāyaka cinaritanya n kapanasan*

trĕbis wiṣṭi lwiṙ niŋ kahawan asamīpâlas alaṅö,
paraŋ groŋ-groŋ roŋ niŋ juraŋ i hiriṅanyâmuwuhi rĕs,
gaḍuŋ moṇḍuŋ mĕṇḍuḥ siluk ika suganđâṅrarasakĕn,
kapantĕsnya sŧānā niŋ amawa tanaḥ kaṙwwa lĕpihan*

Arimbit kambaŋ rimbaŋ iŋ acala rūmnyâmuwuhi kūŋ,
sahaṙṣânāntwêkiŋ prawala ri siraŋ krĕṣṇatanaya,
tuhan rakryan tonton ta raras i kucup niŋ tarahudan,
sawaŋ hastā niŋ stry-âlurus akupik aṅgyat manuduhi*

hyasan ṅgānyêkiŋ paṙwwata ya pinakendaḥ dalan ikā,
kasinyâsukṣuk riŋ tapakan apĕnĕd sāmpun arata,
dukut riŋ sĕṅkan lwiṙ lilit agĕnĕt awyaŋ mĕtu wuruŋ,
tuhun kambaŋ laywan paṅisi ni rarasnya n winulatan*

liraŋ ramyâjaṅjaŋ pinanuliṅakĕn de nikaŋ ĕpiŋ,
pakis dadw-ānwam siñjaŋ ika sĕkaṙ iŋ jaṅga manĕḍĕŋ,
mariṅgū-riṅgū kāṅinan aṅucapit ronya maṅawe,
kusuḥ niŋ wwe ri jro juraŋ iki n arĕs yâkĕrĕcĕkan*

taṅeḥ yan waṙṇnan rāmya nika bapa sāmpun kulĕm usĕn,
ndi tekânuŋ yogya n pakulĕmana maṅke n lihatana,
sawātan lāwan pājaran aŧawa yan wanwa karika,
sakahyun rakryan paṅhinĕpana paḍârĕmƀa niyata*

nahan liŋ rākī saŋ prawala matañê saŋ nrĕpasuta,
sumĕṅkā rakwêŋ āśrama manaḥ iraŋ krĕṣṇatanaya,
na hetunya n tan lālana lari nikaŋ syandana kabeḥ,
kalalwan wanwâkweḥ pira-pira kunaŋ pāṙśśwa kahawan*

tumuṅgaŋ śꜽla hyaŋ dinakara sumöŋ manda tan awās,
limut muṅgwīŋ agrâraras asĕmu soṅsoŋ dadu bañu,
muni ŋ cuṅgereret lyan ĕpiŋ araras mwaŋ hayam alas,
kidaŋ śīǥrâmaṅsul mawaraḥ i kaki hyaŋ matamuyan*

kapaṅgiḥ tekaŋ Āśrama rinacanêŋ saṙwwakusuma,
lĕṅöŋ nyāsanyâwaṙṇna kula-kula niŋ swaṙgga manurun,
huwus labđajñāna hyaŋ atuha nimittanya n ahalĕp,
pĕnuḥ makweḥ taŋ śiṣya ra tapa dudū saŋ kili-kili*

kaki hyaŋ kagyāt-gyāt ri ḍatĕŋ ira saŋ krĕṣṇatanaya,
nini hyaŋ kapwâgyâgarawalan anonton wahu-wahun,
wijaḥ saŋ tāpâhyun wruha tĕhĕṙ adan bāhiri mijil,
wawaŋ tiṅhalnyâtön linawanan atiṅgal kawiratin*

kunaŋ sakweḥ niŋ ƀrĕtya winani paḍâṅanti ri yawa,
madum ṅgwan kapwâhuṙ-huran iki n asaṇḍiŋ lwaḥ alaṅö,
hanâṅheṙ-heṙ iŋ bwat kamala maṅĕnĕs yañ jalawura,
marūm lwiṙ saŋ wikw-iŋ tulis arĕja piṇḍâsĕgĕ-sĕgĕḥ*

tĕlas prāptê jro maṇḍala patamuyan krĕṣṇatanaya,
ndatan kantun rāki prawala ṅuniweḥ rāki sahaja,
mijil kāliḥ strī hyaŋ matuha marĕk aswāgata sira,
Arūm de niŋ mojāṙ amuhara suꝁâṅimbuhi pĕnĕd*

nda ƀāgyâṅlīlā saŋ nrĕpasuta mareŋ śūnya patapan,
paran don prāpta ṅke kita bapa diṅaryan mahas-ahas,
kawuntĕn kapwâsañjata paḍa masimpĕn linihatan,
kasihyun t-âjaṙ yan kita laki wiśeṣātmaja haji*

malĕs mojaṙ saŋ krĕṣṇatanaya mapet śabdaracana,
kĕnoḥ liŋ saŋ paṇḍyâtaña ri kami līlā n mahas-ahas,
kinonkon saŋ śrī ƀūpati tiki ranak saŋ yatiwara,
rumakṣê saŋ muṅgwiŋ himagiri nanā de niŋ asura*

kunĕŋ nyāpan ratryâṅhinĕpa ta ranak saŋ muniwara,
tamolahkw-iŋ deyâmriha tuhun iŋ eñjaŋ lumarisa,
kamāhātmyan saŋ paṇḍita masiha ri twas niŋ umara,
sumewa jñāna hyaŋ matuha śaraṇaṅkw-iŋ kasugatin*

Asowe saŋ sāmbâwacana sakamantyan kulĕm usĕn,
Ikaŋ sanđyā sāmpun marahup asalin ƀūṣaṇa sira,
masaŋ we tistis yeka n inaturakĕn pwa ŋ kilaŋ arūm,
muliḥ kāliḥ strī hyaŋ matuha kari tekā nrĕpasuta*

wulan piŋ nĕm riŋ kāṙttika kahatuṙ aṅde turida kūŋ,
sahaṙṣâsyaŋ rowaŋ nini tapi marâṅdon amĕŋ-amĕŋ,
kunĕŋnyê saŋ sāmbâṅawaśakĕn arĕpnyêŋ hati pinĕm,
Uḍū saŋ tāmuy liŋ niki n api kasaṇḍuŋ mapi gigir*

hanâtaṇḍak ramyâṅiduṅakĕn unĕŋnya n karakĕtan,
karaśmin saŋ krĕṣṇātmaja rinacanêŋ gīta winuwus,
si tan seṅĕḥ liŋnya ndi n aluluta saŋ kāṙyya luluta,
sawet niŋ göŋ haṙṣâkĕtĕb anĕmu laky-an paṅuruhi*

dudū taŋ kily-âjoŋ sumalini laranya n paḍa wagĕd,
nahan liŋnya ṅwaŋ teki sihana gati ṅwaŋ mara-mara,
waneḥ liŋnya ṅwaŋ sîki ya lagi tibêŋ saŋ wahu tĕka,
ndi donya n tak mājaṙ ya si wahu tĕka ndak pĕkul iki*

waneḥ ramyâpetpetan aṅĕnĕs apet uṅgwan asĕnĕt,
hanâmbĕknya n prāptêŋ nrĕpasuta mamintâkalihana,
mijil timpaŋ-timpaŋ lagi ḍara-ḍaran badđa katiliŋ,
wuwusnyâswī kanyâku haḍaṅi kakuŋ saŋ wahu tĕka*

hanêki n kily-âjaṅjaŋ anahĕn ulaḥ niŋ kararayan,
sumimbiŋ budđinyâtatasa lumihat riŋ lituhayu,
raras niŋ wwaŋ sawwaŋ cinarita nikêŋ goṣṫi pinaran,
Ahal tībrâjaṙnyâṅrasani puput iŋ kāṙyya tan asiḥ*

kaki hyaŋ ramyâgoṣṫi kalĕṅĕṅan iŋ deśa kayaśan,
Anaṇḍaŋ twak muṅgwiŋ sujaŋ apĕnĕd antuk niŋ anasi,
manis niŋ ƀāṣa mwaŋ kiduŋ ika samitrâraras arūm,
kahĕnti ŋ lek denyâṅhĕla-hĕla lĕṅöŋ niŋ sakalaṅön*

<Aśwalalita>:5.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 23

wuwusĕn ikaŋ balâṅinĕp i heŋ paḍâṅinum arāmya-rāmyan aṅiduŋ,
lĕṅĕŋ asuluḥ pĕtuŋ sinib iki n dudū suꝁa-suꝁan ya rakwa sajuru,
balĕman agöŋ panunwan iki n ambayas huraŋ uliḥ nikâṅdadak amet,
bari-bari tambu-tambul iki tan pĕgat jaru-jaruḥ nikâwĕtu laṅö*

hana ta ya tuṅgak iŋ wwaŋ aṅinum bĕtaḥ linarikan muwaḥ tan akalib,
titiṙ arĕhak mariṅguhan aṅantuk asriŋ anĕpak pupūnya n aṅucap,
maṅabuk amaḥ praṅĕn wuwus ikā n musap tatu nikê lĕṅĕnya n akihal,
karaṇa nikâkrak iŋ paṅinuman ndi tā liŋ ika n aprĕgas riŋ alariḥ*

hana maṅĕnĕs ri soṙ nikaŋ aśoka lālana samitra yâṅucap-ucap,
kucu-kucu lot ginanti cinucupnya wet nika ri tuṅgal iŋ manaḥ anūt,
sumari magoṣṫi sewaka nikâmalaṙ kahulunan lanâtapa-tapan,
hayam-ayamanya lāgi winuwus nikânahura siḥ ri saŋ nrĕpasuta*

hana maṅucap lĕkasnya n awijil pirak saha guyunya kaṙkkaśa pacĕḥ,
liŋ ika mĕṅĕn-mĕṅĕn kawilĕt ambĕk ewĕha lawan turuŋ tama rusit,
hana kagiṇaṅku yan pagĕha de ni keñ juru kacidra den kawĕkasan,
Amawa tulis rahadyan aku yan paṅĕṇḍĕka ri donku sidđa manahur*

yatika tĕwĕknya deñ juru sirâmrĕpêry-aku wulat nikâsuma habot,
miṅay ikahĕn sinĕṅgaḥ amiraḥ ḍaḍanya sinapaṅku tan panahuri,
cinulu-culuḥku maṅkin abutĕŋ  lanâṅucap asiṇḍi liŋnya n amisuḥ,
pinihanan i ṅhulun pwa satĕṅaḥ cakĕt mĕtu guyunya māri marĕṅū*

malĕs awaraḥ ta rowaŋ ika liŋ nikâku bi hañaṙ ḍatĕŋ mamĕŋ-amĕŋ,
Amilaṅa wāni donku kahaḍaŋ hanêky-atukaṙ iŋ hawan paḍa wani,
ndan i haliwatkw-anĕṅgaḥ aliwat nikêry-aku tĕhĕṙ ta yâmisu-misuḥ,
tan uƀaya tâku denya tak alakw-analyani riyânahuṙ tĕlu wĕlas*

nahan ujaṙ iŋ balâṅucap-ucap dudū taŋ aturū makĕg masahuran,
lawan ika paṅhawinya paḍa tan hanâṅliliṙ apan kaṅelan aḍarat,
tĕhĕṙ anawĕṅyakĕn turuŋ ataṅhi maṅhwab iri lĕt nikâsriŋ anitir,
wĕkasan ataṅhy-adandan ahulĕs hiḍĕpnya makĕcap tiki n kapacirit*

tiḍak ḍikĕtāhui
<krĕti>:6.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 20

rahinâwa waspada patiṅkaḥ i kayu ri sare nikaŋ gĕgĕr,
pacakiṅkuk iŋ bakikuk aṅlawani gaguŋ i piṅgiṙ iŋ juraŋ,
gumarañjaŋ iŋ bañu sakeŋ paruŋ aṅawara kuṅkaŋ iŋ juraŋ,
Irikā nini hyaŋ awuṅū dadakan inatag iŋ hayam halas*

naranāŧaputra wara sāmba maśila ri harĕp mahāyati,
winaraḥ sirêŋ karaṇa yajña n ulaha niŋ akīṙtti riŋ raṇa,
mwaŋ ikaŋ prayojana niŋ abrata manusup ameta pājaran,
niyatanya tuṅgal inusiṙ hiwag ika mapalenan iŋ hawan*

ri tĕlas nirâmuhun umaṅkata lumaku tikaŋ raŧâgĕlis,
palapat hañaṙ kajawuhan hawan ira sumare sakeŋ gĕgĕr,
pagagan katon kakĕliran limut awayaŋ ulaḥ nikaŋ pisaŋ,
wwaŋ amet gaṅan lĕṅĕŋ abaṇḍuŋ aṅiduŋ alaṅö lanâmacĕḥ*

haraṇan kapaṅgiḥ asawe mawilĕt alĕsu śīṙṇna riŋ wana,
lumale suḍanya marĕk iŋ kalak asĕkaṙ aket lawan karuk,
kucup iŋ sĕkaṙ lĕmaḥ i soṙ asĕmu taji tajĕm sinuṅgakĕn,
kadi mutyahāra kasawuṙ titis i hĕbun i tuṅtuŋ iŋ dukut*

patapan hañaṙ tarukan iŋ kajĕnĕkan amagantakĕn laṅö,
putus iŋ kalaṅwan aṅaliḥ ƀramara nika ri sāri niŋ wuṅū,
ḍatĕŋ iŋ riris kadi sinuṅsuŋ i guyu ni sĕkaṙnya riŋ natar,
Asĕgĕḥ katon kucup ikaŋ bakuŋ irika maṅañjalîŋ tamuy*

hana bañw-inuttama kapaṅgiḥ apĕnĕd ahĕniŋ sakeŋ wukir,
pinaran patīṙŧan ira saŋ sujana tuwi lanā n acaṅkrama,
Aḍake bañunya kahalintaṅan awilĕt ikaŋ kataŋ-kataŋ,
watu luṅka-luṅka ri pĕluknya lagi makaparanti niŋ maṅö*

sumiriṙ tikaŋ haṅin alon makin aṅinaki citta niŋ mahas,
Amuluŋ-muluŋ hrĕbuk arūm ƀramara kadi tĕkâpasaṙ-pasar,
rumarab-rarab kadi pupuṙ lutuṙ anamaṙ i ganđa niŋ gĕluŋ,
sahajâmahā mituturi ŋ rimaŋ alulut i rūm-rum iŋ pipi*

hana wanwa śudđa sipi rāmya nika janapadâtiśoƀita,
riŋ anaṙŧa nāma niki kaprakaśita paran iŋ wwaŋ aṅlĕṅöŋ,
ri pasiṙnya paṇḍan apuḍak saꝑala kumasut iŋ karaŋ liman,
Ađikāra niŋ kalĕṅĕṅan linayaran iŋ aƀāṇḍa ƀāṣita*

hujuŋ iŋ karaŋ sumiraŋ iŋ pasisi hawan iŋ aṅhuwus-huwus,
kadi kampira ŋ tirisan iŋ lumaris ahañutan tĕlas hilaŋ,
lwaḥ i tīra tan lumaris iŋ muꝁa mahiwagakĕn susuk-susuk,
śawa niŋ maṅö saha laras kusuma wĕkas ikânusup-nusup*

Anĕḍĕk patiṅhalan ikaŋ jalađi riŋ anĕkâ kasaŋ carik,
tan apujy-anajyakĕn ikaŋ sarasi saha lawan huraŋ tanaḥ,
riŋ awaṙgga rūmnya karikā tan asĕgĕha tĕmĕn pananmata,
riŋ ahimya-himyan iki len kawi paḍa mapasuṅsuṅan hañaŋ*

katĕkāna rāmya riŋ añaṙ palabuhan alaṅö tiniṅhalan,
ri pĕkĕnya kambaḥ asarik racana ni pajajaṙnya len tĕpas,
warugâruhuṙ paṅuṅaṅañ jinamanikan i luṅgaḥ iŋ gaḍuŋ,
pamalantĕnanya karĕṅö swara ni palu nikâṅiriŋ kiduŋ*

kahatuṙ manis pĕkĕn ikâtiśaya suꝁa ḍatĕŋ nrĕpātmaja,
Atihaŋ-tihaŋ tarima têkiŋ amalija lulut paḍâhajöŋ,
Amuraḥ liriŋnya tinawākĕn ika ri haliwat nrĕpātmaja,
Irikā n katon kupa-kupaŋnya saha jaja sajöŋnya pintanĕn*

masuhun-suhun sĕkaṙ ikaŋ parawan ajaja kūŋnya kaṅlihan,
mawade hayunya ri harĕpnya hañaṅĕn ira saŋ nrĕpātmaja,
mwaŋ apaṅkwa-paṅkwana tĕṅaḥnya maṅusira tĕwas karāsikan,
lalu kāsihanya tuna kūŋnya manaḍaḥ-asihêŋ kuraŋ wĕlas*

haliwat nirêrikaŋ anaṙŧa pira-pira kadoḥ nira n huwus,
Aṅawinđyapaṙwwata ri pāṙśśwa nika hawan irâmuraŋ-muraŋ,
milu duhꝁa budđi nira de ni gatarasa nikā n kuraŋ tahĕn,
kadi melikêki riŋ apan sira mulati tĕgal nikâpaḍaŋ*

pakulan-kulan pasanakan kaludan ika samâṅhapit raras,
rwi sisiṙ pilaŋ rukĕm aṅap lumaru-laru sĕwönya riŋ sapāŋ,
kasine lĕwas kapanasan tĕlas akuniŋ i saṇḍiŋ iŋ hawan,
Aṅalas manis gula gumantuŋ ika tinĕmu niŋ mahas maṅö*

lumalay-lalay galiŋ ikânwam asuluṙ aṅayuḥ tahĕn ragas,
wruḥ ataṅkil iŋ lĕbak ikaŋ mata-mata kulumâṅuṅaŋ tawaŋ,
kalawan gaḍuŋnya sumĕkaṙ-mĕkaṙ ika kadi pahyas iŋ maṅö,
Umaḥ iŋ maƀaṇḍagiṇa paṇḍan ika ri baciṅaḥnya sök pacĕḥ*

lumaris muwaḥ nrĕpasutê hayunan ira ri mađya niŋ tĕgal,
rĕmĕŋ aṅdadak truḥ awĕlas ri gati nira n aṅölakĕn panas,
pawanâṅiriŋ miriṙ alon maṅatĕrakĕn i saŋ nrĕpātmaja,
gĕrĕḥ aṅhiṅöt-iṅĕti riŋ hawan ika dug aganti riŋ tĕgal*

gunuŋ ojayan wahu katon awuk-awuk aṅawuṙ sakeŋ adoḥ,
kadi kahyaṅan paṅalusan hyaŋ atanu kalaṅönya tan sipi,
Aruhuṙ lĕyĕp lwiṙ ilaŋ iŋ jalađara riŋ anūtakĕn laṅö,
paran iŋ limut gati nikâpatitisan iŋ ĕbun sakeŋ tawaŋ*

hiriŋ iŋ laṅit pili-piliḥ lalayan ira ƀaṭāra manmaŧa,
matulis laṅö ni jaladanya winĕtu-wĕtu niŋ samīraṇa,
I ruhuṙnya teja mawĕnĕs kinĕñarakĕn i polaḥ iŋ kilat,
wukiṙ ojayan kalimutan lĕyĕp asĕmu tulis hañaṙ lutur*

Anuluy lari nrĕpatiputra sira wahu sumĕṅka riŋ wukir,
kahiriŋ-hiriŋ lari nikaŋ raŧa ri hiriṅan iŋ gĕgĕṙ-gĕgĕr,
Irikaŋ juraŋ hana ta wuṅkuk akaramas amaṅkuk iŋ śilā,
kadi tiṅkaḥ iŋ susuḥ aneŋ watu maṅariŋ-ariŋ sakeŋ bañu*

Aliwat  nrĕpātmaja riŋ ojayan alaris ikaŋ raŧâgêlis,
Aniraŋ ri yātragiri rîmbaŋ ika hawan irâmuraŋ-muraŋ,
Agĕlaṙ tikaŋ wrĕṣaƀa hinwan iriya maduluṙ yaŧāsuꝁa,
tan awĕdy-anon gaja-turaṅga-raŧa paḍa lumakw-arampakan*

lwaḥ ahöt anambak karĕṅö swara gaṅari nikaŋ saraswatī,
kĕna śāpa rakwa karaṇanya n inĕnahakĕn iŋ tĕgal marū,
kawĕlas-harĕp tahĕn ikêŋ tĕpi sana-sini lot hibĕk lĕbū,
kasihan tan asmi hana maṅragasi lĕṅĕŋ aṅantyakĕn jawuḥ*

Awiwākṣitêka n alawas nrĕpatanaya lumampaḥ iŋ hĕnu,
ḍatĕŋ iŋ himādri sira n aṙjja mulati lĕṅĕŋ iŋ wanāntara,
patapan katiṅgal alawas kabuyutan ika saṇḍiŋ iŋ hawan,
Awiraŋ katonan ikaŋ aṙcca kajĕnĕkan aliṇḍuṅan tahĕn*

tiḍak ḍīkĕtāhui
<wikrĕti>:7.
– ⏑ ⏑| – ⏑ –| ⏑ ⏑ ⏑| – ⏑ ⏑| ⏑ ⏑ ⏑| ⏑ – ⏑| – ⏑ ⏑| ⏑ ⏓ = 23

rāmya panuṅsuŋ iŋ himagirî nrĕpatisuta paḍâgawe parahita,
tumpyatak iŋ hĕnū yaśa sajinya saha bañu tinuntun iŋ pĕtuŋ aho,
len ikanaŋ hasöm-asĕm aneka kahatuṙ ika sesi niŋ halas-alas,
tuṣṭa saŋ āṙyya denya katĕkan tĕkan ira magiraŋ-giraŋ hati nira*

ṅhel ira saŋ narendrasuta māri sira siniriṙ iŋ samīraṇa mirir,
maṅkat atūt hiriŋ-hiriṅan iŋ giriwana sira lālanâlalĕḥ alon,
ŧāni wiśīṙṇna de ni hala niŋ narakabala tinon iraŋ nrĕpasuta,
wāhu rinambu-rambu waruganya para-paran i tiṅhal iŋ humaliwat*

Imbaŋ ikaŋ himācala kidul ya ta pinaran i saŋ narendratanaya,
moǥa ḍatĕŋ tikaŋ wĕṅi samantara sumaput ikaŋ pĕtĕŋ saha limut,
towin ikaŋ wulan katawĕṅan n paṅaruhuṙ atawĕŋ ǥanâtaratayan,
dok muni len kĕbĕt-kĕbĕt aganti pawurahan i daryas iŋ kĕpuḥ agöŋ*

maṅkin arĕs tanora mahawan hana ni hawan i lambuŋ iŋ wukiṙ ikā,
śūnya sapaṅhaḍaŋ-haḍaṅan iŋ macan aṅaliŋ-aliŋ kidaŋ humaliwat,
saṙppa nikâhaṅöt-aṅĕt aliṇḍuṅan aniluk i salwaŋ iŋ watu sumoŋ,
daṙppa kawĕs kĕnasnya binurū kumĕtĕṙ anusup iŋ sukĕt kabarasat*

riŋ talunan paran-paran ikaŋ wwaŋ aburuhun anumpuṙ iŋ patalĕsan,
hĕnti winiḥ nikaŋ sawaḥ asat mwaŋ alaŋ-alaŋ i soṙ tinunwan aradin,
tan paṅucap tĕgĕg pitakut iŋ jawa rumĕpa haneŋ sukĕt paḍa kumöl,
ṅhiŋ kukulan tatiŋ muni titiṙ makupik asahuran ndatan hana tĕkā*

đaṙmma hilaŋ tĕlas kaḍĕḍĕtan kabubak i lalayanya tan kahuniṅa,
mukṣa laṅö-laṅö ni pasaƀanya piliḥ umuliḥ iŋ surendraƀawana,
caṇḍi linepa bajra pariśudđa kadi hañaṙ umantukêŋ śiwapada,
kiñjĕŋ ikâtaṅis-taṅisan iŋ wariṅin alara kāri deniŋ alaṅö*

tan hana kapwa pakṣa hayu riŋ jagat i panaput iŋ tamaḥ maṅawaśa,
tan kabĕnĕṙ pradeśa nika de ny-awuṙ-awuṙ ika piṇḍa duṣṭa sagawe,
māṙgga dudū tinūt ndaḥ i mĕnenya tan iṅapa dinohan iŋ wwaŋ asamun,
lwiṙ kalaśâwawan sasahab iŋ wĕṅi kadi manaḥ iŋ durātmaka jugul*

saŋ nrĕpaputra yatna sira de ni pamiḍĕṅĕṙ irêŋ niśācarabala,
jagratarâtihaŋ laras ikaŋ bala tĕlas apasaŋ raŧanya tinitaḥ,
tan dwa ḍatĕŋ tikāŋ asura kātara maṅamaḥ-amaḥ lanā n pawurahan,
maṅlayaŋ iŋ naƀastala waneḥ masahuran aṅuhuḥ mapaŋ kadi gĕlap*

kahyun ikâṅrĕwĕk-rĕwĕk asiŋ katĕmu ya tawanĕn ya patyana kunĕŋ,
kagyat umunduṙ awri rumĕṅö hrik i kuda naranāŧaputra kadunuŋ,
saṅśaya kapwa yânaha-nahā paran ikihĕn asamƀawa ŋ kuda muni,
liŋnya waneḥ dudū ya kuda niŋ wiku wiku makuda bwat eṅgal anasar*

taṙkka nikaŋ waneḥ riya turaṅga niŋ aburu katiṅgal iŋ lagi-lagi,
yan tan ikaŋ wiku pwa ya cumaṅkaḥ akuda lumagā lawan kita kunĕŋ,
mojaṙ ikaŋ waneḥ gumagap iŋ hiḍĕp iṅĕt-iṅĕtĕn kalīṅan ikahĕn,
sugyan upāya niŋ wiku mameta śaraṇa nika śūra sāra riŋ ayun*

haywa tatan prayatna haja denta jaḍa-jaḍa ri don i saŋ para rĕṣi,
wiṣṭi tĕmĕn tikaŋ wiku musuḥ wiku wihikan i sanđi niŋ kira-kira,
ṅwaŋ tunaśāstra kewala wagal-wagal agul-agul eṅgal ambĕk agalak,
tan kadi saŋ wiku wruḥ i rusit tutuk ika humĕnĕŋ hatinya kuṭila*

sūkṣma ri don ikaŋ wiku manīti yan inupakarâlĕmĕḥ mamalĕsa,
ndan hana kapwa de nika mameta lĕkasana nikaŋ sĕḍĕŋ mariƀawa,
dāyaka śakti rakwa winaraḥnya mawĕlas ika dāyakanya matuluŋ,
toḥ niyatanya maṅkana mataŋnya paran iki hañaṙ ḍatĕŋ dudu-dudū*

Om tuhu liṅta pāman aku ṅūni winaraḥ iŋ anon raŧâdulu-dulur,
wwaŋ paḍa wīrayođa ya wicakṣaṇa lituhayu rakwa mahyas asiga,
byakta tikā ya dāyaka nikaŋ wiku parawaśa kahyaṅan ya rinuraḥ,
duṙjana saŋ watĕk rĕṣi ṅaranya maharĕp i halanta duṙyyaśa wiku*

ndaḥ mapa taŋ huliḥ bapa rare liŋ ika hana ta yâwrĕgas wariṅutĕn,
doḥ yatiku n kita n pamitahâwĕdi-wĕdi kita tan muwaḥ milu-milu,
denya paran kawĕdyana rikiŋ musuḥ aku lawananya mon hyaṅa tuwi,
yan tak utaŋ sugiḥ nira wĕnaŋ muliḥ aku turuŋ olihâṅjara-jaraḥ*

ƀoḥ t-ajĕjĕp muwaḥ paran ikaŋ makuda-kuda nihan waluy kita kabeḥ,
nā ta wuwusnya kapwa ya paḍâṅijiŋ ahaliṅan iŋ wwit iŋ tahĕn agöŋ,
liṅsiṙ ikaŋ wulan kadi mahânuluhi ri bala saŋ janāṙddanasuta,
hetu nikaŋ balāsura mulat yatika yatiku liŋnya yan paḍa humuŋ*

munduṙ adān ta yâruḥ-aruhan surak atĕhĕṙ atiṅkaḥ iŋ tĕgal alas,
byakta huwus gĕlaṙnya tumuluy nrĕpatanaya manuṅgaŋ iŋ raŧa nira,
ƀrĕtya paḍâtihaŋ sama-samâmalĕs anuraka wāhananya tinitaḥ,
saŋ sahajêki saŋ prawala muṅgwi sana-sini narendraputra maparĕk*

dꜽtyabalâgalak lumaga maṅgurumuŋ aharĕp olihâmĕjahana,
mambĕkĕm iŋ śilā hana tĕkâṅalaṅi sahana sañjatanya lumĕpas,
kapwa malĕs ta wadwa nira krĕṣṇasuta tikaŋ anuṅgaŋ iŋ raŧa masö,
rākṣasa paṅharĕp kapagut orig alulun aciṅaŋ kawĕs tinĕpĕtan*

len hana rākṣasâṅusak-asik tĕhĕṙ amawa lipuŋ nikâkas aluṅid,
tan dwa tugĕl gulūnya pinanaḥ lawayan ika maṅuṅsiṙ aṅḍik aburū,
krūra tĕkā pwa yâmawa gadâkral abutĕŋ anikĕp raŧâgahan amūk,
trus kĕna duk ḍaḍanya katibā lumaḥ anibani tiṅhasan dug aluṅid*

<mālinī>:8.
⏑ ⏑ ⏑| ⏑ ⏑ ⏑| – – –| ⏑ – –| ⏑ – ⏓ = 15

parĕŋ asusun ikaŋ wil wīra riŋ praŋ magaṇḍi,
pati pĕcut apĕcut sep de nikânujwakĕn hrū,
pati-pati taŋ aṅumban maṅhawag saṅka riŋ doḥ,
maṅĕnani ri juluk niŋ rowaŋ awrĕg manoliḥ*

sama-sama taŋ aduk dukduk lĕpas de nikâṅduk,
winalĕsan arĕjâles yan tinūt munduṙ-undur,
magalaḥ anĕbaḥ aṅgyat ginyat aṅgyat siliḥ-gyat,
murĕṅaŋ arĕṅaŋ eṅas taŋ maṅonta n kinonta*

ndan ikaŋ aḍaḍap endaḥ muṇḍa kadganya tīkṣṇa,
mayat inayatan eṅâṅlĕs mulat riŋ tumandaŋ,
wĕdi-wĕdi nika maṅdoḥ tan padon sañjatanya,
wruḥ atika kataraṅgul jriḥ kumöṙ pūḥ liniṇḍiḥ*

nrĕpatanaya maṅajñê ƀrĕtya sāmpun yinođa,
bala nira paḍa tahw-iŋ praŋ rupĕk śūra śakti,
Akas atiśaya medran riŋ kudâṅgyat tumandaŋ,
lima ŋ araŧa paḍa wruḥ riŋ đanurwedaśāstra*

Ikanaŋ akuda mapraŋ rwaŋ puluḥ kweḥ nikâṅgyat,
kiriwili rinakutnya ŋ wil wicitrêŋ magaṇḍi,
Aṅicipiṙ i harĕp niŋ rākṣasâkweḥ pakewĕḥ,
hana ta parĕŋ aniṅhas tĕṅgĕk iŋ śatru maṅsö*

saŋ araŧa mamanaḥ tan pāntarâsraŋ tumiṇḍiḥ,
makasĕrĕpĕt ikaŋ hrū de nikâganti-ganti,
winalĕsan inirup niŋ rākṣasâtomarâkweḥ,
Arukĕt awilĕt amraŋ pinraŋ alwaŋ siliḥ-lwaŋ*

nrĕpasuta sira maṅsö mwaŋ watĕk ƀrĕtya wīra,
prawala sahaja muṅgwiŋ keri kāliḥ tumiṇḍiḥ,
paḍa mamanahakĕn hrū bāṇasampāta diwya,
warayaŋ ira mawantaḥ mwaŋ panaḥ niŋ swaśatru*

Asurabala hanêŋ ākāśa mahyâtiǥora,
watu halaṅan ikâkrĕp mwaŋ panaḥnyâprameya,
nrĕpasuta sira yatna n paṅrĕgĕp tīkṣṇacakra,
linĕpasakĕn irâsriŋ tan dwa moliḥ pralabđa*

sama rumĕbaḥ ikaŋ wil prāpta saṅkeŋ alas göŋ,
makakarasak arampak maṅdĕmak tan tahĕn twas,
sinama-sama rinok riŋ tuṅgaṅan tan tinaṅgĕl,
kasilib alaḥ i puṅkuṙ kedĕran duṙbalâlwaŋ*

<kusumawicitra>:9.
⏑ ⏑ ⏑| ⏑ – –| ⏑ ⏑ ⏑| ⏑ – ⏓ = 12

makin ananā ŋ rākṣasabala kepwan,
sakasapuluḥ māti kĕna cinakra,
hana ta pĕgat bāhu nika katimpal,
wahu malayū bāp kaḍawuḥ aṅohan*

parĕŋ asusun sāyuđa maṅabehi,
saparan ikaŋ syandana ya tinūtnya,
makakĕrĕpĕk tĕṅgĕk ika cinakra,
makakĕḍĕpĕk tĕṇḍas ika kasiṅsal*

muwaḥ apuliḥ tekaŋ amawa konta,
sahasa tĕkâṅduk nrĕpasuta yatna,
dadi kasikĕp sañjata nika kāgĕm,
winalĕsakĕn yeka mahā kĕna trus*

hana mahawan riŋ gagana marampak,
kadi ta ya meǥâkilata sihuŋnya,
paṅamaḥ-amaḥnyâsĕmu gĕlapanya,
makacarĕcĕḥ hrūnya ya ta hudanya*

Ikaŋ ahawan riŋ kṣiti ya tumampĕk,
pinapagakĕn riŋ raŧa paḍa kedĕr,
panaḥ ika saṅkeŋ gagana tan ampĕt,
ya ta tumamêŋ rākṣasa kahalê sor*

nrĕpatanayâpāmalĕs i kabeḥnya,
hana śarasampāta panaḥ irâkweḥ,
ya ta kumĕnêkāŋ i ruhuṙ abantĕr,
mati manibêŋ rowaŋ ika hanê sor*

Akira-kirêkaŋ luput aṅupāya,
mawuwus i rowaŋnya paḍa kaṅelan,
mapa tika dāyanta lumawana ŋ wwaŋ,
niyata hilaŋ tan hana muliha ṅwaŋ*

musuḥ aparan teki dalu waninya,
maṅalahakĕn śakti pinĕjahanya,
ndan ika paṅāyāya juga gatinya,
niyata ya mapraŋ maṅalahakĕn wil*

biṣama kitâkweḥ mati ri payudđan,
tahu malawan dewata kita ṅūni,
naraḥ apa teki n lumaga kitâri,
magĕlaṙ abāp waṅkay iŋ asura ṅke*

Aparan ikaŋ byūha pasaṅĕn i ṅwaŋ,
Anuŋ apagĕḥ moliha rikanaŋ wwaŋ,
hana ya wanabyūha gĕlarĕn i ṅwaŋ,
Arahakĕnêkaŋ sama-sama ni ṅwaŋ*

nahan ika liŋnya n prasama tumandaŋ,
nrĕpatanayârāṙyyan aṅadĕg aṅher,
mulati sirêŋ rākṣasa paḍa maṅsö,
muwahi tikaŋ hrū sinaṅiṙ alaṇḍĕp*

gumuluŋ ikaŋ śatru parĕŋ arampak,
pinapagakĕn riŋ śarawara śīǥra,
mati kapisan siŋ kĕna pinanaḥ trus,
kawawa tĕkêŋ wāhu turuŋ adandan*

magarawalan tan wruḥ i parananya,
makakarasak riŋ sukĕt anusup kweḥ,
Ikaŋ ahawan riŋ laṅit alilaŋ mör,
turaḥ ikanaŋ māti kĕna cinakra*

hana ta maṅuṅsiṙ juraŋ asĕnĕt groŋ,
tinututan iŋ hrū kĕna ya masambat,
mwaŋ ikaŋ aṅuṅsiṙ juraŋ apulaŋ rwi,
rumĕpa tibā riŋ watu ridaŋ aṅrĕs*

paḍa malayū śeṣa nika matiṅgal,
muliḥ akĕḍik ndan kanin ika makrĕp,
maṅasiḥ-asiḥ lot mamalaku herĕn,
Ikaŋ asĕgĕṙ meṅĕt ika paḍâmriḥ*

tĕka ta jurunyâpuliḥ adawâgöŋ,
ṅaran ika hīrāṅga sahasa maṅsö,
haṅin ika mādrĕs tuwin aṅalisyus,
kadi pinusus taŋ kayu-kayu denya*

yatika manāntwê nrĕpasuta sāmba,
liŋ ika paran ko wwaŋ ađama tucꞓa,
Umara-mara ṅke pasaƀa-saƀaṅku,
niyata pĕjaḥ ko tĕkap i gadāṅku*

sumahuṙ ikā saŋ nrĕpasuta śīǥra,
Aku śaraṇê saŋ wiku rinarahmu,
kunaŋ apa pan ko ya pĕjaha deṅku,
papagakĕnêkaŋ himagiri maṅke*

liŋ ira tĕhĕṙ maṅlĕpasakĕn astra,
makasarapat cakra nira mawantaḥ,
paḍa maṅĕne syuḥ taŋ asura denya,
kadi malabuḥ prāṇa kahiḍĕpanya*

ri pĕjaḥ ikaŋ rākṣasa juru maṅke,
makabarasat śeṣa nika paḍârĕs,
muliḥ akaniñ cihna nika yan apraŋ,
matatu pupū mwaŋ muꝁa paḍa bĕntar*

rahina tatas hyaŋ dinakara maƀrā,
magĕlaṙ atap waṅkay iŋ asura kweḥ,
hana ta maṅaṅsaṙ manĕhĕṙ asambat,
lawan umulûsusnya lumaḥ umambĕk*

hana ta tugĕl tuṙnya jĕnĕk aluṅguḥ,
maṅarut-arut mulyaṙ ika matanya,
Amalaku lūdĕn ta ya gupay aṅliḥ,
karaṇa nikâmātyakĕn iŋ awaknya*

hana ta kĕnêŋ hrū mata nika kāliḥ,
Aṅaway-away pwâmalaku tinuntun,
lumaku kasaṇḍuŋ titiṙ amurug rwi,
lalu kadunuŋ riŋ juraŋ anĕmu groŋ*

kasihan ikaŋ meḥ pĕjaha kacakra,
tikĕl i pupūnya n kanin ikana trus,
dalĕm i tatunya n ri ḍaḍa manumbĕr,
Ininum ike rāḥnya ya malapa wway*

tahĕn ikanaŋ pāṙśśwa kadi binaṅbaŋ,
makatiritis rāḥ kawĕkas i ronya,
makakuratil taŋ kuṇapa kasaŋsaŋ,
Usus awilĕt riŋ paŋ ika gumantuŋ*

ri pucak ikaŋ hori hana kasaṅga,
paru-paru limpā ri caraŋ ikâbāŋ,
sahaja dagiŋ mwaŋ hrĕdaya sumampir,
kadi ta manambe riŋ asura māti*

<girisa>:10.
⏑ ⏑ ⏑| ⏑ ⏑ ⏑| – – –| – – ⏑| ⏑ ⏑ ⏑| ⏓ = 16

nrĕpasuta sira mintaṙ ṅkā saṅkeŋ wana palagan,
dinakara sira māwās rāmya ŋ deśa winulatan,
limut anapihi kaywan keṅkab de niŋ aṅin alon,
hana luru-luruk aṅjraḥ mahw-aṅde lulut iŋ akūŋ*

wwara patapan asimpaṙ miṅkis kāmpiran iŋ unĕŋ,
kukus i patanĕkanyârok mwaŋ meǥa marawayan,
racana ni paciranyânyāsâṙjjâtulis alaṅö,
yan iŋ amarani kaṇṭa ṅhiŋ prāptâṅjĕnĕki maṅö*

nrĕpasuta dumunuŋ seriŋ mwaŋ ƀrĕtya nira kabeḥ,
kawaca linuputan len taŋ cāpāstra kinĕkĕsan,
lumaku sira marâdyus riŋ sĕñjaŋ suci mahĕniŋ,
ri tĕlas ira matīṙŧâmūjêŋ hyaŋ nĕhĕṙ ajapa*

kuda nira winiwekâṅheṙttalyânĕḍuni  paruŋ,
makin atika tinalyan de niŋ tis tan inasĕhan,
Umilu tika si dāruky-adyus tan tĕka sakarĕŋ,
Apan aṅurutut asriŋ Untunyâgaṭik akaṭuk*

ri huwus ira mamūjā saŋ sāmbâdara humarĕk,
ri sira muniwarâsiḥ maṙmmâswāgata masĕgĕḥ,
Anaku bapa tan iŋ rāt maṅke n prāpta kita huwus,
Uliḥ i pajapa ni ṅwaŋ priḥ rakṣanta kami kabeḥ*

kadi sinipi ganas niŋ dꜽtya ṅke mamarikala,
manikĕp anawan adwa lwiṙ doṣanya pinĕjahan,
kari patapan ikā sāk saŋ wikw-âlaradan adoḥ,
Aṅaluṣa tĕmahanyâmet uṅgwan manusu-nusup*

nahan ika pawaraḥ saŋ paṇḍyâśabda saha kĕtĕr,
narapatisuta māṙ maṅrĕṅwākĕn pawuwus ira,
tĕhĕṙ aṅupaśamākĕn saŋ krĕṣṇātmaja sumahur,
pala-palarĕn iŋ ambĕk rānak saŋ rĕṣi śaraṇa*

nrĕpatisuta tinamw-iŋ bwat sopācara mahalĕp,
barubi pinakasamsam luṅlūṅañ cinacaṙ ira,
kunaŋ aṅinaki ri twas tiṅhal saŋ muniduhitā,
karaṇa nira matambĕḥ kūŋ tapwan warĕg alulut*

ri tĕlas ira tinamw-î roṇḍon kāṅinan iŋ aṅin,
Akusa-kasikan olaḥ tamtamnya n warĕg aṅĕsaḥ,
nrĕpatanaya sinambe niŋ jriŋ pādapa maṅĕliḥ,
karaṇa nira n anoliḥ de niŋ syuŋ maṅaku kaka*

manuk awurahan asraŋ ṅkānêŋ ambulu matasak,
nyaŋ arĕbut i paŋ aṅjraḥ mwaŋ rowaŋnya siliḥ-adĕḥ,
ndan anĕṅĕn-aṅiwākĕn wwaḥ niŋ hambawaŋ umaḍam,
lutuŋ akĕmilan oṅsil siŋ roṇḍon piniliḥ ikā*

rusit ikaŋ acalâkweḥ priṅganyâjuraŋ apiṅit,
hapi mamaḍĕmi ŋ ampyal priŋnya ŋ nyū makin alupa,
marukĕt awilĕt odwad riŋ kaywan milu kawilĕt,
wruḥ aṅuṭilani rowaŋ budđinyâṅruhuṙ i hawan*

<Aśwalalita>:11.
⏑ ⏑ ⏑| ⏑ – ⏑ | – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 23

hana mata pājaran lĕṅĕŋ amānuṣênĕmukan iŋ himâraŋ anipis,
Aṅaṅaṙ-aṅaṙ katonan i sĕkaṙnya waṙṇna tulis iŋ sujînisisakĕn,
kukus ikaŋ eṙttalîriya marok lawan kukus ikaŋ pahoman alaṅö,
raras i paṅuwwaŋ i mrak ika sinraŋ iŋ wijayaǥaṇṭa mandakarĕṅö*

parawan adewatīṙŧa kari śiṣya saŋ rĕṣi lĕyĕp hayunya dinĕlö,
mapa kili māṙ manis ya tuhu yañ juruḥ ni mađu niŋ sĕkaṙ piniturun,
paṅawak aros arampiŋ abuṅaḥ tĕṅaḥ nika n awaṙṇna sinwam aṅĕliḥ,
rupit i suśūnya rakwa mapiṅit nimitta nika tan hanâmaḍani ya*

raras ika yan haneŋ patiga niŋ patamwan asisig-sisig kinĕmuran,
hana ta maweḥ lulud hana n amīti hāṙyyan anĕmat-nĕmat mwaŋ anĕlaḥ,
Aṅapusi puṣpaliṅga saha maṅdanī kusuma waṙṇna daṙbƀa tinatā,
Apĕnĕd arūm paḍârĕs umiṅis lumaṇḍĕp i liriŋ nikâṅrĕsi hati*

guru kaki wāhu saṅka riŋ alas lawan tapa-tapâmikul huwi hilus,
suḍa salaya n tinaṅguṅan ikaŋ gaḍuŋ saha gaṅan kinaṇḍut i harĕp,
saŋ aṅayu rāmya lālana hanâṅiduŋ hanan amet jamuṙ syuŋ agĕlar,
sumari mamet liraŋ kaṅĕlihan manambyakĕn amet luŋ iŋ karawila*

nrĕpasuta lālanê suku nikaŋ wukiṙ jĕnĕk i rāmya niŋ sakamatan,
walahaṙ agöŋ inĕntasan irâlaṅö watu sumantĕn aṙjja lumutĕn,
pata-pataḥ iŋ hĕnî tĕpi nikânĕlat kasawuran sĕkaṙ wahu rurū,
susuḥ aduluṙ matuntunan awaṙṇna raśmi ni cĕcĕk-cĕcĕk niŋ araras*

pira ta lawas niraŋ nrĕpatiputra yan tĕka rumakṣa saŋ para rĕṣi,
ya ta sakulĕm sirâṅhinĕp i saŋ rĕṣîrika saǥorawâsĕgĕ-sĕgĕḥ,
milu para śiṣya maṙmma ri sirâsĕḍĕp hana maweḥ ꝑalâsiŋ arasa,
pinakapuriḥ saŋ uttama ǥinoṣita n pamarituṣṭa riŋ para nanā*

<wasantatilaka>: 12.
– – ⏑| – ⏑ ⏑| ⏑ – ⏑| ⏑ – ⏑| – ⏓ = 14

sāmpun kalaṅlaṅan ikaŋ suku niŋ himādri,
de saŋ narendrasuta sāmba suđīrajāti,
sakweḥ mahāṙṣi suꝁa tan hana wiǥnamātra,
yajña prasidđa ginaway nira dewapūjā*

Atyanta tuṣṭa nira saŋ wiku riŋ himādri,
tan dwâṅrĕṅö turaḥ i dānawaśatru kāri,
hetunya sāhasa muwaḥ rumaraḥ mahāṙṣi,
sabsab paḍanya n umarêŋ wiku tan padoṣa*

luṅhā ta saŋ rĕṣi paḍâṅhili nora kantun,
Āpan kasampaṙ aradin tinawan waneḥnya,
len maṅlawan mati turaḥnya kawös tinūt tlas,
ṅĕs-ṅösĕn epu manusup maṅusī guhâjro*

maṅkā tikaŋ tapa-tapi prihatin gupêpuḥ,
tan wriŋ paranya malayū manaṅis masambat,
runtiŋ tapiḥnya daluwaŋnya rujit kasambit,
santĕn ragĕt karagĕt iŋ rwi dumeḥ rarasnya*

mwaŋ saŋ watĕk guru ninîki maṅiṇḍit-iṇḍit,
tan saḥ panucyan ira len tĕnunan pamuswan,
lāwan tikaŋ wusu-wusū lawayan gumantuŋ,
kapwêka liŋ nira siluṅluṅan iŋ paratra*

Abwat kaki mpu burayut mamikul ry-anaknya,
rañcaknya mesi sapuluḥ sasisiḥ tinaṅguŋ,
puṇḍaknya kaṙwwa paḍa mesi wĕgig siliḥ-prĕp,
wadwān ikâmĕtĕŋ uwus kalimêŋ pisuswan*

maṅgĕḥ swađaṙmma nira saŋ macĕpuḥ sinuṇḍaŋ,
kāliḥ pwa ya n taṅan irôṅsil ikaŋ manuṇḍaŋ,
moǥêka kasrĕk irikaŋ wadarâwwaḥ akrĕp,
caṅkĕm nirêka maṅakĕp kaƀaran kacaṇṭyal*

kañcit ḍatĕŋ nrĕpatiputra lawan balâkweḥ,
kapwâmanaḥ sira lawan bala tan tahĕn twas,
Alwaŋ tikaŋ musuḥ aneka rinok paṅohan,
hetunya kaṇḍĕg alayū paṅarĕpnya kondur*

Enak ta budđi nira saŋ rĕṣiśiṣyasaṅǥa,
milwâpuliḥ saha patil suligi mwaŋ umban,
dukduk wuluḥ watu pinaṇḍĕmakĕn ya moliḥ,
saŋ mona māri humĕnĕŋ mamisuḥ sirâkrak*

saŋ dewagurw-aṅadu śiṣya marĕk manonton,
Ambĕk malañciṅan aniṅsĕti badđa ruñcud,
nā liŋ nirâpraṅa ta haywa takut hiḍĕpku,
mon ko mamāti kĕna teki musuḥku wāhya*

yan ko makoliha musuhmu mĕnêŋ payudđan,
ndak gañjaṙ iŋ basahan aṙjja tĕkêŋ jamaŋnya,
yapwan hanâṅgalaḥ amātyani riŋ prawīra,
denyâlaƀā pinahalĕp hana siṅhĕlanya*

maṅkin ta saŋ tapa-tapâmriḥ arampak apraŋ,
Endaḥ samaṇḍala-samaṇḍala paṇṭa-paṇṭan,
guntĕnya saŋ ǥalusĕkaṙ pinakāđikāra,
maṅrikwakĕn ta gati saŋ kabayan kaki hyaŋ*

Anyāt katon wiku turuŋ wiratîki mapraŋ,
Unduṙ wuwus nika tumandaŋ aṅuṇḍa dukduk,
tan wruḥ ta ko ry-aku pinun mun aṅakw-asajña,
liŋnyâgarap kasalahan ya masumba-sumbar*

len taŋ waneḥ wiku kapeṅin anon wanîŋ praŋ,
mĕṅgĕp tumūt ndan ahiwaŋ sinurak marâgyaŋ,
denyâpraŋ aṅragayaḥ aṅlawani ŋ prawīra,
keṅĕl kĕnêŋ watu wĕhaŋnya rurū bahĕmnya*

Anyāt paḍâlwaŋ abutĕŋ marukĕt siliḥ-prĕp,
rambut kasaṇḍuŋ akusut kadudut karĕṅgut,
rodrânahut ya sinahut maluñut siliḥ-tūr,
kapwâṅgrĕgut muwaḥ akañjaṙ aṅaṅgut-aṅgut*

Enak pataṅkĕp ikanâṅlaga riŋ kamantyan,
Eṅgal paḍâlwaŋ ananā wiku rākṣasâkweḥ,
maṅsö ta wadwa nira saŋ naranāŧaputra,
kapwâṅawit paḍa mamātyani śatru śakti*

sāmpun lĕpas ni warayaŋ nrĕpaputra sāmba,
tan pāntarânarawatâṅibĕki ŋ payudđan,
kontap kabĕntaṙ ikanaŋ suraśatru denya,
himpĕṙ śata n tumaji rūpa nikaŋ paḍôliḥ*

bĕntaṙ bubaṙ mababaran bala rākṣasâlaḥ,
maṅkin wiśīṙṇna hinudan-hudanan warāstra,
waṅkay matip mibab-ibab sawaneḥ katimpal,
waṅkwaŋ pupū hana tugĕl dalĕmanya runtuḥ*

kyāti pralamba tuhan iŋ bala dꜽtyawīra,
yekâpuliḥ mapagi wūk nrĕpaputra sāmba,
muṇḍôṇḍa śūla nika śakti malaṇḍĕp atwas,
maṅduk narendrasuta tan pañarik linesan*

<śāṙddūlawikrīḍita>:13.
– – –| ⏑ ⏑ –| ⏑ – ⏑| ⏑ ⏑ –| – – ⏑| – – ⏑| ⏓ = 19

muntab krođa nikaŋ pralamba ri luput saŋ sāmba wīrottama,
hetunya n pamanaḥ mahâmaruputîŋ hrū śakti tan pāntara,
saŋ krĕṣṇātmaja śūra maṅlĕpasakĕn krorāstra sök tan pĕgat,
đwastêkaŋ panaḥ iŋ pralamba kasĕsĕb niśśeṣa kasyūḥ hilaŋ*

tan syūḥ yadyan ikaŋ musuḥ lawananâmbĕknyâpan alpāđama,
nāhan tôjaṙ i dārukîya karĕṅö de saŋ narendrātmaja,
nyā ṅhrū śakti kawođanâstra pamanaḥ saŋ sāmba siṅhākrĕti,
trus limpad hati niŋ pralamba kawĕnaŋ prāṇanya sāmpun hilaŋ*

luṅhârĕs malayū turaḥ-turaḥ ikaŋ dꜽtyômuliḥ riŋ pura,
riŋ pātāla waneḥ paranya mahawan riŋ jro nikaŋ sāgara,
ṅĕs-ṅösĕn winaliŋnya wiṣṇu manurun saŋ sāmba śūrêŋ raṇa,
meṅguŋ budđi nirâtakut maharĕp aṅhily-âpan awrin kawös*

tuṣṭâmbĕk nira saŋ watĕk rĕṣi kabeḥ mantuk mareŋ kahyaṅan,
mwaŋ śiṣya prajurit hulūnya makusut banđanya siṅsal waneḥ,
len taŋ mājarakĕn waninya makaput caṅkĕmnya de niŋ hidu,
wwantĕñ jriḥ maṅabuk haneŋ wuri yayânaṅgaḥ ya milwânuduk*

byātītan gati saŋ watĕk tapa paḍâgoṣṫi praŋ iŋ maṇḍala,
saŋ krĕṣṇātmaja mintaṙ aṅlarisakĕn lampaḥ nikaŋ syandana,
ramyâtūt gĕgĕṙ iŋ wukiṙ gaga-gagā ŋ deśâtatā koṅkulan,
himpĕṙ wastra putiḥ katiṅhalan ikaŋ toyâṅĕbĕk riŋ sawaḥ*

wwantĕn  kahyaṅan uttamêŋ halĕp apūṙwwâtyanta norâṅhirib,
denya n śoƀita kapwa saṙwwa hinĕduk nyāsanya ramyâlaṅö,
towy-âmiṅkiṅakĕñ juraŋ tĕḍunan iŋ wwe saṅka riŋ paṙwwata,
gĕntĕṙ niŋ bañu tan pasaṅkya karĕṅö mwaŋ śabda niŋ nīrada*

ꝁyātîŋ rāt sira wiśwamitra ƀagawān muṅgwîrikāŋ kahyaṅan,
tĕkwan rājarĕṣi prasidđa sira mājaṙ đaṙmma saŋ paṇḍita,
byaktêkâtiśayêŋ kasidđan ađikārôttuṅga śudđāgama,
sākṣāt śiṣya ƀaṭāra wiṣṇu manurun saṅkeŋ wadaryāśrama*

tiṅkaḥ rājya patiṅkaḥ iŋ patapan endaḥ de mahaṙṣy-âgĕlar,
maṅkā riŋ pasaƀān saƀān tĕkap ikaŋ śiṣyâtatâkweḥ marĕk,
sinyaŋ taŋ para śiṣya yan waśariṣâgasyak tanorâtuluŋ,
saŋ kily-âraras aṙjja saŋ tapi sĕḍĕŋ lindinya maṅde kĕcap*

cuṇḍuk saŋ naranāŧaputra ri siraŋ rājaṙṣi ƀakty-ârarĕm,
sambaḥ yôliḥ-uliḥ nirâdara sinuṅsuŋ riŋ śiwāmƀâpĕnĕd,
trĕpty-ambĕk nira yan hulūna nira rakwê saŋ mahāpaṇḍita,
maṅgā tan mulihêŋ purī sira yadin sambeganĕn saŋ rĕṣi*

saŋ śrī rājarĕṣi prahaṙṣa sira siḥ de saŋ narendrātmaja,
mojaṙ liŋ nira ƀāgya yan kita ḍataŋ maṅke rikeŋ āśrama,
moliḥ prāṙŧana ni ṅhulun yatiku paṅrakṣanta saṅkeŋ musuḥ,
byaktâwās kita hetu niŋ mari mariṅguŋ de nikaŋ rākṣasa*

ndā t-aṅheṙ sakarĕŋ t-arāṙyyan anaku wruḥ ṅwaŋ ri ṅeltâlaga,
towin taŋ turagâlapâkuru kuraŋ turw-âpa tan lālana,
tan wwantĕn mari kaŋ katĕmwa tan ikaŋ mās ƀoga riŋ kahyaṅan,
mwaŋ siŋ ƀūṣaṇa tan hanâṅlawananê śabdanta yan wruḥ kawi*

<Aṅgitahu>:14. 
⏑ ⏑ –| ⏑ ⏑ –| ⏑ – ⏑| – ⏓ = 11

Alawas nrĕpaputra riŋ himādri,
pinakāśraya de niraŋ mahāṙṣi,
bala dꜽtya tatan muṅup kawös jriḥ,
suꝁa tan sipi saŋ yati n pamūjā*

hana śiṣya mahāṙṣi wiśwamitra,
maṅaran guṇadewa tan hanôli,
wihikan kawi gīta len palambaŋ,
ya ta sānaka de narendraputra*

saparan sira selwan iŋ wanādri,
lĕṅĕŋ iŋ pagagan paran kahāsan,
lalu lampaḥ ira n kaluṅha-luṅhā,
kawawê kahanan lĕwĕs laṅönya*

Irikā ta sira ñ jĕnĕk magoṣṫi,
rikanaŋ tarukan miriŋ śilâlwā,
sĕmi wāhu lĕwas ya tôṅgwan-uṅgwan,
pakulen ira raśmi niŋ sĕkaṙ mrik*

nrĕpaputra sirâwĕwö kalaṅwan,
mulat iŋ wanadeśa kapwa koṅaŋ,
dinĕlö nira hīṅan iŋ samudra,
ri hiriŋ nikanaŋ laṅit wĕkasnya*

<mattarāga>:15.
– – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 20

saŋ krĕṣṇaputra sira tâtañêŋ sakamatan ri saŋ rĕṣiputra,
mwaŋ maṇḍalêŋ giriwanāntara krama nikā kabeḥ tinañakĕn,
mājaṙ sirêki guṇadewa toḥ bapa tama ṅhulun tuhu-tuhu,
tan saṅśaya pwa ta manaḥta tiṅhalana rāmya niŋ sakamatan*

nyā ŋ maṇḍalârĕṇĕb agöŋ lawasnya marika n lanā kasiratan,
gaṅgā sakeŋ laṅit ikā n tumampuḥ i samīpakanya maparĕk,
nārāyaṇa pratita saŋ makāśrama sadeśa riŋ saƀuwana,
nāhan ta kāraṇa niki n pawitra paranâdidewaśaraṇa*

honya ŋ tapowana ri puñcak iŋ wukiṙ anak samaṙ kalimutan,
mandāra kaywan iŋ alasnya maṅjraḥ asĕkaṙ mapādapa waneḥ,
mandâhĕniŋ lwaḥ ika niṙmmalâtis apitowi tus niŋ acala,
himpĕṙ karas juraŋ ikâlaṅö paran i saŋ kawīśwara maṅö*

śrī yajñawatya sira saŋ pratiṣṫa pinakāđikāra nipuṇa,
sākṣāt ƀaṭāra rawi saŋ paṅajyan iŋ aweda ṅūni karĕṅö,
wākbajrapaṇḍita sira n prawādika wiśeṣa niŋ wruḥ aṅaji,
tāpāya riŋ wiku mawās tĕkap nira tatas riŋ āgamarasa*

rakryan lihat-lihatanêkiŋ āśrama lĕṅöŋ tiniṅgal alawas,
kapwâlaṅö trĕṇalatānya len kayumanis nikâwĕnĕs alĕk,
mwaŋ nāgapuṣpa nika rukṣa sinwam iŋ aśoka mambĕt aṅĕliḥ,
kumbaŋ nikâṅrĕŋ anaṅis midĕṙ sawaŋ asambat iŋ saŋ alalis*

tanseŋ halĕp niki rikāna rakwa kadi kendran iŋ kalĕṅĕṅan,
maṅke wiśīṙṇna kasihan kasiḥnya katunan karaśmin iŋ arūm,
lāwan tikaŋ wĕlas-asiḥ lanâṅalaya tansaḥ iŋ kayu sĕnö,
mwaŋ taŋ dwireꝑa milu kāsihan mabasahan kadut lĕwas awūk*

Atyanta rāmya nika tan hilaŋ paḍa madūm rarasnya n alaṅö,
bĕntaṙ sayat watu karaŋnya riŋ pacira kaswab iŋ tahĕn agöŋ,
rĕṅkā ni gopura śiwaknya lot kakasut iŋ wwad iŋ priḥ awilĕt,
syuḥ śīṙṇna maṇḍala nikârĕmuk gula-gulanya mantĕn amanis*

bapranya wuṅkal inukiṙ winimba wanitā winehan añaṅa,
rukṣâpasaḥ kapĕgatan sĕnĕŋnya kaduk iŋ rĕbaḥ tuwi tibā,
tan wriŋ kwananya karikā nimitta ni kucĕmnya lĕŋlĕŋ akusut,
sāmpun mayat lumabuhêŋ paraŋ ri lari niŋ priyanya kasihan*

Aṙccâparan karika ṅūni riŋ watu karaŋ tiniṅkaḥ arĕcĕp,
Aṅrĕs kasoṅan iŋ aśoka mĕmbaŋ asawit latâŋ jriŋ asĕmi,
piṇḍâlarâṅaluṣakĕn ry-awaknya lulurĕn siliḥ-jaga mĕlĕs,
kady-âpupuṙ muꝁa nikânĕlat kalumutan turuŋ karahupan*

wuṅkal hitĕm patiga niŋ taṭāka riŋ usāna runtuḥ anibā,
len taŋ kari ŋ wwad iŋ aśoka lĕŋlĕŋ asaput pakis dadu mirir,
daṙppâṅlumuḥ mara śilodakanya tumibêŋ prĕduŋ-prĕduŋ aroŋ,
waṙṇnâkĕcap salaḥ-asê rarasnya n inatīta maṅkin alaṅö*

śrīdanta len mĕnuṙ awoṙ lawan trĕṇalatâṅayuḥ wuṅa tali,
sakweḥ nikā wĕlas-arĕpnya tībra kasihan tinambaŋ alawas,
Aṅhiŋ katiṅhalan ikaŋ walik-haḍĕp ikâhyasan linihatan,
mahyun lawad-lawadĕn iŋ kawipriya kunĕŋ mataŋnya n asĕkar*

tañjuŋ wuṅū suraƀi campakâsana marok lawan surataru,
ramyâśilā kumalasā ri soṙnya katiraḥ rumiṅriŋ alaṅö,
paṇḍan lĕṅis rĕbaḥ apan hibĕk gaḍuŋ apiṇḍa tan kahuniṅa,
Eman puḍaknya n abuṅaḥ katon kadi wĕtis niŋ adyaḥ aturū*

ndā paṅrĕṅö ra tapa rakryan aṅgĕḥ ika ṅūni rakwa tarukan,
saŋ đaṙmmadewa sira wiṣṇuputra matapêriya n panaruka,
saṅke kasidđyan ira tulya kendran ikahĕn tapowana nira,
himpĕṙ hyaŋ indra sira deniŋ apsara kabeḥ sumewa ri sira*

saŋ yajñawaty-atiśayêŋ raras kalulut iŋ janāṙddanasuta,
norâṅhirib hayu nirâmanis pituwi katwaŋ iŋ surawađū,
sakweḥ nikaŋ kusuma kāṅinan musiṙ i rūm nirêka mapupul,
sinwam lanā kaṅĕlihan tumirw-i lĕmĕs iŋ tĕṅaḥ tinapihan*

<mrĕdukomala>:16
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

dewī yajñawatī tiniṅgal ira đaṙmmadewa wĕkasan,
kāri ṅkê patapan tamolaḥ agawe tapabrata ginöŋ,
tan len rakwa sināđya de nira katĕmwa de saŋ alalis,
saṅke tībra nikaŋ larônĕŋ irikā n sirâlabuḥ apuy*

tapwan māri wuwus niraŋ rĕṣisutâwaraḥ duga-duga,
cĕb ṅöṙ twas nira saŋ narendratanayâṅrĕṅö kapĕnĕtan,
Aṅrĕs citta nirâwĕlas tutuṙ i saŋ katiṅgal aturū,
māṙmma mrāt twas ira n tĕñuḥ ri gati saŋ priyā n kasiḥ-arĕp*

tībrâkūŋ sira sāmba mohita rinañca niŋ lulut unĕŋ,
ndi pwêkāna wĕkasta māsku liŋ irânĕhĕṙ maguliṅan,
tan dwâlĕk lumĕyĕp kapaty-apĕga yat mĕgĕŋ lara nira,
liṇḍu taŋ kusumâkĕtĕṙ praƀawa gĕntĕṙ iŋ patĕṙ alon*

Āśāƀūta manastapa prihati teki saŋ rĕṣisuta,
yaṙ ton saŋ naranāŧaputra kapĕjaḥ ndatan pakaraṇa,
maṙmmanyâṅgugaḥ epu liŋnya laki t-aṅliliṙ kita bapa,
sowenya n panaṅis kamantyan atutuṙ ta saŋ nrĕpasuta*

Enak de nrĕpaputra meṅĕt awĕwĕḥ ta luḥ nira tibā,
masrĕt de niŋ aśabda kewala sĕkĕl nikaŋ hati tĕñuḥ,
sambat-sambat ira ndatan sꝑuṭa pĕgat-pĕgat saha kĕtĕr,
lwiṙ kumbaŋ maṅisĕp sĕkaṙ swara nirânaṅis katanĕhan*

nāhan liŋ nira he kakâṙṣitanaya ṅhulun mawaraha,
ṅūni mūla ni janma ni ṅhulun anak ƀaṭāra puruṣa,
nityâṅgöŋ tapa đaṙmmadewa ṅaran i ṅhulun prakaśita,
tan len yajñawatī prasidđa sisihanku haṙṣa rasika*

ndaḥ yekī patapanku ṅūni paḍa keṅĕtan tahĕn ikā,
mwaŋ tekī wulakanya padyusan i kāsiḥ i ṅhulun ike,
tāmankw-îki batuṙnya mātra katutuṙ kw-asiŋ sĕkaṙ arūm,
paṅlīlāṅkw-iki paṅhyaṅanku ri tĕlaskw-amuṣpa majapa*

sakweḥ niŋ paricārikâpsarawađū paḍâhayu rare,
pantĕs ƀāwa nikā hanêrikaŋ aśoka rambay asĕkar,
yan sore paḍa mamrĕm iŋ grĕhalatâkĕmit gati nikā,
dewī muṅgw-irikaŋ jinĕm sira lawan ṅhulun siliḥ-asiḥ*

maṅjanma pwa ƀaṭāra keśawa tumūt ṅhulun nda maṅĕnĕs,
tan pamwīt ṅhulun i sira n kari haneŋ tilam saŋ aturū,
tan toliḥ lara niŋ katiṅgal apan aprĕgi ṅwaŋ alayū,
de niŋ nāgata tan kapaṅgiha wĕkas ƀaṭāra mahulun*

nāhan teki nimitta ni ṅhulun aṅaryakĕn ri saŋ arūm,
tan saṅkeŋ lalis i ṅhulun ṅhulun iki pwa ƀakti mayayaḥ,
ndan saŋ yajñawatī kunĕŋ salaḥ-iḍĕp manĕṅgaḥ alalis,
maṙmmanya n pamalĕs larê hati tĕwĕk nikâlabuḥ apuy*

<citrawilāpa>:17.
⏑ ⏑ ⏑| ⏑ – ⏑| ⏑ – ⏑| ⏑ ⏑ ⏑| ⏑ ⏑ –| ⏑ ⏑ –| ⏑ ⏑ ⏓ = 21

hana ta kunaŋ tĕkapaṅkwa lumipura lulutkw-iri saŋ tĕkasiḥ,
suꝁa pĕjahâkw-atapêŋ wukiṙ anusupa tan maluyêŋ nagara,
satĕmahanaṅkwa lawan rasika tuhun apaṅgiha tan kasaha,
saꝑala tikâku siwin tan uwaha ri gatiṅku n aniṅgalakĕn*

dyaḥ ari nihan ta kakanta lihatana ta kāsihan iŋ kalaran,
hanaṅisi māsku kitâraras alaris aweḥ lara kūŋ ri hati,
ndi ta kahananta tuhanku maṅusapana luḥku nihan t-aṅadĕg,
hanawaŋ unĕṅta manambat i kita saŋ anūkṣma pinet ri hati*

ṅkapana manista katĕmwa rari dĕlĕ-dĕlönku rikaŋ kusuma,
wukiṙ aparan ta kunaŋ pamulikana hayunta lĕṅit dahatĕn,
tak arusuhâku yadin lumayarana rarasta yan iŋ pasisi,
mabayaṅanêŋ gagana ṅka turida ni kakanta mamet ri kita*

rumiṅa-riṅâku ri kambaŋ iŋ asana miṅiŋ ri pipinta rari,
katĕmu ri lūm niŋ aśoka lĕmĕs i panĕpinta maminta hulĕs,
hirĕŋ i laṭinta haneŋ tĕbu hirĕŋ amanis sinĕsĕp-sĕsĕpan,
gĕmuḥ i susunta jugâmĕkasi hati nimitta niŋ agriŋ akūŋ*

munisuta maṙmma tĕmĕn sira ri lara narendrasutâṅawaśa,
Irika mataṅguḥ ujaṙ t-adiwasa bapa denta wimūṙcꞓa dahat,
puriḥ ikanaŋ dadi duhꝁa gati nika mataŋnya n ade hiḍĕpĕn,
lilaŋ i manaḥ nrĕpaputra paṅuṣađa saŋ āṙyya rikaŋ prihatin*

hana laki tatwa nikaŋ dadi ginaway anitya dadinya kabeḥ,
Anili-niliḥ wiṣaya ŋ manĕmu suꝁa ƀinukti maweḥ prihati,
prawala nikā saŋ aṅenak-inaki ŋ aniliḥ suꝁa moǥa jĕnĕk,
saŋ anĕmu ƀoga ta yan wruha ta sira pinaṇḍita yogya tirun*

lawan ikahĕn tĕmaḥ iŋ wwaŋ akurĕn apasaḥ ta wasāna nikā,
siḥ ika sināhakĕn iŋ pati kalawan inaknya winaṣṭa kabeḥ,
kunaŋ ikanaŋ kari moǥa karakĕtan i rāmya niki n kaƀaran,
Ikaŋ alarê tĕka niŋ pati niyata turuŋ wruḥ ikā n maṅaji*

Iki paṅucap ra ƀujaṅga nira n upaśamê naranāŧasuta,
pitutuṙ i saŋ wihikan tiki juga winuwus ra tapanta rĕṅön,
Ujaṙ ira saŋ guṇadewa mawaraha ri budđi narendrasuta,
ya ta maṅĕne hati hetu ni hĕnĕŋ ira sāmba marĕn manaṅis*

sĕḍĕŋ ira sāmba wimohita tĕka ta tilottamā dewawađū,
Acaru sĕkaṙ ya ri cetya ni hawu nira yajñawatî patapan,
Atapi-tapiḥ gula gaṇṭi tinulis iŋ ĕmas lusuhan saŋ arūm,
Aṅĕmulakĕn suji hantuk i taṅan ira yajñawatī manuji*

kawula nira ŋ nrĕpaputra tumuluy atutuṙ syuḥ ika twas ira,
maṅucapa tan wĕnaṅê pawaraḥ hana yan eliṅa saŋ sapanĕn,
maṅĕn-aṅĕn ambĕk irê saŋ ahayu kari de nira riŋ śayana,
karaṇa ni waspa nirânaputi mata matâmuharâmanisi*

wĕkasan anāntwa sirê saŋ amaraduhitā liŋ irêki nihan,
kaka pu tilottamā tan sinipi puji-pujinta kitâtiśaya,
nahan ika liŋ nira saŋ sinapa midĕm-idĕm wruḥ i saŋ manapa,
Aṅiriṅi līṅan ira mpu tapa ya ta nimitta nirâpihĕnĕŋ*

muwaḥ awuwus ta narendrasuta kaka tilottamā t-âjarakĕn,
wĕkas iy arinta saŋ apsarapatiduhitā ndi manis rasika,
luwaṙ i taṅanku raras nira n aṅuwahi raśmi nirân pinĕkul,
kita karikâṅĕñĕp iŋ maṇik apuji laṅö ṅwaŋ ike mulata*

<jagadđita>:18.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

nāhan liŋ nira saŋ narendratanayânĕhĕṙ amĕpĕṙ i saŋ tilottamā,
kepwan saŋ tinañan manaṅśaya paniṅgala nira muwahêŋ suputrikā,
ndātan mājara māṙ manaḥnya mawĕlas ri pamalaku ŋ asiḥ nrĕpātmaja,
rañcâmbĕk ri hatinya meḥ bĕlaha papraṅan iŋ aṅĕn-aṅĕn siliḥ-dĕhā*

Akweḥ siḥnya ri saŋ nrĕpātmaja nimitta ni sahuṙ ika maṙmma haṙṣaja,
siṅgiḥ māti saŋ apsarendraduhitâturun apuy i hilaṅta riŋ tilam,
ndā maṅjanma huwus ri saŋ praƀu riŋ uttaranagara wiśeṣaputrikā,
dewī yajñawatī muwaḥ ṅaran irân uliḥ i paramayajña de haji*

moǥêki n tĕka mārakaṙmma ni yayaḥ nira tinĕkan ikaŋ mahāsura,
māti pwā sira de niraŋ naraka ṅūni paḍa maṅadu śakti riŋ raṇa,
bela śrī parameśwarī kari ta saŋ narapatiduhitā sĕḍĕŋ rare,
ṅkā saŋ dānawarāja māsiḥ awĕlas mamipili ri salaḥ nrĕpātmajā*

dewī yajñawatī prasidđa pinakānak ira saŋ asurāđipâṅaku,
riŋ kanyāpuri r-uṅgu de saŋ asurendra rikaŋ alaya ratna len saꝁī,
ndan saṅke sira ta ṅhulun laki kinon lumaya-laya ri saŋ nrĕpātmaja,
t-aṅkat t-elu mare sira ṅhulun anuntunakĕn i kita haywa saṅśaya*

maṅkā śabda tilottamā krama lumampaḥ aduluṙ aṅĕnĕs mareŋ puri,
mwaŋ saŋ sāmba kunĕŋ sira mpu guṇadewa muwaḥ umuliḥ iŋ tapowana,
byātītan hana riŋ hĕnū tucapa saŋ maṇik iŋ ahayu rājakanyakā,
riŋ raṅkaŋ maṇijātirĕṅga sira n aṅliḥ aṅaraŋ inaweśa niŋ smara*

mewĕḥ saŋ wihikan ri budđi nira mesi turida wahu kabwatan raras,
sūkṣmāsāri wināwan iŋ sasisihan siḥ ira hana tikĕl nikaŋ halis,
maṙmmê santĕn irêka mahrit inamĕṙ sinaji panĕwĕkê twas iŋ Akūŋ,
luñcip niŋ mata dug siṅîṅid-iṅidan winiṣan iŋ amanis mamātyani*

siṅgiḥ yan sira puṣpamūṙtti katĕṅĕṙ paṅawak ira n añampakâkuniŋ,
māmbö rūm ni gĕluŋ nirâhirĕŋ awaṙṇna maṅunĕŋ akilâriris mĕnur,
luṅsuṙ niŋ pupuṙ aṙjja mātra karakĕt ri wijaŋ araras aṅhrĕbuk lĕwas,
śumrīdanta mĕkaṙ katon waja nirâhidu mađu karikā lanā manis*

rūm niŋ puṣpa laṅö ni sinwam iŋ aśoka piniturun i rāmya niŋ kapat,
kapwâṅjanma raras narendraduhitā mamanisi mađu niŋ sĕkaṙ miṅiŋ,
sākṣāt śrī ni kalaṅwan iŋ pasisi saṙwwa sĕkaṙ iŋ acalâdi niŋ laṅö,
lakṣmī niŋ puḍak aṅdadî wĕtis ira n lagi pinapag i dèwa niŋ ṭikā*

maṅkā rakwa laris nikaŋ wataŋ aṅāśraya ri jariji saŋ suputrikā,
sinwam niŋ taru nāgapuṣpa n amiraḥ kakaratala rarasnya de nira,
hyaŋ-hyaŋ niŋ salagâkucup mulati sāri ni manis ira tan kĕneŋ lĕwas,
dewī niŋ patapan wawaŋ murakĕnā hayu niki n awiraŋ sinorakĕn*

<sragđarā>:19.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓ = 21

nyā ŋ kĕmbaŋ niŋ wakāta n rakĕt i talapakan soṙ ikê jöŋ suputrī,
kĕmbaŋ niŋ rājasâṅdohi gisi-gisi tĕwas tan kĕnā rūm pan ajriḥ,
kĕmbaŋ niŋ nāgapuṣpâhiwaŋ aṅiṅĕt-iṅĕt riŋ kapö ndi n kahopa,
kĕmbaŋ gaṅsal kĕtêriŋ rahat i laṭi nira n rakta somyâṅĕne twas*

Osik taŋ puṣpasāry-âṅaṅĕn-aṅĕn i raras rūm niraŋ rājakanyā,
luṅhâṅilya ṅhrĕbuk de ni wida nira sumāṙ mūṙ ikaŋ campakâmrik,
ndâlaḥ taŋ pādapa n kambwan i gĕrĕḥ i lĕmĕs niŋ tĕṅaḥ tan hinambĕn,
luṅlūṅan luŋ nikâṅliḥ wruḥ alĕmĕsan atiṅhal yan ambĕt wruḥ olaḥ*

mambö śrī niŋ kapat śrī narawaraduhitânraŋ laṅö niŋ basanta,
lakṣmī niŋ saṙwwasāry-âmisani raras irâlūŋ i rūm niŋ kalaṅwan,
maṅkin yan koparĕṅgêŋ patĕṙ i manis irâliṇḍyanā rūm ya lindi,
waṙṇnâwaṙṣâmađu lwiṙ nira n asĕmu lĕyĕp niŋ masâmeǥapuṣpa*

waṙṇnâyw-aywan ta puṣpā saracana nika taŋ ƀūṣanâƀrā maṇiknya,
hintĕn mantĕn rinĕṅgêŋ śaśaruđira tutup keśa himpĕṙ wirāga,
lāwan tekaŋ kilat bāhu kilat awilĕt iŋ bāhu tejanya saśrī,
rap-rap-rap rĕp larap niŋ rum ahulap i muꝁâṅambwakĕn söŋ niŋ ūṙṇnā*

siṅgiḥ yan pārijātâhayu nrĕpaduhitâṙwwan laṅö mwaŋ raras rūm,
sākṣāt lūŋ-lūṅan aṅlūŋ jariji nira n alūŋ mwaŋ lĕmĕs niŋ naꝁâṙjja,
Aṅjraḥ kĕmbaŋ nirêŋ ƀūṣaṇa sĕḍĕŋ araras rūm nirâṅasturi mrik,
nyā ŋ pawwaḥ padmarāgâjraḥ i hati mawijî mas miraḥ riŋ paṅūcal*

sore sāmpun ḍawuḥ sapta tĕka kaka rĕken kāsi-kāsiḥ suputrī,
pintĕn lĕñjĕp riŋ ambĕk wruḥ aṅapi kalaṅön yâpasajñan sahaṙṣā,
ƀaṅginya n poliḥ-oliḥ hatuṙ inamĕṙ ikiŋ sinwam iŋ nāgapuṣpa,
wwantĕn tênduŋ tĕmĕn saŋ paran iŋ aṅĕn-aṅĕn liŋnya n antuk manĕmbaḥ*

Ambĕk saŋ rājakanyā winaśa-waśa rĕsĕp siḥ nirê saŋ sahaṙṣā,
Āpan mambö kahambö turida nira pinĕm ndan yayâpet raras rūm,
nāhan pājaṙ nira ndi n kusuma kaka mapet patya māṅuṅsya kumbaŋ,
Aṅhiŋ yan wwantĕn iŋ campaka mĕkara sakeŋ nīradâku n sarāga*

nā liŋ saŋ rājakanyā smita nira tan awās waṙṇna maṅrwâsĕnötan,
maṅkin haṙṣā sahaṙṣâṅriṅa-riṅa turidâṅgītakĕn kūŋ niŋ onĕŋ,
tan makweḥ aṅladi twas kiduŋ iki n atĕrĕḥ sūkṣmarāgâṅrĕsi twas,
kĕmbĕŋ niŋ luḥ tikĕl niŋ halis ira panuwal saŋ sĕḍĕŋ maprapañca*

sāmpun prāptêña pahyas nira n apĕnĕd arūm strī walū rājapatnī,
tapwan pānak sama mwaŋ rara pamulu nikânwam susunyâkas ahrit,
tan saḥ riŋ rūm kahambö ri pipi pinaraban ya ŋ parab saŋ madihyaŋ,
meṅĕt tañcānatañcā panĕṅĕṙ ira ri saŋ swāmi cihnêŋ kasatyan*

maṙmmâjaṙ dyaḥ tuhan toḥ t-atĕlasana sapiḥ pwa ŋ sĕkaṙ putra-putran,
milwî saŋ ṅāṙyya nak rakryan apa sira yayaḥta n yayi ṅwaŋ turuŋ wruḥ,
nā liŋnyâwaṙṇna kepwan saŋ ahayu tinañānya n midĕm yan paśabda,
wwantĕn riŋ twasku saŋ sūkṣmaturida husirĕn tan sꝑuṭâliśya-liśyan*

wruḥ riŋ ceṣṭâmacĕḥ rāga nira ri gati saŋ rājaputrī n kĕnêŋ kūŋ,
Āpan sāmpun maṅambaḥ wuni niŋ amuni haṙṣâwiraŋ yan wruhêkā,
hetunyâdandan ahyas hana saji humaḍaŋ mwaŋ sĕkaṙ mrik dinānan,
gundik ramyâtatā maṅharĕpakĕn anawuŋ puṣpa niŋ kanyakâṅjraḥ*

<Amarawatī>:20.
– ⏑ ⏑| ⏑ ⏑ –| – ⏑ ⏑| ⏑ ⏑ –| – ⏑ ⏑| ⏑ ⏑ –| – ⏑ ⏑| ⏑ ⏑ –| ⏓ = 25

hyas bwat amarawaty-aṙjja pinakapahyas narawaraputrī rinacana pinriḥ,
maṅkin inuparĕṅgan ri manis irâlindi  juruḥ awĕṅyan ñĕñĕṙ ira mamrāt,
ndi ŋ giri kusumâṅĕmbaṅa ri karaśmīn i raras irârūm asari-sari mrik,
sāgara mađu tan paṅharus i sira n tan surud apasaŋ līt wĕdi ri kalaṅwan*

<Erawati>:21.1
– – ⏑| ⏑ ⏑ ⏑ | – – ⏑| ⏑ ⏑ ⏑| – – ⏑| ⏑ ⏑ ⏑| – ⏓ = 20

I jro crĕmin ira himpĕṙ smaranagarâwak siluman inapyan,
maṅkin lĕṅĕŋ alaṅö de ni raras iŋ amwaŋ wijaḥ-wijaḥ eñjuḥ,
ramyâtulis arĕcĕp tâmaṇigrĕhawimbâŋ lĕyĕpakĕnāmbĕk,

{Erawati}:21.4
– – ⏑| ⏑ ⏑ ⏑| – – ⏑| ⏑ ⏑ ⏑| – – ⏑| ⏑ ⏑ ⏑| – – ⏑| ⏑ ⏑ ⏑| – ⏓ = 26

māyā nrĕpaduhitâwaṙṇna ratiḥ apet hayw-aniru-niru hyas nira madanastrī*

saŋ śrī nrĕpaduhitā sāmpun alulud amraŋ buṅaḥ ira himpĕṙ kanaka sinaṅliŋ,
wāhw-âsalin atapiḥ raṇḍi tinulis iŋ mās miriṙ amarantĕn mamutuhi santĕn,
luṅgī hayu nira norâmaḍani dudug riŋ laṅit anawaŋ nīrada masĕnö bāŋ,
tuṅgaŋ giri maṅadĕg riŋ nataṙ alaṅö rūpa nira tinoliḥ niŋ aruṇa rāgī*

liŋ niŋ kaka-kaka maṙmmâsĕmu-sĕmu haṙṣâṅucapi hajĕŋ saŋ kadi śaśiwimba,
ndi ŋ wwaŋ rari tan akūṅê raras ira n anwam yan amali paṅlwaŋ sahaja tumaṅgal,
ramyâhajĕŋ alaṅö ṅwaŋ makasuluhê pūṙṇnama ni kalaṅwan nira makin aśrī,
denya ṅwaŋ awuṅaran kagrahaṇana de niŋ praƀu taruṇâneka ri tuhan i ṅwaŋ*

nāntĕn kapana hanâṅambila kusumê jro gahana na yārês tuwin apulaŋ rwi,
maṅkin wiꝑala ni rūm śrī nrĕpaduhitâṅdadyakĕna sasiḥ niŋ malara sarāga,
lāwan rari kita sakweḥta marĕk i jöŋ saŋ narawaraputrī lewu kasihanta,
himpĕṙ śaca dadi ni ṅwaŋ lĕwas atuhā meman alĕsĕḥ iŋ sampiran ika donya*

<wisaṙjjita>:22.
– ⏑ ⏑| – ⏑ ⏑| – ⏑ ⏑| ⏑ ⏑ ⏑| ⏑ – ⏑| ⏑ – ⏑| ⏑ ⏓ = 20

Om kaka siṅgiḥ ujaṙtta dalu kasihan i ṅwaŋ alĕḥ piniṅit,
mepu haneŋ nagarâsurawarapuri tiṣṭa lanā n kinĕmit,
ṅūni haneŋ pura len ṅhulun iki tinawan mapasaḥ riŋ yayaḥ,
ṅke pwa taya ŋ kulawaṙgga dalihan iŋ amintani han wijila*

Āḥ kapanêki tuwuḥku karakĕtana rāga sinaṅśayakĕn,
dūra karambatanê lulut iŋ apaṅus aṅrĕs aweha raras,
mawwad aluŋ marikiŋ turida wirasa ta pwa lawan sirarā,
mātaŋ akiŋ ṅwaŋ akiṅkiŋ amariṅin akiŋ biṣama n prihawak*

ndā yatiki n karaṇaṅku n apĕga siwuhĕn mulati ŋ kusuma,
tan hana sambatĕn iŋ manaṅis i tĕka niŋ gĕrĕḥ aṅlawadi,
maṅkana yan wĕṅi maṙmma maṅĕsĕsan atis ṅwaŋ anaṅhi jawuḥ,
wwaŋ syapa tâŋ umaṅöt i hudan iŋ adamaṙ kilat iŋ śayana*

maṙmma dahat wacananta rari tuhu-tuhun taruṇī kasihan,
tan wihikan ṅwaŋ i rāmya niŋ aṭika-ṭikan turuŋ akw-asĕnĕŋ,
nāntĕn iki n paṅucap niŋ atuha rinĕṅöṅkw-alulut rinasan,
rakwa ṅamöṙ amĕkul masalit araras aṅlihaṅi wwaŋ arūm*

waṅśasŧa lan Indrawaṅśa
<Upendrabajra>:23.
⏓ – ⏑| – – ⏑| ⏑ – ⏑| – ⏑ ⏓ = 12

nahan wuwus niŋ paricārikâṅucap,
ḍatĕŋ tikaŋ rātri tĕlas ḍawuḥ wwalu,
saŋ hyaŋ wulan sĕnw-irikā n makin mawā,
siliḥ-suluḥ mwaŋ maṇigopurêŋ pura*

meḥ-meḥ tĕkā riŋ pura saŋ tilottamā,
Atuntunan mwaŋ nrĕpaputra riŋ hawan,
kepwan ri denya n tumamā mareŋ dalĕm,
Apan kulĕm kori tĕlas manaṅkĕbi*

tilottamârĕs kumĕtĕg tikaŋ hati,
Akweḥ tikā saṅśaya niŋ swacittaka,
Antĕn t-alampaḥ kita saprahāra ri,
humantya reḥ niŋ tumamā mare dalĕm*

kaŧañcanêkîña niraŋ suputrikā,
saṅke dalĕm rāmya sirâmajaŋ wulan,
Akweḥ tikaŋ guṇḍik arūm paḍâṅigĕl,
ya hetu niŋ kori humĕṅha sakṣaṇa*

Enak tikā budđi ri saŋ tilottamā,
mahânamaṙ hamba wicakṣaṇânilib,
Alib siraŋ sāmba parĕŋ tĕkê dalĕm,
riŋ śūnya kāliḥ dumunuŋ ri paṅhapit*

tilottamâjaṙ ta sirê nrĕpātmaja,
t-aṅheṙ bapa ṅke sakarĕŋ t-arāṙyyana,
ṅhulun mamet uṅgwan iraŋ suputrikā,
nā liŋnya luṅhā malipiṙ matūt ahöb*

dewī sira ndaḥ kahatuṙ sĕḍĕŋ suꝁa,
haneŋ umaḥ ratna maṅölakĕn taṅis,
tilottamêniṣṭi sinambya tan waneḥ,
lawasnya luṅhā tinatā nirêŋ tĕtö*

wilāśa niŋ citta kinubđa de nira,
śokâṅaraŋ tan katĕṅĕṙ tikaŋ lara,
Anūkṣma rāgânilib ambĕk iŋ rimaŋ,
muṅgwi twas aṅhiŋ dadi đaṙmmadewa ya*

jātismarā janma nirêka ṅūny-awās,
saraśmi niŋ swāmi kacitta de nira,
lulwī sirê twas cala riŋ kisapwana,
yateka kāṅĕn katutuṙ nirê kakuŋ*

maṅke pwa yan tan hana konĕŋ iŋ liriŋ,
yayā tĕkâñumbana yan haneŋ jinĕm,
meraŋ tumuṅkul pira yan pajaŋ wulan,
na hetu niŋ hewa tumiṅhalêŋ śaśi*

tilottamā prāpta ri saŋ suputrikā,
maṙmma n pamakpak rari māsku liŋ nikā,
haywêka deniŋ manaṅis hĕnĕŋ tuhan,
Āpan kapaṅgiḥ dadi đaṙmmadewa ya*

maṅjanma ri śrī naranāŧa keśawa,
prasidđa śūrêŋ raṇa śakti nītiman,
saŋ sāmba sajñā nira kaprakāśita,
raras nirâṅde raras iŋ twas iŋ mulat*

kunĕŋ pratiṅkaḥ naranāŧa keśawa,
wiṣṇw-ânurun lakṣaṇa dewamūṙttika,
pratiṣṫa riŋ dwārawatī sirâđika,
karĕs nikaŋ rākṣasa dꜽtya dānawa*

ndā saŋ narendrātmaja sāmba rakwa ya,
kinon marā riŋ himawān sirâpraṅa,
rumakṣa sakweḥ nira saŋ mahārĕṣi,
Anwam wruhâkīṙtti widagđa śaktimān*

ṅūni pwa saŋ dyaḥku makon umeta ya,
kañcit pwa saŋ krĕṣṇasutâsyaŋ iŋ kami,
matakwan uṅgwanta sirâmĕlas harĕp,
nimitta niŋ mājarakĕn hananta ri*

maṅkā ṅhulun mwaŋ sira śīǥra maṅkata,
huwus tĕkā ṅke sira māsku liŋ nikā,
nahan sināđyā tumutuṙ mare kita,
liṅĕn saŋ adyaḥku manuṅsuṅêŋ guyu*

<prahaṙṣiṇī>:24.
– – –| ⏑ ⏑ ⏑|  ⏑ – ⏑| – ⏑ –| ⏓ = 13

nāhan liŋ surawanitêŋ narendraputrī,
saŋ sāmbâśila ri samīpa saŋ suputrī,
maṙmmâṅholakĕna ri māsku liŋ nirôjar,
kāṅgĕk citta nira liniṅsiran suputrī*

saŋ sāmbâkĕcap aṅĕsaḥ mĕhāḥ rinĕṅwan,
kepwan haṙṣa rinirisan rimaŋ prapañca,
yadyastun salaḥ-asa tâku liŋ nirê twas,
maṙmmanyâwaraha maṅiṣṭi tâku mātya*

tan tuhw-îka wuwus i saŋ tilottamâsyaŋ,
duṣṭâmet kahilaṅa ni ṅwaŋ iŋ puri jro,
Āpan śatru sura kĕtâku riŋ paranku,
siṅgiḥ ṅgānya ya wiṣakānanā ṅaranya*

nāntĕn ta wwaŋ anumatâśrayêŋ hala ṅwaŋ,
siṅgiḥ paṅgilana puriḥ nikaŋ tan āpti,
strī ratnêki tuwi surūpa rājakanyā,
nyāma nyâwiraṅa rinĕṅwan iŋ karaśmin*

rūm-rūmĕn rarasana raśmi kūŋ lawan siḥ,
rakryan toḥ śaraṇa nirâmanista māsku,
nāntĕn ton rari lara niŋ kĕnêŋ lulut kūŋ,
kahyunkw-âtĕwasa tĕṅaḥta riŋ paturwan*

Antĕn yan lawanana siḥku denta māsku,
rāmyaṅku n siliḥ-asihânawuŋ raras rūm,
raśmī sāturida sarāga tohan i ṅwaŋ,
taṅgap siḥku makasihan ta riŋ puḍak mrik*

saŋ māwak lara niŋ akūŋ kasiḥ niŋ onĕŋ,
Aṅde māṙ i hati rĕnaḥta yan tumiṅhal,
ndātan poṣađa ni manista maṅlare twas,
maṅgânumpurakĕna haṙṣa citta ni ṅwaŋ*

saŋ māmbö kusuma miṅiŋ lihat kitântĕn,
hyunkw-âgyânisana ŋ iraṅta maprapañca,
tan māry-ānalaga lĕwas manista māsku,
sārintâri karaṇa niŋ manatpadâswī*

rakryan dāhana punagiṅku denta māsku,
sāđyaṅkw-âṅamĕra susunta riŋ paturwan,
maṅke pwâṅhĕnĕṅakĕn iŋ kakanta māsku,
Antĕn dyaḥku juga mapaṅgi-paṅgil elik*

maṅkâkaṙṣaṇa nira saŋ narendraputra,
kasyāsiḥ maṅasiḥ-asiḥ maminta kāsiḥ,
dewī kepwan iŋ ulahâwiraŋ tumuṅkul,
mĕṅgĕp taṅlihat anilib liriŋ nirâśrī*

wruḥ pwêkaŋ suraduhitā ri budđya dewī,
maṙmmanyâwuwus aṅiriŋ manaḥ suputrī,
māskw-înduŋ kapana siraŋ narendraputra,
tan maṙmmâsiha ri tuhanku kāṙyya haṙṣa*

tañ jātismara hiḍĕp i ṅhulun ri māsku,
yan tan meṅĕt i sawilāśa đaṙmmadewa,
tonton têki litu-hajöŋ narendraputra,
samplaḥ mwaŋ harisuta saŋ pinet rikāna*

lāwan kosŧuba mala cihna niŋ sahaṙṣa,
mrik ganđanya kadi rikāna tan papendaḥ,
yekâṅde rĕsĕp i hatinta liṅta ṅūni,
ṅkā dewîka yan atutuṙ midĕm sahaṙṣa*

<wisaṙjjita>:25.
– ⏑ ⏑| – ⏑ ⏑| – ⏑ ⏑| ⏑ ⏑ ⏑| ⏑ – ⏑| ⏑ – ⏑| ⏑ ⏓ = 20

Āḥ kaka haywa kĕdö mirĕsĕpakĕn apet siḥ aminta kasiḥ,
tan wuruŋ aṅlawanê hati marika wuwusta rĕsĕp ri hati,
ṅwaŋ kadi tan rara denta n amĕḍara karaśmi nihan ṅwaŋ awak,
santaḥ anambĕhi siḥta tan amupuganêkiŋ akūŋ tinahā*

māsku tuhankw-ibu haywa hali-halin i budđi narendrasuta,
cihna nihan kahananta ƀaya tuwi taŧāpi sirêki mara,
dyaḥ t-asĕgĕḥ tari māskw-akira turida kāṙwwa lulut ri kita,
taṅgap i rūmta raras nira panamuya lindi nikaŋ pamatan*

ndi pwa hunĕṅta pininta ri hati wĕḍarĕnta tuhankw-i sira,
don i rarasnya marê kita sira naranāŧa rirista mijil,
wyaṙŧa ni rūm i pipinta pasaji-saji māsku mahāpi miṅe,
tansaha jöṅta sinewa niŋ amalaṙ aṅuṅsiṙ acatwa tĕṅaḥ*

ndaḥ si putiḥ si kitâṅucap aku kaka tan wruḥ i saŋ wwaŋ ika,
tan sahurâku muwaḥ ri kata kita maṅel ṅwaŋ ameta sahur,
nāhan ujaṙ nira saŋ narawaraduhitâsĕmu haṙṣa nira,
tulya kuḍuŋ-kuḍuŋ iŋ turida sira rĕsĕp ri lulut siḥ ira*

saŋ nrĕpaputra wawaŋ wruḥ i manaḥ ira yajñawatī wĕkasan,
śīǥra mamaṅkwakĕn aṅharis-aris saha siḥ rĕsĕp iŋ saŋ arūm,
rĕs nikanaŋ hati māṙ makĕtĕṙ i paṅamöṙ nira riŋ panĕpi,
lwiṙ tan awak marikâwak iḍĕp ira rikā n karakĕt ri susu*

Ambĕk irâlawas abrata wiṣaya lanā karaha ŋ turida,
tambay irâlabuhan manis iŋ ahayu manwam arūpa ratiḥ,
tan wriŋ aris maṅĕpĕl susu taṅan ira kāṙwwa maṅaŋ tan arĕs,
lāgy-anutul pipi nāsika nira titiṙ oliḥ i luḥ saŋ arūm*

<jagadđita>:26.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

mojaṙ saŋ nrĕpaputra tiṅhal i kakanta rari baraŋ aṅölakĕn lara,
saŋsāra ṅwaŋ akūŋ kĕna priḥ i wajanta sinawawa ni raśmi niŋ guyu,
māṙ mrāt twasku kanin tĕñuḥ katikĕlan halis ibu tuluṅĕn pwa taṅhulun,
ṅhiŋ jampyaṅkw-i susunta lūŋ ni luṅayanta bĕbĕda ni kakanta riŋ tilam*

dyaḥ saŋ haṙṣa winimba kūŋ piniturun saŋ awak iŋ alaṅö linaṅwakĕn,
rūpantêŋ mađu piṇḍa lindi ni matanta kadi juruḥ atuṙ gula drawa,
sotan tā dadi niŋ raras hati rarasta mapamulu ṭikā haneŋ puḍak,
sākṣāt sāri ni sāri niŋ kusuma māsku n ariris iŋ awaṙṇna ṣaṭpada*

Antĕnkw-âṅĕn-aṅĕn katĕmwan i kakanta rasana ri sĕḍĕṅku dewatā,
rakryañ citraraŧātmajâtuha ri putra lĕṅĕŋ anarukêŋ himālaya,
Aṅkat hyaŋ mađusūdanâṅdadi tumūt aku ri sira tatan waraḥ kita,
hīṅan hyaŋ wiđi kapwa hetu ni kakanta rari layat atiṅgal iŋ tilam*

maṅke prāpta kakanta deniŋ utusan sahaja mara humundaṅê ṅhulun,
wwantĕnkw-îki manĕmwa haṙṣa sahasa n sinalaḥ-asa manaḥku tan liniŋ,
dwandwan ṅgānya kitê ṅhulun ri gati niŋ pinun alawas atiṅgal iŋ kita,
rakryan piṇḍahi tâku hetu niŋ aminta kalukunĕn i luḥta riŋ pipi*

doṣaṅkw-î kita ṅūni maṙmma riraŋ iŋ gati ri kita rikāna riŋ jinĕm,
sāmpun siŋ sapanigrahanta ri manĕḥta yadin apusananta riŋ lulut,
mwaŋ yan kūŋ tuwi milwa kūṅku saꝑala n palu-palu turidanta ri ṅhulun,
denyâṅisyani rāgahaṙṣa ya wilaŋ damĕl ibu lawas i ṅwaŋ iŋ paran*

rakryan sanmatanĕn kakanta rari tapwa hiniwagan unĕŋnya yaṇ ḍatĕŋ,
wehĕnta n rĕsĕpâmbĕkanta tuhun aṅlawanana kita tiṅhal i ṅhulun,
sāmpun wruḥ ṅwaŋ i saṅśayanta riŋ apâku tan asiha manuṅgalê kita,
maṙmmâniṅgala riŋ laṅö ṅwaŋ iriya n malalis amĕkasêŋ karaŋ liman*

saŋ hyaŋ niŋ kalaṅön lihat rari riŋ aṅhyaŋ amalaku kakuŋ hanê kita,
pūjaṅkw-î sari sāri muṅgwi gĕluṅanta saha sĕkaṙ urā haneŋ tilam,
mwaŋ sambatkw-i paṅastawaṅku hiḍĕpĕnku wacana niŋ akūŋ mapet asiḥ,
rakryan toḥ t-aṅanugrahêka ri kakanta suṅakĕna pininta ni ṅhulun*

ñĕṙ citta nrĕpaputrikā winuwusan rĕṅu-rĕṅu nira tan tĕkê hati,
tuhw-âlūŋ siḥ irâmĕlas-harĕp aron turida siniram iŋ karāsikan,
mampĕḥ rakwa kĕtĕṙ nirâṅdadi lulut sumalaḥ i sira saŋ nrĕpātmaja,
maṙmmā niŋ hyun alūŋ ya leśya nira yan paṅuwahi panulak nirêŋ jaja*

siṅhit-siṅhit irê hatîki winĕḍaṙ nira liŋ ira ri saŋ nrĕpātmaja,
wruḥ ṅwaŋ ry-ambĕkan iŋ priyambada mĕne pwa puput ika kuraŋ-kuraŋ wĕlas,
nāntĕn ndī wĕnaṅa ŋ sĕkaṙ muwaha riŋ ƀramara makalisêŋ hrĕbuk miṅiŋ,
ndā maṅkâku yadin katiṅgala sumantĕn anĕsĕla śarīra ni ṅhulun*

maṅke kapwa tĕṅaḥ niŋ aṅlalisi raśmi sĕḍĕŋ iŋ anaḍaḥ siḥ iŋ sĕnĕŋ,
wruḥ pwânāntwa sinanmatêki dadi niŋ sinaṅi-saṅi sinewakêŋ hiḍĕp,
lwiṙ tan sot rika yan kĕdö rawi ꝑalanya riŋ asuji hinundaŋ iŋ lulut,
ṅhiŋ maṅke suꝁa mātya ƀukti pamĕkas kalara niŋ alaṅö kināryakĕn*

Om antĕnku sadenta mojaṙ-ujaṙ aṅlarani hati kakanta tan wiwal,
sāmpun wruḥ ṅwaŋ i suṅsut iŋ kadi kitâhayu manupura rājasêŋ rimaŋ,
yadyastun śapaŧāna ta ṅwaŋ ari denta saꝑala karĕṅö tikaŋ wuwus,
Āpan tan hana śabda niŋ jalada maṅgĕsĕṅana ri kapö niŋ aṅrĕṅö*

ndi n taŋ cātaka nāgatêŋ riris ikaŋ jalada rari sĕḍĕŋnya n aṅlayaŋ,
lāwan ndi n salagâwĕdîŋ riris i meḥnya sumĕkara kagĕntĕran gĕrĕḥ,
maṅkâku n sinaranta kāsihan apan rinirisan aṅusiṙ kitêŋ jinĕm,
haṙṣâsoṅa karāsikan ṅwaŋ aharĕp riŋ amanis ahudan-hudan mađu*

maṅkin trāsa manaḥku de ni panaḥ iŋ madana mamanasi twas i ṅhulun,
yekā n śīṙṇna manaḥku denya kakĕnan lara turida ni rāga niŋ smara,
maṅke pwêki kahaṙṣa ni ṅwaŋ i kitêbu kita madĕha kiṅkiŋ i ṅhulun,
Aṅhiŋ tamba kanin tapiḥ saput ulĕs palakun i kita haywa t-âtĕṅĕt*

wruḥ riŋ ceṣṭa tilottamā n mijil aleśya n aṅĕyĕha wawaŋ tĕkêŋ natar,
tan señjuḥ rasikā kinon maluy alĕs lumaris apituli n pamet sahur,
saŋ sinwī kawĕkas wiraṅwaŋ aṅĕsaḥ prihati linukaran tapiḥ nira,
miṅsĕṙ-miṅsĕṙ aḍuḥ wuwus nira kinewala kaparĕpĕkan tinītihan*

dewī yajñawatī karāgaƀaya riŋ śayana kahilaṅan raras hati,
rĕs-rösĕn prihatin karājasana piŋ rwa n amadanawilāśa riŋ tilam,
tan  ṙyyamban kinisapwakĕn rĕṅĕ-rĕṅön ri wuwus iŋ aṅamöṙ prahāsana,
luḥ lāwan turaḥ iŋ taṅis juga sahuṙ nira hinasi-hasiḥ nrĕpātmaja*

dyaḥ saŋ nāyaka niŋ laṅö waśa waśeṣa kita ri lĕṅĕŋ iŋ pasiṙ wukir,
rūm-rūmtânusaḥ iŋ sĕkaṙ milu tĕṅaḥta mamarawaśa sinwam iŋ tahĕn,
tan laṅgöŋ puriḥ iŋ puḍak kĕtĕṙ anĕmbaḥ i manis i matanta yan laris,
Antĕn toḥ diwasa ŋ mata pwa sipatâṅlarani titiṙ inaṅluḥ iŋ manis*

siṅgiḥ yan sugiḥ iŋ manis rari kitâgati panarima niŋ mađubrata,
Aṅkĕn yan mađumāsa māsku sinahuṙ manis amuhaki sāri niŋ sĕkar,
rob kālanya ḍatĕŋ tasik mađu nimitta nika lĕṅĕŋ adoḥ mapet manis,
maṅke donkw-i kita ṇ ḍatĕŋ rari mahâṅinakana manis iŋ hutaŋ tĕṅaḥ*

yan reꝁākĕna riŋ puḍak ṅhulun i paṅlĕṅĕṅan iŋ alaṅö hañaṙ maṅö,
rakryan rowaṅa ni ṅhulun huƀayanĕn sasisihana raras ṭikākĕna,
ramyâsaṅwa lulut ṅwaŋ antĕn akĕmul-kĕmula hima ri duṅhus iŋ karaŋ,
yan wwantĕn ƀramarâṅlawad yatika sūṅakĕna sararab iŋ hrĕbuk miṅiŋ*

<Aśwalalita>:27.
⏑ ⏑ ⏑| ⏑ – ⏑| – ⏑ ⏑|⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 23

nahan ika śabda saŋ nrĕpatiputra haṙṣa turidâjaṙ aṅrĕsĕpakĕn,
hañĕñĕṙ awoṙ manis hinaras iŋ raras hati rĕsĕp ri maṙmma saŋ arūm,
saŋ ahayu māṙ gupe sira ri kapriyambadan i saŋ narendratanaya,
titiṙ akĕcap manĕṅgaḥ ahuyaŋ ya leśya nira n aṅluse tapiḥ ira*

nrĕpaduhitâsawaŋ jalada kāṅinan raras irân lukaṙ gĕluŋ ira,
riris ira rakwa māri siniriṙ  ṙyyasiḥ nira ri saŋ narendratanaya,
gĕrĕḥ i lulut nirêki wĕkasan lawan patĕṙ i kūŋ nira n karakĕtan,
larap i pupuṙ nirâkilat awās manambĕṙ i tapiḥ nirân inalapan*

wahu waśa saŋ narendraduhitā n wineḥ sĕpaḥ anaṅgap iŋ tutuk arūm,
pipi nira māṙ miṅiŋ ya panuwal nirâṅinaki citta saŋ nrĕpasuta,
laṭi kumĕñaṙ titiṙ sinĕsĕpan pamöm nira waja n ꝁarâṅani hati,
puji yan asañjatê luṅid ikaŋ halis muꝁa nira n lanânĕkani siḥ*

wahu paḍa rāmya maṙmma sira kāliḥ aṅrasani rāmya niŋ siliḥ-asiḥ,
sagula sawĕltiḥ iŋ patĕmu yan paṅaṙwwani hulĕs miṅiŋ kinapuran,
Aṭika-ṭikan laṅö raras irê dalĕm jinĕm amukti rāmya niŋ arūm,
patakis ikaŋ kale marahakĕn raras wiꝑala tan hanâṅawaraṇa*

ri ḍatĕŋ ikaŋ hudan siḥ ira saŋ nrĕpātmaja mawāḥ suꝁâmarupuhi,
Aṅibĕki citta hetu nira sāmba haṙṣa masawaḥ raras pinahayu,
nrĕpasuta tan karâṅgalĕṅi budđi yan sumalahêŋ tilam sĕḍĕŋ akūŋ,
Aṅamĕṙ-amöṙ sarāga n añuluḥ-ñuluḥ lulut irê saŋ adyaḥ araras*

lumĕkas amuṣpa rāga sira riŋ manoƀawa sahâprayoga turida,
waṅi-waṅi niŋ pipî hiḍĕp irâsĕp endaḥ adamaṙ liriŋ saŋ ahayu,
sira-sirat iŋ lawö karaṇa ganđa wīja nira mālatî sari gĕluŋ,
caru nira maṙmma haṙṣa winirāga de nira hinaṅsĕ riŋ pakasutan*

madanamahotsawêki ginawe nirêŋ śayana tan pakāla dinadak,
sumari ya waśya-waśya ni laṅö nirân aṅapi haṙṣa niŋ saturida,
Alap-alapan raras gati nira n siliḥ-suwal i ganđa niŋ pipi miṅiŋ,
makin awuwuḥ rĕsĕp wĕrĕ-wĕrö dawā sĕmu nira n luse tapiḥ ira*

Asari-sarî manis-manis iŋ ojaṙ aṅracana raśmi niŋ siliḥ-asiḥ,
Ajĕnu naꝁabraṇâṙjja masĕkaṙ gaḍuŋ sira n arāmya-rāmyan araras,
nrĕpasuta tan karâṅayari haṙṣa rāga ri saŋ adyaḥ iŋ pakasutan,
hanan inajöŋ lulut nira lanânitiṙ saŋ ahajöŋ siraŋ nrĕpasuta*

rahina tĕlas mijil kĕñaṙ ira hyaŋ aṙkka muni taŋ manuk mawurahan,
sawuṙ i rurū nikaŋ kamuniŋ iŋ nataṙ siniram iŋ riris-riris alit,
sahana ni ron ikaŋ tahĕn ataṅhi paṅhwab i sĕkaṙ nikâbab awaṅi,
milu taŋ aśokapādapa lawan paṅulyat i siriṙ nikāŋ aṅin alon*

tĕka ta tilottamâmuṅu ri saŋ haneŋ jinĕm apan sĕḍĕŋ karakĕtan,
Ataña ri gatya saŋ tĕlas apaṅgiḥ ekaturidâpisan manaḥ akūŋ,
sahuṙ ira saŋ rwa haywa kita saṅśayê ṅhulun akūŋ ṅwaŋ iŋ satinahā,
Apituwi saŋ mahīsuta mareŋ surālaya taṅeḥ umantuka sira*

liŋ ira narendraputra kaka yan tĕkā saŋ asurendra haywa magigu,
Aku lawananya tan suruda riŋ kađīran asiluṅluṅa ŋ purasaƀā,
yan alaha tâkw-aṅadwa guṇaśakti de niŋ asurâḥ alök ṅaran ikā,
kaka tumuta ṅhulun pĕjaha liŋ narendraduhitā ri saŋ nrĕpasuta*

<prahaṙṣiṇī>:28.
– – –| ⏑ ⏑ ⏑| ⏑ – ⏑| – ⏑ –| ⏓ = 13

prāptêkaŋ warawanitā kabeḥ manaṅkil,
ndā tan wruḥ ri gati niraŋ narendraputrī,
ṅūny-aṅdoḥ aṅilagi suṅsut iŋ rahadyan,
hetunyâmĕŋ-amĕŋ asiŋ paran katurwan*

söŋ saŋ hyaŋ rawi karaṇanya yan pataṅhi,
kapwâgyā lumaku mareŋ taman kabeḥnya,
ṅkānêŋ pamrĕman ira saŋ narendraputrī,
haṙṣa n ton surawanitā haneŋ surambyan*

mojaṙ yâsĕgĕḥ i siraŋ tilottamâṅliŋ,
Agyā prāpta saŋ inipîpi ta ṅwaŋ onĕŋ,
dewī tan sipi paṅucap nirê lawasta,
nāhan hetu nira dumohakĕn sirê ṅwaŋ*

sakweḥ niŋ marĕk i sira n madoḥ tinuṇḍuŋ,
nāhan hetu niŋ amajaŋ wulan paḍâṅdoḥ,
maṅke pwâpuhara hane samīpa dewī,
maṙmmâgaṙjjita hati ni ṅhulun tumiṅhal*

lāwan yan mapa kari saŋ pinet sināđya,
yan sāmpun katĕmu lawan turuŋ waraḥ ṅwaŋ,
nāhan liŋnya saha manīs ikā n patakwan,
mājaṙ saŋ tinañan ananđyakĕn sināđya*

Om sāmpun katĕmu siraŋ pinet iniṣṭi,
prāpti ṅke tĕlas aturū lawan suputrī,
nāhan liŋ suraduhitâwaraḥ prahaṙṣa,
Iḥ-iḥ-iḥ wuwus ikanaŋ saꝁī n kapūhan*

tuṣṭâmbĕk nika paḍa gaṙjjitâsraŋ ojar,
Oḥ saŋ wwaŋ syapa tika ṅenakî suputrī,
nā liŋnya n paguñĕpan iŋ nataṙ magupyan,
wyaktinyâṅucap amanis lawan guyunya*

len taŋ mājaṙ i paṅipinya riŋ paturwan,
dewī rakwa sira sinaṇḍiṅan śaśāṅka,
nāgâgöŋ tĕka mamilĕt narendraputrī,
yeki wyakti nira ꝑalanya śīǥra sākṣāt*

jāti ṅwaŋ maṅucapa rāmya niŋ rahadyan,
yan rakwêka rari sĕnĕŋ narendraputrī,
nyāŋ māsiḥ sira ri gatiṅku pūṙwwasewa,
lāƀântĕn palakunĕn i ṅhulun dĕlāha*

mwaŋ kātönku pisaṅanâpan aṙdđa saśrī,
yan paswāmi kita saƀāgya haywa têraŋ,
ƀadrānugraha niyatā niki n suꝁanta,
Āpan tan waraṅĕn ikā hawan katĕmwa*

taṅheḥ yañ caritan ujaṙ nikaŋ warastrī,
maṙmmâgaṙjjita magiraŋ kabeḥ manaḥnya,
tan toliḥ wuyuṅan iraŋ surendraśatru,
denyâgyâṅlayat abĕsuṙ haneŋ kaḍatwan*

saŋ krĕṣṇātmaja wihikan ri budđi niŋ len,
lāwan têṅgita niŋ ujaṙ tĕlas winās-wās,
ceṣṭākāra ni paricārikā sudewī,
sāmpun kawruhan inĕbaŋ-hĕbaŋ rikaŋ twas*

ndan dewī hana wiraŋ iŋ manaḥ swaƀāwa,
tan wriŋ tiṅhalana mĕne yan iŋ parāna,
sotan taŋ hañaṙ asĕnĕŋ tuwin suputrī,
meraŋ riŋ mulat anahā ri līṅa niŋ len*

riŋ raṅkaŋ maṇi rika saŋ rwa yan pasīwo,
muṅgwi jro kacapuri rāmya yan pasaṇḍiŋ,
māyākāra sira katon agātra-gātra,
himpĕṙ madya kinĕkĕs iŋ gĕḍaḥ lumimbak*

Agyâwās paḍa mulatêri kāna saŋ rwa,
wany-âṅuṅkabi ri lawaŋ nikaŋ paturwan,
kagyāt-gyāt midĕm umulat ri saŋ sumaṇḍiŋ,
ñĕṙ twasnyâṅliriṅi liriŋ narendraputra*

mwaŋ keṅkab jĕṅĕṙ umulat maṅö kapūhan,
mesi wwaḥ turuŋ asĕrĕḥ tutuk nikâgyā,
len tekaŋ maṅinaṅakĕn sĕrĕḥnya riŋ len,
kagyāt yan kasahuta māṙ taṅanya rāhĕn*

wyātītā gati nikanaŋ saꝁī n paḍâpti,
saŋ lwiṙ kāma-ratiḥ aṅiṇḍarāt wiwākṣan,
śoƀârūm wulat ira haṙṣa saŋ tumiṅhal,
Aṅde māṙ i mata manis nirâṅani twas*

wwꜽ muṅgwî śaśađararatnakumƀa śudđa,
sāmpun sanđy-arahupa saŋ narendraputrī,
mwaŋ toyêŋ ǥaṭa rawikānta ṅöt aṅötnya,
yekā n rakwa damu gatinya tan salaḥ kwan*

līlā yan huwus arahup siraŋ rwa saśrī,
sāmpun mahyas aṅapi ratnaƀūṣaṇâṙjja,
mantuk riŋ jinĕm atĕhĕṙ sira n pasaṇḍiŋ,
sakweḥ niŋ kaka-kaka ceṭikā n rumakṣa*

Āpan tan wĕnaŋ aḍaran dahat suputrī,
sākṣāt coraturida tan karâlawan kūŋ,
maṅke n pwā karahinan iŋ jinĕm tan intar,
tan wiṣṫâṅrĕpa maṅalap tapiḥ suputrī*

tāṅeḥ yañ caritan ulaḥ narendraputra,
rwaŋ we rwaŋ wṅi wahu-wahu ane purîjro,
tuṣṭâmbĕk nira yan amukti ƀoga paŧya,
cĕb ṅöṙ citta nira hanêka saṅśayê twas*

jāti ŋ wwaŋ wahu-wahu muṅgwi deśa niŋ len,
moǥâkweḥ kaparitahâgawe wikalpa,
kāhinya n ƀaya kahanan saŋ āṙyya sāmba,
nyā maṅde gigu ri manaḥ nira n samaṅkā*

ṅkānêŋ nyāsa paran irâduluṙ saraśmi,
ramyâmānuṣa halĕp iŋ taman manojña,
tumpyātaknya kanaka ƀāswarâtiśoƀa,
mutyāhāra hĕni-hĕnī nika pradīpta*

saŋ hyaŋ we karika sirâlaṅö prapañca,
kāweśa hyun i lĕṅĕŋ iŋ taman suteja,
nāhan hetu nira n amet laṅö n wiśāta,
mākāraśmi sira n anūkṣma riŋ maṇik bāŋ*

lĕŋlĕŋ lwiṙnya raḥ umilī sakiŋ maṇik bāŋ,
tustusnyârĕja patiganya candrakānta,
wwaynyâwaṙṇna kakĕñaran sĕnö hyaŋ aṙkka,
mīnanyâsĕmu tinulis katon aweḥ kūŋ*

riŋ nūsâpatani jamuṙ maṇik wiśudđa,
līlânuṅgali hunuṙ iŋ suwaṙṇnaƀūmi,
rūpanyâpuji ni kadaŋ śaśaṅkawimba,
nyāsanyâmanis araras kasĕnwan aṙkka*

ṅkāna n lālana sira saŋ sĕḍĕŋ paḍâsiḥ,
māyākāra kadi ṭikâhañaṙ ginātra,
de niŋ teja maṅĕmukî sira n pasaṇḍiŋ,
himpĕṙ kāma-ratiḥ awak haneŋ jinĕmnya*

saŋ krĕṣṇātmaja maṅucap lawan suputrī,
maṅke kapwa rari halĕp nikiŋ purî jro,
sākṣāt riŋ smaranagarênaliḥ laṅönya,
Āpan māsku madanaputrikā hiḍĕpku*

Antĕn tan sipi ƀaya ni ṅhulun lawan dyaḥ,
nyā maṅke wuyuṅa niraŋ surendraśatru,
nāntĕn haywa siga-sigun ṅhulun wĕkasnya,
nāhan laṇḍĕp i warayaṅku rakṣakanta*

<soktamaṙggana>:29.
⏑ ⏑ ⏑| ⏑ – ⏑| – ⏑ ⏑| ⏑ – ⏑| ⏑ ⏑ ⏑| ⏑ ⏑ –| ⏑ – ⏑| ⏑ ⏑ ⏓ = 24

wuwus ira saŋ narendrasuta maṅkana tĕhĕṙ aṅisapwakĕn saŋ ahayu,
tĕka ta tilottamânuturakĕn saha kaka-kaka saŋ narendraduhitā,
nĕhĕṙ aṅalap sĕkaṙ sumanasa mrĕbuk awaṅi lawan suganđakusuma,
sĕmi niŋ aśoka nāgakusuma jriŋ uliḥ-uliḥ ikā n paḍâṅhaturakĕn*

Irika ta saŋ sahaṙṣa tĕkasiḥ wagĕd amanis arūm irĕŋ yan awuwus,
Anak-anakan sĕkaṙ tĕka hinĕmbanan ika sĕkaṙ iŋ gaḍuŋ sĕḍĕŋ arūm,
liŋ ika ri saŋ narendraduhitā wwaya ta sira tuhan ṅhulun makilayū,
wacana nikā priyambada nira n siliḥ-asiḥ araras manaṅgap aṅamör*

sĕḍĕŋ ira saŋ narendrasuta rāmya yan aṭika-ṭikan mamukti kusuma,
ḍatĕŋ ikanaŋ taḍaḥ suꝁa sayogya hinaturakĕn iŋ saꝁījana marĕk,
ri tĕlas irânaḍaḥ mañuta ceṭi nira paḍa wicakṣaṇânwam amanis,
Aṅinum arāmya-rāmyan aṅiduŋ hana dadakan arumpukan sĕkaṙ arūm*

wwaya paricārikâṅajarakĕn ri tĕka nika si dārukī n hana ri heŋ,
Irika ta saŋ nrĕpātmaja kataṅgama maṅutus ikaŋ kinon awaraha,
waliya makon umantuka wuwus nira lumaku tikaŋ kinon tan akaḍat,
tĕka ta si dārukī nĕhĕṙ anĕmbaḥ anĕkakĕn ujaṙ mahāṙṣi ri sira*

bapa pawĕkas mahāṙṣi ri patikta jaga-jaga narendraputra liŋ ira,
ƀaya kahananta śatrupura kāraṇa nira maṅutus ṅhulun mawaraha,
ṅhiŋ iki n umundaṅê kita bapa ṅhulun ujaṙ ira saŋ watĕk rĕṣi kabeḥ,
nrĕpaduhitā saƀāgya sira yan tumutakĕna bapaṅku haywa ta jĕnĕk*

tuwi tĕka hamba rakryan atihaŋ maṅiriṅakĕna saŋ narendraduhitā,
nahan ika liŋ ni dāruki narendratanaya humĕnĕŋ sirâṅaṅĕn-aṅĕn,
kunaŋ ikanaŋ musuḥ ya rumṅö nröpasuta hana riŋ pūrī kaprakaśita,
karaṇa nikā tĕkânĕkani ǥūṙṇnitatara gumuruḥ ri heŋ mawurahan*

nrĕpatanayâṅrĕṅö gĕrĕḥ ikāŋ asurabala manaḥ nirânahĕnana,
kawanin irâwuwuḥ sĕmi kađīran ira tĕlas aron kamānawiƀawan,
masĕkara kīṙtti riŋ paƀaratan kaharĕp ira maṅuṅsira ŋ kawijayan,
makaꝑala tan lĕwas panĕḍĕŋ iŋ stuti ri sira paṅöban iŋ saƀuwana*

kunaŋ ika saŋ narendraduhitā kakĕtĕran awĕdî surak niŋ asura ,
Amĕkuli saŋ narendrasuta sāmba sira saha taṅis gupe kinisapu,
luṅayan irâsawaŋ luŋ iŋ aśoka kawilĕt i gulū narendratanaya,
paṅawak irâlĕmĕs yatika māṙ i kapanasan irâṅrĕṅö suraripu*

nrĕpasuta maṙmma mājari saŋ adyaḥ ibu laku t-uliḥ mare dalĕm umaḥ,
ṅhulun alagā lawan sahana niŋ suraripubala sök maṅĕmbuli puri,
ṅwaŋ ayaśa đaṙmma niŋ yadukulâṅilaṅakĕna musuḥku riŋ paƀaratan,
ṅhiŋ iki panumbasaṅkw-iri kitâri kawanin i kakanta tan hana waneḥ*

mijila kakanta māsku pahawās ta rari raras ikiŋ sĕḍĕŋ kamasihĕn,
ṅwaŋ aṅarĕkî kita ṅwaŋ aṅayuḥ tĕṅaḥ iki rari saṅwa ni ṅwaŋ alaga,
saꝑalakĕnâṅwarĕg-warĕgana ṅhulun ibu rumuhun mamukti ri kita,
suꝁa pĕjaha ṅhulun huwus amaṅgiḥ i rasa ni manis niŋ adyaḥ araras*

nrĕpaduhitâlume winuwusan prihati nira marambahan saha kĕtĕr,
liŋ ira kaka ndi teki parana syapa śaraṇa ri tan hananta masiha,
karaṇa niŋ āpti mātya rumuhun ṅwaŋ i harĕp i kakaṅku tiṅhali nihan,
Ujaṙ ira maṅkanâtĕhĕṙ aminta curiga nira saŋ narendratanaya*

nrĕpasuta sāmba haṙṣa rumĕṅö sira ri wuwus i saŋ narendraduhitā,
Ibu kita māsku liŋ nira tuhankw-iki saŋ ahayu haywa maṅkana kita,
kapana kakanta sora lumagêŋ suraripu haku śūra śakti riŋ ayun,
lagi-lagi kambulan kasusunan ṅhulun anĕṅaḥ anīṙṇna dānawabala*

mataŋ iki haywa saṅśaya manaḥta rari pisaniṅun ṅhulun yaŋ alaha,
pagĕḥ i kasiṅhan i ṅhulun ika n pagĕhakĕna harêbu haywa kaƀaran,
ra kaka tilottamā rari rumowaṅana kita maṅantyakĕn ṅwaŋ alaga,
liŋ ira n aweḥ sĕpaḥ tĕhĕṙ aṅol aṅarĕki ri siraŋ narendraduhitā*

ri wĕtu narendraputra saka riŋ puri raŧa nira śīǥra sāmpun apasaŋ,
tumuluy anuṅgaŋ iŋ raŧa sirâkawaca tĕlas asaṅkĕp astra niśita,
bala nira śūra kapwa marĕpat katĕmu sĕḍĕŋ ikâgĕlaṙ tan akaḍat,
prawala lawan raken sahaja sāmpun akawaca paḍâṅgĕgön laras agöŋ*

tucapa tikaŋ musuḥ prasama maṅlĕpasakĕn i panaḥnya tan papĕgatan,
hana malipuŋ tumandaŋ aṅunus baḍama nika sinuṅkĕlaŋ sana-sini,
Aṅun-aṅun ahyun oliha ri saŋ nrĕpasuta sahananya yâsira-siran,
Aṅasut aṅĕmbul iŋ śara sahâśwa-gajapati marampak atri gumuruḥ*

panaḥ ira saŋ nrĕpātmaja lawan bala nira mĕtu riŋ payudđan asusun,
mijil asuluŋ-suluŋ panaḥ ikaŋ prawala sahaja kīṙṇna sök winulatan,
kumusuḥ abāyubajra tumulak warayaŋ iŋ asurêŋ naƀastala katūt,
maṅĕnani rākṣasêŋ gaja maṅohan awurahan agĕntuṙ awri kawaluy*

mĕlĕtuk ikaŋ lĕbū tĕkap iŋ aśwa-raŧa-gaja-padāti mosyan asuwe,
kumukus umiṇḍuhuṙ pĕtĕŋ ikaŋ gagana kadi marok lawan kṣititala,
wulaṅun ikaŋ balâsura tatan wruḥ i wĕkas i lawanya kapwa masĕlur,
karaṇa nikâṅawag pati panaḥ panaḥ i pati mahā lanâmahi wĕdi*

<sragđarā>:30.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓ = 21

kālanya n tan katon lwiṙ nikaŋ asurabalâtyanta śabdanya ǥora,
strī-strī kanyêŋ purâwrĕg mawĕdi giri-girin tan wruḥ iŋ de kabeḥnya,
ceṭī lāwan parigyan kaka-kaka manaṅis pūḥ gĕyuḥ seña rukṣa,
sambat-sambat nikā ṅhiŋ tuhan iki liŋ ikā n kāsihan tan hanâpa*

mwaŋ saŋ śrī rājakanyā sira ta katanĕhan māṙ gupe pūḥ karĕs-rĕs,
tan saḥ riŋ hĕmbanan mrĕm kapati makin awū taŋ wwaŋ iŋ jro masambat,
taṅheḥ yadyan sirâṅhera hiḍĕp ira hiñânāgatêŋ duṙbalâgöŋ,
heṙ saŋ śrī nāŧa ƀomāsura karaṇa nikômuṙ humĕmban suputrī*

sakweḥ niŋ strī dalĕm tan hana kari ya tumūt makrigan kapwa luṅhā,
ṅkānêŋ prāgjyotiṣêkaŋ hinusiṙ ika kabeḥ kwān i saŋ śrī mahīja,
tan waṙṇnan lwiṙnya riŋ māṙgga tĕka ta ya rikaŋ rājya sāmpun sinuṅsuŋ,
tan śoƀâṅel tinurwākĕn iki sira hane soṙ ikaŋ pārijāta*

ndā rakryan rājaputrī sira ta wahu katon aṅliliṙ labđajīwa,
tapwan maṅgĕḥ ry-awak twas nira kĕtĕ-kĕtĕgĕn mwaŋ sumaṅhī tan andĕl,
tiṅhal ndā tan sꝑuṭāṙŧâṙdđa pĕjaha manira n kāmukan luḥ kumĕmbĕŋ,
ndā māwrāt taŋ sahuṙ yan tinañan iṅĕt irê saŋ marĕk mwaŋ matakwan*

<wiśwalalita>:31.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 17

tĕlas abaṅun ta saŋ prawaraputrikâṅĕsaḥ alök,
waluyana tôjarĕn praŋ ira saŋ narendratanaya,
Amanahakĕn mahāstra waraśakti tan patahĕnan,
Alilaŋ ikaŋ lĕbū kaḍĕḍĕtan ta rāḥ niŋ asura*

gajaraŧa tan pasāra ya cinakra de nrĕpasuta,
makatihalaŋ pwa rĕṅga nika riŋ payudđan atunaḥ,
śawa nikanaŋ balāsura matimbun iŋ paƀaratan,
Atumaŋ atap lawan kuda liman pĕjaḥ kakuwuṅan*

tura-turaḥ iŋ balāsura pĕjaḥ ya tâmriḥ alayū,
maṅusiṙ ikaŋ kuṭê naraka tan panoliḥ i musuḥ,
karaṇa nikā n tinūt hinudanan warāstra niśita,
muliḥ atakut kabeḥ kadi liman tumon mrĕgapati*

nrĕpasuta mantuk iŋ puri hiḍĕp nira n marĕn anūt,
huwus umaluy sirê raŧa kaṅelan apraŋ asuwe,
hariṅĕt irê muꝁa drawa mareŋ jajâṙjja tumitis,
husapana saŋ narendraduhitā kakuŋ nira mĕne*

tĕka ta tilottamêki manaṅis manuṅsuŋ i sira,
liŋ ika hilaŋ kasiḥta bapa tan haneŋ puri sira,
Iña nira yan malaywakĕn i saŋ maṇik niŋ ahayu,
Atĕhĕṙ ahĕmbanan taṅan ikā sira n kasiḥ-arĕp*

lĕwu mara taṅguḥ i ṅwaŋ irikaŋ saꝁījana kabeḥ,
kunaŋ apa tā paḍâwĕdi ri saŋ mahīsuta juga,
nahan ika hetu saŋ prawaraputrikā yan inalap,
winawa mare dalĕm sira ri kāla rakryan alaga*

dalu kawĕlas-harĕp nira kawös gupe kakĕtĕran,
kapati ri hĕmbanan sira hinerakĕn kinisapu,
tiritis i luḥ nikaŋ mata tĕhĕṙ tibê susu nira,
karaṇa nirâṅliliṙ lagi sirâtañê kita laki*

liŋ ira tilottamâwaraḥ i saŋ narendratanaya,
Irika ta saŋ nrĕpātmaja hilaŋ manaḥ nira lĕṅöŋ,
jĕṅĕṙ asuwe nda tan sahuṙ apan pijĕṙ kahĕnĕṅan,
mĕhaḥ aṅĕsaḥ sirâṅusapi luḥ nira n salaḥ-asa*

<rajanī>:32.
⏑ ⏑ ⏑| ⏑ – ⏑| – ⏑ ⏑| ⏑ – ⏑| ⏑ – ⏑| ⏑ ⏓ = 17

Alupa sira n tibâlara sira mwaŋ ikaŋ warayaŋ,
Irika kalĕṅgak iŋ raŧa sirâlara pūḥ kapĕgan,
tatan umiṅĕl sira n kĕḍap apan kasatan ri gulū,
maṅusapi hīs ni lūḥ nira ri lambay ira n tan arĕn*

wĕkasan udāni đīra sira riŋ kṣaṇa māry-alupa,
Inuṣađan iŋ kamānawiƀawan sumaput ri hati,
Aṅĕnĕb-ĕnĕb raras hati nira n kamĕnâṅucapa,
tĕhĕṙ aṅucap ri saŋ surawađū liŋ irêki nihan*

kaka marĕnânaṅis kita pi haywa dahat prihatin,
ṅhulun umarêŋ kuṭânĕkana śatru kabeḥ punaha,
saꝑala yaśaṅku yan hilaṅa rājya nikaŋ naraka,
tan uliha yan turuŋ malap arinta tĕkapku mĕne*

wuwus ira maṅkanânĕhĕṙ umaṅkat adan kawaca,
tĕlas atihaŋ sasañjata sirêŋ raŧa nora kari,
rika ta sirêka śīǥra maṅĕbak mahawan palapat,
đwani nika kaṙkkaśâsĕmu patĕṙ maḍarat riŋ ayun*

Irika ta nāradânututi saŋ naranāŧasuta,
Akuyu-kuyū rikāna hariṅĕt nira riŋ wadana,
daluwaŋ irâkusut lukaṙ i banđa nirā katiliŋ,
ginamĕl irê tĕṅĕn mwaŋ i kiwêka tĕhĕṙ maṅawe*

Aṅuhuḥ akon marāṙyyana sirê naranāŧasuta,
wuwus ira kātarâsrak apĕḍĕs haliwat ri kapö,
kṣañ. A sira saŋ nrĕpātmaja manoliḥ amaspadakĕn,
wawaŋ atutuṙ sirâdara ri saŋ yati yan tumurun*

pataña narendraputra ri mahāmuni  ƀakty-ararĕm,
maśila sirêŋ śilātala ri saṇḍiŋ iraŋ sutapa,
mataña sirê prayojana mahāṙṣi makon maluya,
dadi sumahuṙ ta nārada ri saŋ naranāŧasuta*

nahan iki donkw-ataṅguḥ i putuṅku rikaŋ sakarĕŋ,
kita manĕkāna śatru paraduṙllaƀa yan kawaśa,
Apituwi jīwitanta ya ta wiṣṭi kasambya mĕne,
tĕhĕṙ ika yan kaƀāwa tĕmahanya kasiḥta hilaŋ*

hana kalĕhĕṅta mantuka mareŋ nrĕpa krĕṣṇa muwaḥ,
Awaraha yan tĕlas kita rumakṣa mahāṙṣi kabeḥ,
mwaŋ i papasaḥta saŋ narapatîki wĕkasnya jĕmaḥ,
Uƀayakĕnêki kāsiḥ i putuṅku mĕne malapa*

pituhu wuwusku potraka waluy juga haywa wihaŋ,
kita guṇamanta śakti lituhayw-anurāga dahat,
Ahata kitêŋ awak payuṅa don rasikêŋ ƀuwana,
saꝑala paṅöbanâmuhara tuṣṭa niraŋ sujana*

nahan ika śabda saŋ rĕṣi mataṅguḥ akon maluya,
tĕlas apatĕḥ narendrasuta sāđu tutūt winaraḥ,
ndatan awĕdîŋ musuḥ sira nimitta nirâmituhu,
pinakapajātyan iŋ kadi sirâharĕp iŋ wiƀawa*

ri waluy irêŋ hawan rika ta moǥa rĕmĕŋ sumaput,
katĕmu tilottamā ri hiriŋ iŋ giripāṙśśwa muwaḥ,
nrĕpasuta sāmba śīǥra tumurun saka riŋ śakaṭa,
miṅĕl aṅusap matânaṅisakĕn lara niŋ mapasaḥ*

ra kaka tilottamâpa ta pakoṣađa ni ṅwaŋ akūŋ,
kani ni hatiṅku tan pahuwusan kakĕnan turida,
karaṇa hinambilan sĕḍĕŋ i siḥku n aṅaṙwwani kūŋ,
tuluŋ aku yan kakiṅkiṅan i rūm saŋ aniṅgalakĕn*

prawala ni sihny-arinta karikā ḍatĕŋ aṅranĕhi,
labuḥ i laṅö karĕŋrĕŋan unĕŋ ṅwaŋ udan siwuhĕn,
lagi kahañut ṅwaŋ iŋ lulut aṅĕntasi wāḥ turida,
Aku kawahan drĕs iŋ lara lumaṅhuy i saŋ tĕkasiḥ*

kaka pu tilottamâpa ta wĕkas ni yarinta lĕlĕḥ,
ri sĕḍĕŋ ikênalap niŋ iña duṙyyaśa tan wriŋ asiḥ,
niyata pasambatanya ri tĕkāṅkw-amarânuluṅa,
luwaṙ i tayaṅkw-anūt ripu nimitta nika n kawaśa*

Aṅawaśa kūṅku tan patahĕnan linipuṙ-lipuran,
bari-bari kapwa yâmituturi ṅwaŋ aweḥ kalaṅön,
sahana-hanêŋ wukiṙ kadi mahâmuṅu citta rimaŋ,
taru kusumâgawe ry-unĕŋ iŋ onĕŋ i rūm saŋ arūm*

<daṇḍaka>:33.
⏑ ⏑ ⏑ | ⏑ ⏑ ⏑ | [– ⏑ –]×50 = 156

tak ahati mihataŋ tawaŋ rĕm-rĕmĕŋ koparĕṅgan larap niŋ kilat lwiṙ halisnya ŋ marâmuṅwakĕn tiṅhal asyaŋ mare pamrĕman pākĕtĕṙ I kĕtĕṙ Iŋ patĕṙ māṙ amaṙmmêŋ rĕṅiḥnya n kinol tan kakaṙṇnīkarâ sambat aṅlad ri cittâmaṅun ṅrĕskw-i rĕs niŋ hati jālada sūmarāsaḥ sakeŋ pāṙśśwa niŋ paṙwwatâwaṙṇna siñjaŋ lukaṙ kāsirīran ya deniŋ lĕṅöŋ ni ṅwaŋ onĕŋ ri saŋ mūṙ akūŋ kātutuṙ I saŋ arūm ṅhulun de ni rūm niŋ sĕkaṙ kāṅinan mambĕt aŋ pādapânraŋ tĕṅaḥnyâṅligê sāŋ ahayw-an ri pāsaṅgaman*

<Apawāha>:34.
– – –| ⏑ ⏑ ⏑| ⏑ ⏑ ⏑| ⏑ ⏑ ⏑ | ⏑ ⏑ ⏑| ⏑ ⏑ ⏑ | ⏑ – –| ⏓ = 22

Āḥ dyaḥ saŋ maṇik iŋ ahayu hinayu-hayu niŋ ahayu hanantâśrī,
rūpantâhyas anawaŋ asana nisana nagara sanagarī raṅsī,
rūm niŋ kāṙttika piniturun iŋ atanu karika rari rarastâṅrĕs,
sotanta ŋ mana manis anahaja mata-mata sarasija sāry-aṅjraḥ*

solahtâṅanini ri hati karaṇa ni katanĕhan iŋ akūŋ rañca,
Aṅde māṙ takari paṅupas i paṅucap iŋ aṅukali manaḥ ƀrānta,
maṅkin têka mamanasi manaḥ iŋ amana-mana manahĕnî kiṅkiŋ,
Antĕnkw-aṅlarani tan ari waras ika rari t-anahapi tambā kūŋ*

<nawahaṙṣa>:35.
⏑ ⏑ –| ⏑ ⏑ –| ⏑ ⏑ ⏑| ⏑ ⏑ ⏑| – ⏑ ⏑| – ⏑ ⏑| ⏓ = 19

lipurĕnta laraṅku bĕsuṙ aku linaṅwakĕn iŋ prihati,
siwuhĕn riŋ aniṅgali turida dinohan i kāsiḥ ikā,
rinasaṅkw-i ñamut-ñamut aṅuyaṅi ŋ ambĕk iŋ onĕŋ akūŋ,
lagi kepwan anuṅkul i hati winaliṅku hane saŋ arūm*

pawĕkas-wĕkasaṅkw-i kaka surawađū priḥ arinta tĕmĕn,
rahinêŋ wĕṅi kapwa rĕbu-rĕbu taṅisnya n akūŋ kalaran,
tulusêki wĕlasta ri hurip iy arinta ya rakṣa tĕmĕn,
warahĕnta sirêki kaka niyata ni ṅhulun aṅlawada*

liŋ iraŋ nrĕpaputra ri surawanitā tĕhĕṙ amwit adan,
humĕnĕŋ tika saŋ winuwusan umulat juga luḥnya tibā,
sĕkĕl iŋ hati pūḥ kamiwĕlasĕn i saŋ mapasaḥ juga siḥ,
ndan apaṙwwa manaḥnya hana tumut i saŋ naranāŧasuta*

<basantatilaka>:36.
– – ⏑| – ⏑ ⏑| ⏑ – ⏑| ⏑ – ⏑| – ⏓ = 14

mantuk ta saŋ nrĕpatiputra sakeŋ himādri,
moliḥ wiyoga lara niŋ mapasaḥ paḍâsiḥ,
śoka prapañca matawan-tawan iŋ larônĕŋ,
lāgy-âṅĕsaḥ mulati mambĕt i sinwam iŋ jriŋ*

tan  ṙyyamban iŋ hawan aniṅhali deśa rāmya,
maṅkin maṅö sira tumon iŋ aśoka mĕmbaŋ,
tañjuŋ mĕnuṙ suraƀi campaka puṣpa maṅjraḥ,
lwiṙ ganđa niŋ gĕluŋ aṅimbuhi kūŋ niŋ onĕŋ*

paṇḍan lĕṅöŋ ri tĕpi niŋ padamāṙgga mĕmbaŋ,
lumrā hrĕbuknya siniriṙ niŋ aṅin tan adrĕs,
moǥanya kāmpiṙ iy awak naranāŧaputra,
himpĕṙ pupuṙ tumulaṙ aṙjja katon ri bāhu*

tan waṙṇnanĕn lawas irêŋ wanadeśamāṙgga,
sāmpun tĕkêŋ nagara śīǥra sira n tamê jro,
kañcit narendra hana jāmbawatī pwa saṇḍiŋ,
maṅlālanêry-unĕŋ irê nrĕpaputra sāmba*

prāpta pwa sāmba magiraŋ sira kaṙwwa mojar,
Om om tuhanku laki liŋ nira yan sinĕmbaḥ,
Atyanta tuṣṭa nira jāmbawatī prahaṙṣa,
ry-antuk panuṅsuṅan irê naranāŧaputra*

saśrī narendra sira samƀrama riŋ swacitta,
ry-ākāra saŋ nrĕpatiputra wiyogaduhꝁa,
lāwan tikaŋ jaja naꝁāṅkita manda-manda,
towin samaṙ kajuruhan ragĕt iŋ kĕnêŋ hrū*

<Indrabajra>:37.
– – ⏑| – – ⏑| ⏑ – ⏑| – ⏓ = 11

saŋ śrī narāṙyyâta pacĕḥ kapūhan,
de saŋ suputrâlara rāga māśa,
nāhan tikā hetu nira n patakwan,
ṅkā liŋ nira n tiṅhali dārukîkā*

mojaṙ tikānaŋ tinañan tan adwā,
byaktâgriŋ onĕŋ naranāŧaputra,
sambanđa rānak naranāŧa mastrī,
kanyā praśasta hayu rājaputrī*

wwantĕn surastrī jaruman suputrī,
yêkā n umundaŋ nrĕpaputra ṅūni,
śīǥra n lumampaḥ maṅĕnĕs paḍânis,
prāptêŋ purâñidra silib nikaŋ wwaŋ*

wwantĕn taman saŋ kṣitijâtirāmya,
kanyāpurîkī panĕlaḥnya waṙtta,
ndā ṅkā ta rānak haji yan papaṅgiḥ,
lāwan siraŋ yajñawatī paḍâsiḥ*

norêkihĕn saṅśaya niŋ swacitta,
Āpan tĕlas kālahan iŋ swaśatru,
sakweḥ mahaṙṣîŋ himawanta tuṣṭa,
nā hetu rānak nrĕpati pwa ṅīcꞓa*

tapwan salek ṅūni sira n papaṅgiḥ,
moǥa n dine niŋ wiđi duhꝁarāga,
saŋ nāŧaputra n tinĕkan sirêŋ praŋ,
wuntat nirâpraŋ hinalap suputrī*

prāgjyotiṣeka n pamawan suputrī,
yekā n linakwan tumuluy tĕkā ṅkā,
kañcit pwa saŋ nārada ṅūny-ataṅguḥ,
nā hetu rānak nrĕpatîki mantuk*

nôjaṙ ni dāruky-awaraḥ prayatna,
saŋ nāŧa kāścaṙyya manaḥ sahaṙṣa,
len krođabahnî hati saŋ narendra,
muntab murub winwaṅan iŋ swaśatru*

Agyā mijil saŋ naranāŧa krĕṣṇa,
ṅkānêŋ suđaṙmmā sira yañ cumuṇḍuk,
sakweḥ nikaŋ wīra kabeḥ manaṅkil,
Astām tikā saŋ yaduwīra-wrĕṣṇi*

sāmantarājâtata nora kantun,
kapwâtatâtūt krama riŋ paliṅgiḥ,
Āpan sira śrī baladewa muꝁya,
saṅgwan lawan saŋ naranāŧa krĕṣṇa*

kañcit ḍatĕŋ citraraŧêŋ narendra,
ganđaṙwwarājêka wiriñciputra,
sāmpun maliṅgiḥ pwa riŋ āsanâṙjja,
sākṣāt ƀaṭārêndra halĕp nira hyaŋ*

saŋ nāŧa maswāgata śīǥra maṅliŋ,
ƀāgyā karun sanmata saŋ paṅĕmpwan,
mārânumodâṅlawad iŋ kadi ṅwaŋ,
đaṙmmāđikārāṇa maweḥ suꝁâgöŋ*

maṅke tĕkantêŋ yaduwīrasaṅǥa,
Aṅde prahaṙṣâmuwuhî kasiṅhan,
siṅhākrĕtintêŋ raṇa hetu tan lyan,
Āpan swaƀāwanta tinūt ikaŋ rāt*

śāstrajña wedajña kitâđikāra,
tatwajña sampūṙṇna krĕtopadeśa,
lāwan wiśeṣanta riŋ indraloka,
ganđaṙwwarājā kita yukti pūjān*

prāptanta ri ṅwaŋ yadu śudđabudđi,
kāweśa de niŋ guṇamātra māmbĕk,
siṅgiḥ kitâṅde sĕkaṙ iŋ twas i ṅwaŋ,
himpĕṙ wulan mwaŋ kumudâmaṅun śrī*

yapwan pirak mās maṇirājya yogya,
meman mare saŋ krĕta yan kapaṅgiḥ,
Aṅhiŋ taŋ ewĕḥ rikanaŋ dadi wwaŋ,
tan len katĕmwanta wiśiṣṭasāđu*

nā liŋ nira n saŋ praƀu padmanāƀa,
ganđaṙwwarāja n sumahuṙ widagđa,
ḍo wastu samƀāwana de narendra,
yā nôjaṙ i ṅwaŋ wiguṇâlpakāya*

Atyanta maṅde suꝁa niŋ kadi ṅwaŋ,
sojaṙ mahārāja waraprasāda,
lwiṙ teja niŋ sītakarâwa pūṙṇna,
rāmya n paweḥ tuṣṭa magöŋ rikêŋ rāt*

sākṣāt narendrâmaralokanāŧa,
Āpan samitra pwa lawan hyaŋ indra,
sambanđa saŋ hyaŋ śatayajña motus,
maṅke ṅhulun yan tumamê narendra*

tan len amintâśraya don surendra,
ri śrī mahārāja jugâmalaṙ siḥ,
Āpan tĕlas kabwatan iŋ raṇāṅga,
Apraŋ lawan saŋ narakânĕkāni*

sakweḥ nikaŋ hyaŋ paḍa tan pasāra,
saṅkĕp sirêŋ sañjata wāhanādi,
norâṅgarit riŋ musuḥ aṅgakāra,
luṅhā lumiṅsiṙ tinĕkān paḍârĕs*

Ꜽrāwaṇā wāhana saŋ hyaŋ indra,
mātaṅga śūrêŋ raṇa lāgi-lāgi,
maṅke n lagī wāhana saŋ mahīja,
tan sāra ta n pānulalay rikêŋ praŋ*

bajrâđikārāstra nirêŋ mahendra,
Atyanta riŋ kās kadi hīrabajra,
moǥêka māpĕs maṅĕne mahīja,
leśyanya n unduṙ ya wajanya tĕmpak*

hyaŋ śakra sakrođa ri saŋ mahīja,
yekân tumandaŋ capalâmrĕp asriŋ,
kedĕṙ sirâgriŋ winalĕs kalĕṅhĕr,
sewu mata wyaṙŧa pĕtĕŋ panonya*

śīǥra hyaŋ agny-âpuliḥ iŋ hyaŋ indra,
prodƀūta mumbul saha đūmaketu,
kapwâṅasut saŋ kṣitijêŋ raṇāṅga,
heman paḍĕm swaŋ kabalik tinisnya*

maṅkā sira hyaŋ yama kaṙwwa ḍaṇḍa,
madwandwa lāwan kṣitijâṅadu kral,
saŋ hyaŋ yamâḍaṇḍa ri ƀūmiputra,
ṅkā ŋ ḍaṇḍa wiƀrāmya katon kawaṅsul*

saŋ hyaŋ nirity-âtahĕn iŋ kamantyan,
rodrâṅagĕm riŋ muśalāstra hīra,
pakṣâkral aṅhalwakĕnêŋ mahīja,
wahw-âṅayat yaṙ kabalik ginantaŋ*

sotan sira hyaŋ baruṇâlaḥ aṅrĕs,
pāśāstra lĕs riŋ taṅan alpasāra,
papraŋ nirâṅdoḥ milu komba-kombul,
Asriŋ surud toḥ nira riŋ raṇāṅga*

hyaŋ bāyu mādrĕs paṅusiṙ nirêŋ praŋ,
lāwan đwajâgöŋ umabĕt pracaṇḍa,
kedĕṙ tĕkê saŋ kṣitiputra đꜽṙyya,
konduṙ sirârĕs mawĕdîŋ prahāra*

saŋ hyaŋ kuwerâtakut aṙdđa kepwan,
lāgy-âṅadĕg muṅgwiŋ adoḥ sirârĕs,
Aṅhiŋ sirêŋ mās maṇiratna kāṅĕn,
Āpan swaƀāwa ŋ suꝁa ƀītahetu*

yogāđipêśāna suđīrabudđi,
nityêka yan mamrihakĕn surendra,
mary-oṅsiṙ aṅrĕs twas ira n kĕnêŋ hrū,
mantĕn sirâwak laǥawân umundur*

riŋ swaṙgga sakweḥ para dewatâwrĕg,
tan wruḥ sira ry-osirĕn iŋ mamet kwan,
saŋ hyaŋ mahendrāđika dūꝁa meraŋ,
sinraŋ sirâpan sira dewarāja*

siḥ saŋ narendrâtiśaya n hineṙ-her,
de saŋ watĕk hyaŋ paḍa śokacitta,
Aṅhiŋ praƀāwa praƀu yêka tan len,
tambā ni lajjā nira saŋ hyaŋ indra*

<kilayu anĕḍĕŋ>:38.
– – ⏑| ⏑ ⏑ ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| ⏓ = 22

nāhan wacana nira saŋ apsarendra ri narendra saha wulat arūm,
cĕb ṅöṙ twas ira narapati ṇ ḍĕṅö sapawaraḥ surasaciwapati,
śīǥra n sahuṙ aṅinaki citta saŋ sĕḍĕŋ apinta śaraṇa tuluṅĕn,
tan saṅśaya palarĕn i kāya-kāya ni sakāṙyya nira surapati*

ndā mantuka ta rahadi saṅhulun ṅhulun ike wĕkasa nikaŋ ulaḥ,
nā liŋ nrĕpati dadi muliḥ saŋ apsarapati prasama saha bala,
byātīta gati nira kunĕŋ narāṙyya harimūṙtti sira sĕḍĕŋ ahöm,
mālapkĕna ri tĕkapa niŋ sumidđakĕna kāṙyya nira surawara*

saŋ nāŧa sira ta matañê saŋ udđawa ri nīti saŋ amahayu rāt,
toḥ rakryan apatiḥ aparan tikāŋ ulaha ni ṅwaŋ amawa ƀuwana,
śatru n tĕka naya warahanta ri ṅwaŋ aṅusiṙ yaśa ꝑala wijaya,
mrĕdđyākĕna sahana nikaŋ jagadđita ya donya kanĕkĕtakĕna*

Āpan kita karaṇa nikaŋ purî mađura ṅūni n inalĕm apagĕḥ,
mantrī kita tuhu-tuhu paṇḍitêŋ caturupāya saꝑala pinatiḥ,
maṅke pamalaku nira saŋ hyaŋ indra tinuluŋ praŋ ira sĕḍĕŋ alaḥ,
yekā tikaŋ iṅĕt-iṅĕtĕn ndya dāya ri paminta surapati tuluŋ*

nāhan ta wuwus ira narendra saṙjjawa saŋ udđawa sira sumahur,
sājñā nrĕpati samakĕnêki saṅhulun anaṅgapa wacana haji,
tan sĕṅgahĕn atiki patik haji wruha kawiḥ manahurana taña,
Āpan paḍa hana siraŋ ugrasena baladewa yadukula kabeḥ*

saŋ ƀūpati tĕkap ira riŋ manīti rĕṣi śukra sama-sama haji,
wāgmī nrĕpati malahakĕn wrĕhaspati widagđa haji mawacana,
nāhan karaṇa niŋ ahiḍĕp sayogya ni patik nrĕpati mawaraha,
towin tuhu-tuhu niŋ apiṅgiŋ alpaguṇa tan wruha manis aṅucap*

yadyastun aguṇaha tikaŋ wwaŋ ojara ri saŋ wruḥ aguṇa linĕwiḥ,
nyāpan ya kasalahana tuṅga-tuṅgalana towi kinakas i saƀā,
budđinya niyata katahĕn lawan wuwus ikâsĕgu titiṙ aḍahĕm,
himpĕṙ kali haliwat i lambuŋ iŋ wukiṙ ujaṙnya titiṙ aṅarape*

hopĕñ juga wacana patik hajî hatuṙ i jöŋ narapati Uniṅan,
byaktāñĕmĕrana sira saŋ mirĕṅwana yadin hayu-hayun ikihĕn,
ndā kölakĕna tiki tĕkap nareśwara halanya tan ucapakĕna,
jātîŋ kadi haji guṇadoṣa niŋ maniwi saŋ praƀu wĕkasa nikā*

maṅke pataña haji kĕnoḥ sakawruḥ i patik haji warahakĕna,
koliḥ niŋ aṅaji ri siraŋ wrĕhaspati rikāna kinatuturakĕn,
ndaḥ sāmpun niyata ni saŋ aṅrĕṅö ri kĕḍik iŋ wuwus ajarakĕna,
lampūn calana tika sawākya-wākya niki de nira para sujana*

kahyun haji sawaraḥ iŋ āgamêṣṭi winiśeṣa pamahayu jagat,
mwaŋ nīti gawayakĕna riŋ sakāṙyya niyata kramakĕna rumuhun,
yan tiṅgalakĕna tika mūla niŋ nayawiweka pinakanumana,
wwantĕn kawĕka-wĕkas ikā ri mađya milu śīṙṇna kadi kayu tinor*

riŋ loka caritan ikanaŋ nayâhayu rikāna mamuhara hayu,
đaṙmmādi pinagĕhakĕn iŋ jagat pramudita n kadadi tĕkap ikā,
de saŋ praƀu lumĕkasa nīti kapraƀun ikā ŋ adĕgakĕna nira,
tan māpĕsa sira kinasan hade sira makāsa ri tĕka niŋ apĕs*

yapwan krama ni guṇa nirêkanaŋ winaya pūṙwwaka niŋ awaraha,
lāwan taŋ aƀujana kawijñan uttama kawānin ira mamawa rāt,
tyāgâmbĕkan ira kalawan krĕtajña nira kotsahan ira riŋ ulaḥ,
mwaŋ kāśrayan ira winiśeṣa yâṣṭaguṇa saŋ praƀu ṅaran ikahĕn*

nityânĕkĕta narapatîrikā ya pariśudđa tan imuṙ-imurĕn,
Aṅkĕn lumĕkasa sira maprayoga guṇanīti tumutana ŋ aji,
doṣanya yan anasarakĕn ry-ađikrama tĕmaḥnya pati-pati purug,
nyāma ŋ jagat an irupa têŋ ƀramanta kadi pöhan an irup amutĕr*

Aṅhiŋ ta pagĕḥ ira narendra riŋ winaya yogya saꝑala pinalar,
towin pawaraḥ iŋ aji weda deyakĕna saŋ praƀu pamahayu rāt,
ndātan bari-barin ika de nirâṅlĕkasi pājaṙ iŋ aji pituhun,
prajñā nira lajĕra nira n patambaka jagat kadi bañu manasar*

bwat mānawa nihan ikihĕn kadeyakĕna saŋ praƀu mamahayu rāt,
prajñê kawanin ira ta ƀūmya niŋ manaḥ anūta sarasa niŋ aji,
prokṣāka rumuhuna sake rikaŋ caturupāya kamĕna pasaṅĕn,
mwaŋ tan palĕ-palĕha tatan baraŋ-baraṅa saŋ narapati mawuwus*

Anwikṣiki muwaḥ iki wedaśāstra mapagĕḥ sira pinakatĕkĕn,
sūkṣmâṙŧa nika paramatatwa duṙlaƀa hanêka sira kahuwusan,
nāhan ta karaṇa nira yan pameta ri hĕnū niŋ aṅusira pada,
hīṅanya sira linĕwiḥ uttamāgama ginĕgwan iŋ amawa jagat*

mwaŋ rowaŋ ika hana ta ḍaṇḍanīti sira saŋ tuhun iŋ amawa rāt,
hyaŋ weda pinakaśaraṇâśrayâđikaraśāstra saŋ amahayu rāt,
Utsāha ri kaliṅan ira pwa saŋ praƀu pawitra tuhu-tuhu wiƀuḥ,
Āpan kadi-kadi kayu riŋ śmasāna gati saŋ tan aharĕp iŋ aji*

yan đaṙmmakuśala sira saŋ praƀu ndya ta paḍā nira n amawa jagat,
Āpan tan aharĕp ikaŋ aṙŧakāma rasa śāstra ya rinĕgĕp ira,
tan manman umulatakĕn i swakāṙyya nira yatna pinĕkĕt iŋ aji,
candrātmaka sira saꝑala n kacakra payuŋ iŋ sakalajana kabeḥ*

sāmitra nira paḍa parikṣanĕn tĕkap irâmiliha pituhunĕn,
yapwan tan atĕgĕga manaḥ nirâṅdĕmakana wwaŋ aguṇa saꝑala,
swāmī ta ṅaran ira huwus triśaktisahitâđipati ṅaran ira,
Aṅhiŋ sira tiki makaḍaṇḍanīti sira sĕṅkĕṙ amuput i jagat*

de saŋ praƀu mahuluna haywa tīkṣṇa dahatĕn juga ri hulun ira,
bwat nora marĕk i sira sāmya tan hana marâṅipik-ipik awĕdi,
tulyâpuy aṅaraman amet sukĕt bala nira n pamanasi ƀuwana,
hĕnti pwa ya kagĕsĕṅana ŋ sarāt mapa tikā hamĕṅan ika pĕjaḥ*

lāwan hala nira yan atis dahat niyata sampayan i bala nira,
Ajñā nira ya juga linaṅǥanan pisaniṅūn pwa ṅawaśakĕna rāt,
wadwā nira piniśuna śīǥra tuṅgal ika tan kawaśa tinahĕnan,
sāmpun pwa sira bara wirođa meman iŋ upāya kahilaṅan ira*

yatnā ta sira narapatî sagotra nira towi paḍa wulatana,
wadwā nira paḍa huniṅān irênaṅĕn-aṅĕn prawala nika kabeḥ,
ceṣṭā nikana wihikanâta saŋ praƀu riŋ iṅgita nikaŋ umarĕk,
haywêka sira pati tahā hade sira baraŋ sĕgĕha riŋ umara*

Akweḥ kawula kuṭila riŋ tuhan ya tan inumbaraḥ i lĕkas ika,
yogyā piguṇanana hiḍĕpnya hetu nika n olaha maralaḥ ulaḥ,
budđinya yatika paḍĕmĕn tĕkap nrĕpati riŋ wiṣaya saha dĕmak,
yapwan tĕhĕṙ ulaha kaśatruƀūta tĕkapanya tan iman-imanĕn*

sūkṣmâta kira-kira nikaŋ musuḥ karaṇa saŋ praƀu tan ipal-ipal,
dūtanya ya ta tĕka mareŋ purâdalihan aṅlawadi kadaŋ ikā,
ndan donya wihikana ri budđi saŋ praƀu tĕkêŋ kawula nira kabeḥ,
sāmpun pwa ya wihikan amet upāya ya waneḥ palĕkasana nĕhĕr*

rwaŋ śatru liŋ iŋ aji nihan ya wꜽkrĕta lawan sahaja ṅaran ikā,
yan wꜽkrĕta sakaraṇa yan musuḥ bari-barîkaŋ amuhara tukar,
yapwan sahaja kaliliran gatinya tika nīca kuṭila ri hati,
yekân iṅĕtakĕna paranya de nrĕpati haywa sira palĕ-palĕḥ*

nyā ŋ prākrĕta musuḥ ira ƀūmihetu mamĕḍĕk lĕmaḥ aṅulaḥ-ulaḥ,
ṅkânāgata gati nikihĕn sasewaka tinūtan ika sakaraṇa,
ndātan hĕnĕŋ-ĕnĕṅakĕnêka de saŋ amusuḥ biṣama pasiliban,
Akweḥ dalihan ikanaŋ indrajāla ya mataŋnya tan imuṙ-imurĕn*

maṅke pwa sira surapati n paminta tinuluŋ sira ri narapati,
ry-âlaḥ nira tinĕkan iraŋ mahītanaya yogya yan iṅĕt-iṅĕtĕn,
nyā ŋ nīti sira samayamitra huttama ya sanđi ṅaran ika gĕgön,
siŋ kāṙyya nira yatika kāṙyya saŋ nrĕpati haywa sira sinalahan*

nyā ŋ wigraha damĕlakĕna ŋ musuḥ naraka kāṙwwana pakamusuhĕn,
kotsāhan adulura wiweka ƀūmya nikanaŋ naya kusa-kasikan,
nyā ŋ māꝑala yaśa nira saŋ praƀu krĕtawiweka maṅadu kawanin,
ramyā nrĕpatipuji nikaŋ sarāt suꝁa sakeŋ lĕṅĕn amayuṅi rāt*

maṅke n pamasaṅa haji sanđiwigraha kĕnoḥ diwasa nika ḍatĕŋ,
yāŧāsŧiti ya ta pilihĕn tĕkap niŋ alĕkas tan ayat-ayatana,
rāhasyana ta gati nikā samaṅkana tika wruḥ amaraha musuḥ,
Āpan ƀaya katĕkana wiǥna kāṙyya nrĕpati pwa wawaŋ awawahan*

nāhan krama niŋ aripu śaktimānta balakośa paḍa-paḍa wani,
yatnâṅdamĕla caturupāyasanđi tan ahĕṅkara taman asiga,
haywâwiraŋ  amasaṅa sanđi sāma ta mĕne n ta ri musuḥ agalak,
sūkṣmānĕn imana paracidra kāwakana de saŋ aharĕp ajaya*

yan śatru tunanaya mamuktya ƀoga kaharĕpnya tan alaŋ-alaṅa,
gĕṅgöṅĕn iman-iman apan kaśakti nika tan kawaśa tinahĕnan,
ndā honya hawana niŋ amigrahêriya sahāya nika ya tinahā,
byakta n pagĕrĕmĕka tikaŋ manaḥnya winaliŋnya mamuhara suꝁa*

yapwan musuḥ akĕḍika donya yeka kaparāṅamuka gati nikā,
budđinya tan aharĕp arowaṅâku biṣa liŋnya nini taya waneḥ,
sāmpun pwa bala nika paḍêlikêraŋ ika yan maharĕp aṅaliha,
ƀedañ juga ya niyata wĕdya tan hana marâsiha tumuluṅa ya*

wwantĕn pwa ya musuḥ aƀimāna śakti sahasâganas aṅulaḥ-ulaḥ,
ndātan kinalulutan ikaŋ sarāt ya parabañcana tuwi kuhaka,
ṅhiŋ göṅana lĕwihana śakti solaḥ ika taṅkĕpakĕna papagĕn,
donĕn ta ya ḍawuhana ḍaṇḍa riŋ samara paṅraha śara niśita*

maṅke kṣitisuta sira saŋ nimitta ni patik haji maṅuliḥ-uliḥ,
pöḥ niŋ nayawinaya saḍaṇḍanīti waṅunĕn dulurana kawanin,
luṅhā matika saŋ asurāđipânĕkani kendran ira surapati,
sepĕñ juga tĕkana sakeŋ wurinya maṅilī pura nika gĕsĕṅĕn*

mantuk niyata saŋ asurendra saṅka rikanaŋ surapada tumuluy,
saŋ hyaŋ surapati mari kabwatan lawan uliḥ nrĕpati ṅaran ikā,
tan sowayana tikaŋ upāya sugyana tĕkêki saŋ asurapati,
ƀagna ŋ kira-kira yan anĕmwakĕn kira-kirêŋ biṣa kinira-kira*

<punaṙmmada>:39.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏓ = 13

Iti maṅkanâta pawaraḥ saŋ udđawa,
ri siraŋ nareśwara wawaŋ sira n sahur,
tuhu tan kasaṅśayakĕnanta maṅkata,
Ika saŋ watĕk yadu sayogya maṅkata*

niśaṫôlmukâdi nikanaŋ lumampaha,
kalawan ta satyaka si sāmba śāraṇa,
Irikaŋ tigaŋ wĕṅi wĕkas ya maṅkata,
saha kośa wāhana padāti saṅgĕpan*

ri tĕlas narendra maṅutus lumampaha,
Umuliḥ sirêŋ pura huwus tĕkê dalĕm,
para taṇḍa rakryan umuliḥ sakeŋ saƀā,
ṅuniweḥ watĕk ratu kabeḥ samāṅjuru*

sira saŋ sĕḍĕŋ winiđi maṅkatâlaga,
paḍa gaṙjjitâharĕp akīṙttya riŋ musuḥ,
tuhu wīra satyaka suđīra riŋ raṇa,
kadi siṅha niṙƀaya muliḥ sakeŋ saƀā*

I ḍatĕŋ nirêŋ kuwu nira n kasowaṅan,
Inatag tikaŋ kawula tan hanâkalib,
juru-jurw-adandan ahutaŋ-hutaŋ waneḥ,
Ikanaŋ turuŋ mĕtu dĕmaknya kemĕṅan*

prajurit paṅaṅkat ikahĕn yaŧākrama,
tumatiŋ sinaṇḍaŋ anumāna niŋ wani,
ri tĕlas nikânarima saṅka riŋ tuhan,
wijaḥ asramêŋ lĕbuḥ aganti tan pĕgat*

Ikanaŋ barat wahu ḍatĕŋ sakeŋ ḍusun,
mahiwaŋ sramanya palayū nikā baṅĕt,
Aṅalap tareki milu piŋ pitûmidĕr,
Aṅĕliḥ mutaḥ tahi kaṅelan aṅdĕlĕg*

hana têki wāhu tinibān rawis hañar,
rinuwit ḍaḍap nika pinañjĕṙ iŋ natar,
Inalap nikā raṅin ikâsramêŋ lĕbuḥ,
Agiraŋ paḍâḍara-ḍaran tiniṅhalan*

hana ton rikêpu yan amiṅrwakĕn dadar,
pinutiḥ ri piṅgiṙ i ḍaḍap nikâlĕsĕḥ,
Alĕmĕḥ mamañjĕra mamĕṇḍĕm iŋ grĕha,
Amupuḥ rabinya sahasâgawe pirak*

wwaya len tĕkâṅhyaŋ amalakwa pīguṇa,
Awanĕḥ tikaŋ caṭaka liŋnya riŋ tĕgal,
hana takwa ko liŋ i tuhanya maṅkana,
karaṇanya yan miṅay adoḥ wulat nikā*

nda tatīta kāla katĕkan tigaŋ wĕṅi,
sira saŋ kinon tĕlas adan lumampaha,
bala kośa wāhana tĕlas gĕnĕp kabeḥ,
huwus amwit iŋ nrĕpati len halāyuđa*

lumaris tikaŋ raŧa marampak iŋ lĕbuḥ,
gaja-wāhanāśwapati pādarakṣaka,
gumuruḥ tikaŋ paḍahi-śaṅꝁa-kālaha,
kumĕtug prakampita tikaŋ mahītala*

tumibā tikaŋ riris awoṙ haṅin mirir,
maṅadĕg kuwuŋ-kuwuŋ ikaŋ laṅit rĕmĕŋ,
wihagâhajöŋ swara nikaŋ manuk lĕṅöŋ,
śuƀamaṅgalê laku niraŋ watĕk yadu*

Ucapĕn tikaŋ paṅuṅaṅan saŋ apraṅa,
ry-ulihanya waspa niŋ arūm kĕnêŋ unĕŋ,
Ajuruḥ manis ni liriŋ iŋ matâmanis,
paran iŋ marâgul-agul aṅdyahî rimaŋ*

laraṅan tĕkāsiḥ asusuk-susuk hañar,
saliwaḥ wajanya mapupuk-pupuk hijo,
Anilib pamaṇḍĕm ika riŋ matâmanis,
wiꝑalâwawaṙ gaḍuŋ aṅanti riŋ gĕluŋ*

wuri niŋ kurĕn tadinan iŋ mahas maṅö,
Asadak putiḥ kadi tanaḥ ny-aniṅkahi,
lĕpit iŋ tapiḥ satakis iŋ karas hañar,
Anawaŋ palambaŋ inusap tiniṅhalan*

hana tâwaṅun dinugan iŋ hulat maliŋ,
kawĕnaŋ lulutnya pinuluṇḍas iŋ mata,
prihatin tikā kahilaṅan manaḥ rimaŋ,
Aṅĕsaḥ tumiṅhal i wĕkas Ikaŋ hati*

waratâṅure sahaja yâṅurā manaḥ,
Inajumnya teki gĕluṅanya sök sĕkar,
Irika n katon takĕlĕkanya maṅrawuk,
lĕwu yan kameraṅĕn umuṅkuṙ aṅdadak*

sira saŋ watĕk yadu kabeḥ tĕlas lĕpas,
kadi wāḥ katonan ika yan tĕkêŋ tĕgal,
gumuruḥ tikaŋ bala paḍâtiǥūṙṇnita,
kadi śabda niŋ bañu tumampuḥ iŋ juraŋ*

palapat lĕṅöŋ tĕgal alok tikaŋ hawan,
kali luṅka-luṅka rawa saṇḍiŋ iŋ nadī,
tumurun sumĕṅka lari niŋ raŧâgĕlis,
Aduluṙ lawan pawana tan karâṅiriŋ*

kalalu pwa lampaḥ ira saŋ nrĕpātmaja,
maṅawe tan adrĕs ahawan gĕgĕṙ-gĕgĕr,
huni niŋ mrĕdaṅga nira rāmya tan pĕgat,
yan abaṇḍuṅan gĕrĕḥ awoṙ awaṅsulan*

hana ta lwaḥ uttama bañunya niṙmmala,
I tĕpinya rāmya paran iŋ kĕnêŋ unĕŋ,
kalakānya rantunan iŋ adyus iŋ gĕgĕr,
galagaḥnya mĕmbaŋ anamaṙ gĕluŋ huwan*

ri pĕluk-pĕluknya hana raṅraṅan katon,
paran iŋ maniṅtiŋ aṅariŋ warĕg Uraŋ,
ri tĕpinya taŋ taratay âtatā katon,
waliwis hanêriya mahâṅisis hĕlar*

para rājaputra haliwat sakeŋ nadī,
giripāṙśśwa kīṙṇna kahawan tĕkap nira,
riŋ aƀīruŧāni kahalintaṅan huwus,
ri tĕlasnya wiṣṭi ya paṅĕntal-ĕntalan*

Iŋ marustanī tĕgal adoḥ kuraŋ bañu,
ya ta kāmbaḥ awyaŋ ikanaŋ dukut lĕpas,
kumukus lĕbūnya dumudug tĕkêŋ laṅit,
kadi tâṅusiṙ bañu mareŋ payođara*

I kurapradeśa kahawan kaŧañcana,
hana jahnawī lwaḥ ika saṅka riŋ laṅit,
śuci niṙmmalâtiśaya tis nikâdalĕm,
Alaṅö tĕpinya hibĕkan sĕkaṙ miṅiŋ*

sira saŋ watĕk yadu sahaṙṣa lālana,
kalaṅön linolyan i saganđa niŋ sĕkar,
suꝁa de ni hīs ni sirat iŋ  ṙyyak ombakan,
sahajâmrĕtârasana tis nikaŋ haṅin*

tumurun matīṙŧa sira saŋ nrĕpātmaja,
lara ṅel ṅĕliḥ nira hilaŋ samāntara,
pariśudđa citta nira niṙmmalâbuṅaḥ,
pinakaswaƀāwa saŋ atīṙŧa riŋ śuci*

ri tĕlas nirâdyus irikâlaris muwaḥ,
Irikaŋ halas ri tĕpi niŋ mahānadī,
makiris tikaŋ tahĕn arok lawan latā,
lwiṙ awāhwa-wāhwan ulaḥ an siliḥ-kayuḥ*

mrak i tuṅgak iŋ kayu manis manuṅgilis,
Alaṅö tĕkap ni kĕlab iŋ đwajâkilat,
maṅigĕl ḍĕṅö paḍahi saŋ watĕk yadu,
wĕkasan manawwaŋ irikā lwiṙ ambahan*

tumayuŋ tikaŋ liraŋ i piṅgiṙ iŋ juraŋ,
mabĕbĕd gaḍuŋ kapaṅĕliḥ tiniṅhalan,
Apuji n pĕtuŋ yaya pinaṇḍi riŋ halas,
kadi tan wruhĕn rahayu kabwatan raras*

maṅunĕŋ wuṅū ta n alayū nya kāsihan,
hanamun kabeḥnya paḍa tan hanâsĕkar,
I karinya ṅūni n inatīta niŋ laṅö,
karaṇanya hewa mari tâsuhun sĕkar*

<jagatpramudita>:40.
– ⏑ ⏑| – ⏑ –| ⏑ ⏑ ⏑| – ⏑ –| ⏑ ⏑ ⏑| ⏓ = 16

ry-uttarakośalêki kahawan tĕkap yadukula,
rāmya nikâpitowi saha ƀāwaƀoga sulaƀā,
wwaŋ nika daṙśśanīya paḍa sahya suśrama katon,
rāmya saƀā pĕkĕnya malĕbā lĕbuḥnya matĕpas*

mwaŋ ri sawaḥnya rāmya mahijo bañunya tan arĕn,
ṭok uni niŋ taluktak alaṅö lanâmuhara kūŋ,
wwaŋ ri waruŋ-waruŋnya maṅiduŋ makaṅsi kukulan,
riŋ talunanya taŋ kidaŋ anĕmpu-nĕmpuhi tahĕn*

kubwan ikâjawā hana jaguŋ mahā n sinalisir,
kaṇḍuyuhan pacaṙnya sulasiḥnya mĕmbaŋ anĕḍĕŋ,
tyuŋ wakatalnya len karawilanya mawwaḥ asigar,
lwiṙnya maweḥ suꝁâṅinaki citta saŋ yadu kabeḥ*

lwaḥ sarayū kapaṅgiḥ adalĕm bañunya mahĕniŋ,
sāmpun inĕntasan ya parituṣṭa taŋ bala kabeḥ,
yapwan anekawiṣṭi nika hetu niŋ wwaŋ awĕdi,
lwiṙ manaḥ iŋ durātma kahananya moǥa n ahiheŋ*

jro ni latĕknya lāgi paran iŋ warak yan aguyaŋ,
gaṅgĕŋ ikā n katūt ri suku niŋ kĕbo wana maköm,
laṅliŋ ikā hanê sihuŋ ikaŋ warāha makipū,
mwaŋ kalamĕñja guṇḍa karawit rikaŋ rwi lĕmahĕn*

tañ caritan kulĕm ya makulêŋ hawan sira huwus,
doḥ ni paran kunaŋ pira-pira ŋ purī ya kahawan,
tan wuwusĕn tikaŋ gunuŋ alas tĕgal-tĕgal agal,
rāmya nikaŋ hĕnū tan ucapĕn sakambaḥ alaṅö*

riŋ wĕkasan katon ta pucak iŋ himālayagiri,
kaywan ikâhawūk ry-alas-alasnya de nikaŋ ĕbun,
ṅkāna ta saŋ watĕk yadu maṅañjalî sĕkaṙ urā,
kapwa ri jöŋ ƀaṭāra puruṣottamâtwaŋ ararĕm*

pāṙśśwa nikaŋ himādri hana ta lwaḥ ūtagahana,
kokta ṅaranya yôṅgwan ira keśawân sĕḍĕŋ aköm,
śudđa pawitra tūs niŋ acala pwa niṙmmala Atīs,
tūban ikā lĕṅöŋ tumĕḍun iŋ paraŋ paruŋ aroŋ*

prāpta ta saŋ watĕk yadu rikaŋ himālayagiri,
rāmya marāṙyya-rāṙyyan irikaŋ śilā kumalasa,
haṙṣa tumiṅhal iŋ sĕkaṙ aneka tan palĕwasan,
gaṙjjita yan sinuṅsuŋ iŋ aṅin mawoṙ hrĕbuk arūm*

sāmpun ira n marāṙyyan arahup ta ya n laku muwaḥ,
śīǥra sirâṅaloṙ i suku niŋ himālayagiri,
maṅkin awās pradeśa nikanaŋ musuḥ tĕkap ira,
tulya payođarêka pakatiṇḍu-tiṇḍu kakare*

duṙgga nikaŋ musuḥ ya katĕkan tĕkap yadubala,
sakṣaṇa tan pahīṅan i sukĕt wukiṙnya maruhur,
priṅga nikaŋ juraŋ pinakalālanā nikaŋ alas,
nista nikā n wiśīṙṇna yan inambaḥ iŋ kuda liman*

duṙbala taŋ pradeśa kahawan tĕkapyadukula,
paṙwwata maṅlunaŋ hadĕg ikaŋ kayunya mananā,
lwaḥnya juraŋnya sāmpun aratā lawan tĕgal arok,
Asru tikaŋ lĕbū mĕtu tinūb nikaŋ haliwawar*

piṅgiṙ ikaŋ samudra hana paṙwwatâruhuṙ agöŋ,
kīṙṇna tikāŋ aśoka suraƀîriyânĕḍĕŋ atöb,
heman i sinwam iŋ kayu hibĕk lĕbū tan inalap,
de nira saŋ watĕk yadukulâpan aprĕgi sira*

riŋ tadanantara krama ḍatĕŋ ta saŋ yadu kabeḥ,
wanwa nikaŋ musuḥ paḍa wuruŋ ya siŋ sakatĕmu,
nyāpan ikâṅhilī wwaŋ ika nāgatêŋ yadukula,
drĕwya katiṅgal iŋ lĕbuḥ aneka tan kahuniṅa*

kāla niraŋ watĕk yadu ḍatĕŋ hyaŋ aṙkka makucĕm,
meḥ tumibā pitu pwa maƀawaḥ ta saŋ yadu kabeḥ,
yatna sirâṅĕmit sabala tan wineḥ mapasaha,
bañcana niŋ musuḥ ya tinahā mamoṙ aṅimura*

ŧāni katiṅgal adƀuta halĕpnya towi n alaṅö,
mwaŋ parimaṇḍalanya pira yojananya ta kunaŋ,
yêka pakuwwa-kuwwan ira saŋ watĕk yadu kabeḥ,
lwiṙ siluman kaḍatwan ikahĕn gatinya wĕkasan*

wrĕtta niraŋ watĕk yadu ḍatĕŋ prakāśa karĕṅö,
strī rikanaŋ kuṭêka paḍa maṅrĕṅö kakĕtĕran,
pāḥ prihatin ri tan hana nikaŋ sĕnĕŋnya manukū,
sambat ikânaṅis lawan anaknya māsiḥ-asihan*

Āḥ anak i ṅhulun ndi ta parāna niŋ masusupan,
towi bapanta tan hana mapôlahaṅkwa tanaku,
henaka ta ṅhulun pĕjaha saṅka riŋ kahañaṅa,
ṅhiŋ śawa ni ṅhulun tĕmun ikaŋ bapanta n umuliḥ*

mwaŋ paricārikā hana suꝁanya duhꝁa sawaneḥ,
kahyun ikaŋ waneḥ tawanĕn iŋ prawīra lalita,
kelik ikaŋ waneḥ dadaha niŋ bratâywa mahala,
meman awaknya liŋnya ṅuniweḥ yadin kahamiṣa*

Aṅgĕḥ ikaŋ balâkĕmit i rājya saŋ kṣitisuta,
kepwan ataṅgu-taṅguḥ anatā walaŋ-walaŋ adoḥ,
len ikanaŋ mamet kira-kirâpupul-pupul ahöm,
tan wruḥ i dāya niŋ lumawana ŋ watĕk yadu ḍatĕŋ*

saŋ nrĕpaputrikā sira ta maṅrĕṅö yadu ḍatĕŋ,
tuṣṭa manaḥ nira n milu saŋ āṙyya sāmba marike,
tan huniṅan ri pawrĕg ikanaŋ wwaŋ iŋ kuṭa kabeḥ,
ṅhiŋ ta tilottamā pinakarowaŋ iŋ maguṇita*

hetu nira n pakona lulut iŋ priyā nira tĕmĕn,
puṣpawatī ṅaranya yatikênutus jarumana,
wruḥ sawuwus prahāsana pĕnĕd riŋ ambĕk aradin,
Apsaraputrikā gati ni saṅhulun surawađū*

tanmaya nânilib wwaŋ asĕluṙ tĕlas layat adoḥ,
riŋ gaganêkihĕn hawan ikā ndatan kasuwayan,
saŋ nrĕpaputra sāmba kadunuŋ katanduk alaris,
śīǥra tĕkêŋ lĕmaḥ tĕka manĕmbaḥ iŋ nrĕpasuta*

tīḍak ḍikötahui
<wikrĕti>:41.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

nihan ta bapa hetu ni ṅhulun anĕmbaḥ inutus anĕkākĕna ŋ karas,
muwaḥ duluṙ ikā n sĕrĕḥ suwalĕn iŋ sĕpaḥ iki pawĕkas nirê ṅhulun,
kunaŋ pwa laki ƀāgya yan hana manaḥta katĕhĕra hinundaŋ i ṅhulun,
manis ni pamatanta yôliḥ-ulihanta marasana narendraputrikā*

tuwin rari wiyoga ṅūni papasaḥta laki sira turuŋ kĕnêŋ turū,
lanêki linipuṙ-lipuṙ lara nirânukĕl unĕŋ i tuhanku kāsihan,
ṅhulun lagi kinon irâtilika riŋ pura ri kawĕkasanta de nira,
mapaŋ rĕṅĕ-rĕṅön katon sira harĕp ri ḍatĕṅa nira rakryan aṅlawad*

tibā ŋ laluŋ aṅuṇḍĕŋ epu ri manaḥ nira ri kita maminta suṇḍaṅĕn,
mĕhāḥ sira ri paṅkwan i ṅhulun aleśya huyaŋ ika sirâṅligā tĕṅaḥ,
kĕnĕp sira samaṅkana n midĕm anikwan asĕmu tikĕl iŋ halis nira,
tinaṅhi tinañan riŋ ipyan awaraḥ sira tĕka liŋ irâṅayuḥ tĕṅaḥ*

kunaŋ tuhan apadgatêki hatuṙ i ṅhulun i kita ri ṅūni kāraṇa,
karĕṅwan ira saŋ watĕk yadu tĕkânĕkani karaṇa niŋ wrĕg iŋ pura,
narendraduhitâpa gantyan ira denta bapa patañan i ṅhulun tuhan,
katon ƀaya nira n yadin katĕkana ŋ pura gĕsĕṅa punaḥ katunwana*

tuhanku kita māsihâṅalapa saŋ nrĕpawaraduhitā sakeŋ kuwu,
ndatan suwayananta sugyan ikanaŋ suraripuwanitâmawêŋ adoḥ,
yadin prihawakā tĕkā nira ri māsku bapa nihan ikaŋ kasaṅśaya,
panĕṅgaha nikaŋ tumiṅhal ahaṅan ri sira tan ulaḥ iŋ suputrikā*

narendrasuta sāmba śīǥra sumahuṙ maṅucap i jaruman suputrikā,
nihan liŋ ira tan kasaṅśayakĕnanta kaka ḍatĕṅa ta ṅhulun siwil,
tuhan rasika haywa kepwan iŋ ulaḥ pahayun iki hayunya rakṣanĕn,
nihan pakirimaṅkw-i haṙṣa parirakṣaṇa paṅuwat ikaŋ sĕpaḥ sarik*

kunĕŋ rasa nikaŋ wuwusnya hana riŋ karas aṅĕtĕrakĕn twas i ṅhulun,
Aminta pĕjahêŋ purī ri sĕḍĕṅaṅkwa kasuwayana tan paṅambila,
kunaŋ pwa ya waraḥ sirêki juga tan wuruṅa rasika deṅku mālapa,
sĕkaṙ pinakadon ikaŋ ƀramara yan paṅahasa salagêŋ labuḥ kapat*

wuwus nrĕpatiputra maṅkana muliḥ tikaŋ utusan atītan iŋ hĕnū,
ḍatĕŋ ta ya ri saŋ sĕḍĕŋ prihati kepwan i manaha narendraputrikā,
wawaŋ tika tilottamâgĕrĕmĕ haṙṣa mulat i panuwal nrĕpātmaja,
narendraduhitâṅĕsaḥ makĕcap aṅrasani wacana muṅgu riŋ karas*

tĕlas pwa sumurup ƀaṭāra rawi śīǥra kulĕm ika rikaŋ samaṅkana,
Ikaŋ gagana manda wintaŋ ika maṅkin awuwuḥ awuwuṙ tiniṅhalan,
wulan wahu tumaṅgal aṙjja sawulat liriŋ iŋ ahayu rājasâṅdyahi,
kalī nika sawaŋ turaḥ ni kasay iŋ titiṙ inarĕkan iŋ pasaṅgaman*

samaṅkana ta saŋ watĕk yadubalâmwaŋ apuy i surup iŋ niśākara,
miṅiŋ kukus ikaŋ kapuṙ kapulagâgaru balĕman ikaŋ damaṙ śilā,
wijaḥ taŋ amasaŋ suluḥ latu-latunya makapuratuk ujwalâkilat,
kadi pwa gaganânurun tĕka ni wintaŋ ika kuwu nikā katiṅhalan*

tĕlas pwa rahinâwa maṅkat ika saŋ yadu haliwati duṙgga niŋ musuḥ,
katon ta halĕp iŋ kuṭâparitahâracana lawan umaḥ paḍâruhur,
gunuŋ maṇimayêka gopura nikênukiṙ arĕcĕp amānuṣâhalĕp,
Ikaŋ lalayan adƀutêkanaŋ anak niŋ acala himawān inadwakĕn*

tamanya mahalĕp tahĕnya manĕḍĕŋ kusuma nika suganđa kāṅinan,
Ikāŋ agaru dewadāru matatā lawan asana rinambatan gaḍuŋ,
wuṅū suraƀi nāgapuṣpa saha tañjuŋ araras agĕlaṙ tibêŋ lĕmaḥ,
śridanta kamuniŋ rurū sĕkaṙ ikā kadi riris araras tibêŋ śilā*

tĕka pwa yaduwīra riŋ pura humuŋ bala nira kadi guntuṙ adƀuta,
parĕŋ gumuruḥ iŋ tĕgal pracalita ŋ giriwana kumupak tikaŋ watu,
gajaḥnya humilī kudanya kumucup raŧa nika gumuluŋ ndatan pĕgat,
nyamânaputanê purī lĕbura denya kaḍĕḍĕtana kombakan hawū*

<jalodđatagati>:42.
⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 12

sĕḍĕŋ mawurahan tikaŋ yadubala,
Ikāŋ asurasaṅǥa kapwa matihaŋ,
mijil saka rikaŋ kuṭâgarawalan,
malĕs masurak atri ǥūṙṇnitatara*

gajāśwaraŧa kīṙṇna kapwa masusun,
padāti balarakṣakanya tan adoḥ,
đwajanya humabĕt pĕtĕŋ linihatan,
larap ni kawacanya tulya damara*

huwusnya magĕlaṙ katon kadi tasik,
raŧanya ya karaŋnya len gajapati,
ya kombakan ikaŋ bala  ṙyyak asiga,
kudanya ya ta lumba-lumba sahuran*

samantara tumandaŋ atri gumuruḥ,
Arampak anĕke rikaŋ yadubala,
siliḥ-praŋ anĕsĕb tibā siliḥ-arug,
Amöki ya pinökan alwaŋ agĕlar*

Ikaŋ makuda kapwa yâkuda-kudan,
muwaḥ taŋ aliman lawanya haliman,
Ikāŋ araŧa têkahĕn paḍa raŧa,
mabĕntuṙ apagut paḍâlwaŋ ananā*

prayatna ŋ apanaḥ ya tan papĕgatan,
tĕkâṅhudani sañjatêŋ yadukula,
suraknya gumuruḥ gumĕntĕṙ aṅuhuḥ,
mapaŋ kadi panambĕṙ iŋ gĕlap ahöm*

sĕḍĕŋnya kahalā ŋ watĕk yadukula,
masö ta sira satyakâmarĕpĕki,
lawan ta sira sāmba śāraṇa waneḥ,
parĕŋ mamanahi ŋ śarāstra niśita*

malĕs yadubalâṅgyat asraŋ amanaḥ,
tĕkâmraŋ anuduk hanâṅgalaḥ anūt,
paḍâtiśaya śūra moliḥ amati,
śinūla winuk aṙdđa tan hana kĕna*

Aṅel sahana niŋ prawīra malaga,
jĕmuṙ winulatan matĕmpuḥ i tĕṅaḥ,
makakrĕpuk ikā papanya karĕṅö,
sĕḍĕŋnya kasĕlĕkṣĕk aṙdđa tan awās*

Ikaŋ ǥaṭika saprahāra kapahūŋ,
Ikāŋ asurasaṅǥa śīṙṇna kahala,
cinakra nira sāmba satyaka masö,
linūdan ira śāraṇêŋ śarawara*

rĕbaḥ đwaja nikaŋ musuḥ kasulayaḥ,
tanora humawöṙ pamūk yadukula,
kawös giri-girin paḍâmriḥ alayū,
hinundaŋ atawan-tawan tika tinūt*

hanan ṅ-asurawīra śakti matahĕn,
saṅaŋ puluḥ ikâpuliḥ pisan amūk,
dudū bala sahāya rowaŋ ikahĕn,
turaṅga raŧa sewu len gajapati*

tumandaŋ amupuḥ tĕkâṅhala-hala,
hanâmugari riŋ śilā śata saka,
tahĕn pinakasañjatanya sawaneḥ,
kadi pwa ya gunuŋ rĕbaḥ winulatan*

watĕk yadubalâwrĕg atry-alulunan,
kataṅkis alayū musiṙ nrĕpasuta,
matimbun agĕlaṙ śawanya kawĕnaŋ,
hanêka masakit ndatan mapulihan*

siraŋ nrĕpatiputra sāmba maṅadĕg,
lawan ta sira satyakâpuliḥ amūk,
saŋ ulmuka marĕk lawan bala nira,
parĕŋ niśaŧa śāraṇêka tumitiḥ*

masö sira kabeḥ marampak apupul,
paḍâmanahakĕn śarāstra niśita,
hanâmanaḥ añakra dānawaripu,
sasañjata nirêka nora wiꝑala*

milu ŋ kuda liman masö sahasika,
surakṣaka nikā prakīṙṇna ya pĕnuḥ,
guluŋ ni raŧa niŋ prawīra maṅusi,
ndatan paligaran matumpĕkan amūk*

samaṅkana tikaŋ musuḥ ywa kawaluy,
pĕjaḥ saka satus pisan maguliṅan,
dudū ŋ kuda liman matîwu kawĕnaŋ,
matiṇḍiḥ irikaŋ tĕgal paƀaratan*

Ikāŋ asuradꜽtyasāra kawĕnaŋ,
piraŋ puluḥ ikaŋ huwus kapugutan,
haneŋ awaŋ-awaŋ cinakra pinanaḥ,
tibā kabĕrĕbĕg śawanya magĕlar*

tanora mapuliḥ layū tĕlas aṅel,
tuwin kawĕkasan paṅāyaya waneḥ,
Aneka ya pĕjaḥ ri wāhana nikā,
Awak nika kanin ya moǥa masakit*

<mrĕtatodaka>:43.
– – –| ⏑ ⏑ –| ⏑ ⏑ ⏑| ⏑ ⏓ = 11

wwantĕn dꜽtya murâpatiḥ atuha,
yekâsĕṅhit i saŋ nrĕpatanaya,
raṇḍêkā n tanayanya mapuliha,
Atyanta prakaṭanya katatakut*

mattâgöŋ pwa gajanya kadi gunuŋ,
mwaŋ rĕṅganya suwaṙṇna maṇimaya,
śabdanyâṅrĕguŋ iŋ gagana pĕnuḥ,
Aṅgyat riŋ yaduyođa sĕḍĕŋ amūk*

maṅsö saŋ mura gutgutĕn abutĕŋ,
mwaŋ putranya kabeḥnya sama rĕbaḥ,
wadwanyâtiśayêŋ kagiri-giri,
sewu kweḥnya wiśeṣa paḍa wani*

kontā tomara śūla nika lĕpas,
len taŋ sañjata tulya hudan apuy,
wadwā saŋ yadu duṙbala kakĕnan,
māty-âbāp pinupuḥ ya pinanasan*

konduṙ kolahala ŋ yadubala sök,
śīṙṇnâsiŋ kari māti  kinurubut,
hetunya n malayū layat aluyuk,
deniŋ dꜽtya sakeŋ gagana magöŋ*

maṅkin taŋ muraputra sahasikā,
muṅsiṙ saŋ niśaṫā mura saparĕŋ,
muṅgwiŋ hematalâsurak aṅuhuḥ,
śūlanyâkas agöŋ paḍa lumĕpas*

yeka n yatna siraŋ niśaṫa puliḥ,
hrū tīkṣṇāgra murub linĕpasakĕn,
lāwan hrū niraŋ ulmuka kumukus,
đwasta ŋ śūla tikĕl kĕna tinuju*

krođêkaŋ muraputra ri niśaṫa,
kapwânambuti pāśa nika masö,
yeka n sep tinugĕl tali nikahĕn,
kānin kapwa gulūnya kĕna panaḥ*

wwaŋ sānaknya waneḥ sĕḍĕŋ apuliḥ,
đīrâsĕṅhit i saŋ niśaṫa kabeḥ,
makrak sāhasa kapwa mawa tĕwĕk,
pakṣanyôliha kaṙṣanatanaya*

Ambĕknyâpraṅa moǥa rinuhunan,
bāhunyê tĕṅĕnan pĕgat apasaḥ,
Anyāt dꜽtya tugĕl ri wĕtĕŋ ikā,
deniŋ hrū niraŋ ulmuka tan arĕn*

hĕntîkaŋ hana riŋ kṣiti pinanaḥ,
de saŋ satyaka sāmba sira n amūk,
wadwā niŋ mura śīṙṇna mati matap,
syuḥ mwaŋ wāhana riŋ raṇa magĕlar*

tandaŋ niŋ mura riŋ nrĕpatanaya,
göŋ krođanya mĕlĕg ri liman ikā,
Ambĕknyôliha saŋ nrĕpatisuta,
pāśāstranya ya tâkilat awilĕt*

paṅheṙ koŋ rĕbi liŋnya wahu mayat,
sep tĕṅgĕknya cinakra kapisanan,
mātaṅganya punaḥ ya kinurubut,
pat pādanya pĕgat kĕna pinanaḥ*

māti pwa ŋ mura māwrĕg asasaran,
ṅkā taŋ dꜽtyabalâwĕdi malayū,
māwrī taŋ hana riŋ gaganatala,
luṅhâmet parananya lĕṅit adoḥ*

kālanyâlaḥ ikāŋ asura murud,
paṅheṙ liŋnya nĕhĕṙ milu malayū,
ṅkā hrūnyêka tibā tan inulatan,
Akweḥ dꜽtya jurunya mati kĕna*

konduṙ mūṙ aṅusiṙ kuṭa ya tinūt,
len ṅĕs-ṅösĕn amet lĕkas apuliḥ,
ndātan sāra kĕnêŋ panaḥ akĕdal,
luṅhârĕs ya kabeḥ layat alayū*

Awrĕg taŋ sakuṭâwurahan awū,
towin ṅ-ānala yênapuy umurub,
muntab kadƀuta tulya gunuŋ apuy,
lumrā ŋ đūma sawaŋ tahĕn aṅadĕg*

sāmpun śīṙṇna tikaŋ kuṭa katunu,
Akweḥ strī kabĕnĕm saha tanaya,
kanyâkweḥ katawan hana dinudut,
kasyāsiḥ kumĕtĕṙ tĕhĕṙ anaṅis*

yan bwat saŋ yadu tan hana manawan,
yāwat strī laraṅan hinaliwatan,
Āpan tulya bibîka hiḍĕp ikā,
göŋ-göṅĕn ri kasāđun ira juga*

Āsiŋ drĕwya haneŋ pura niyata,
mās ratnādi tĕlas larut inalap,
wadwā saŋ yaduwīra paḍa sarat,
de niŋ kweḥnya tikaŋ jara-jarahan*

wwantĕn tânĕmu puṇḍutan agiraŋ,
pindĕk wiṅkiṙ isinya kacaŋ irĕŋ,
maṙmmanya n rinubuŋ ginuyu-guyu,
yā liŋnya n sinurak malĕs anurak*

saŋ nāŧātmaja sāmba sira ḍatĕŋ,
mwaŋ wadwā nira sāyuđa maṅiriŋ,
riŋ kanyāƀawanêki paran ira,
Agyā yan mulatê ŋ nrĕpaduhitā*

prāptêŋ jro nagarī nrĕpatanaya,
tan wwantĕn sira saŋ nrĕpaduhitā,
kepwan teka manaḥ nira kumĕtĕr,
de niŋ siḥ marikā bara tinahā*

ṅkānêŋ raṅkaŋ ĕmās ta paran ira,
Uṅgwan yajñawatîka lagi-lagi,
moǥa pwa n taya saŋ nrĕpaduhitā,
yâṅde saṅśaya saŋ nrĕpatanaya*

nāhan liŋ nira yan panaha-nahā,
yan mātyêki sirêkana kalalaḥ,
nyāma nyêka katĕmwa śawa nira,
ṅke riŋ ratnapalaṅka rurubana*

yadyastun rasikā wruha ri wuwus,
byaktânuṅsuṅa liṅku tan asuwe,
maṅke tan hana têkihĕn awaraḥ,
hetuṅkwâpĕga tan wruḥ iŋ ulaha*

nāhan liŋ nira saŋ nrĕpatanaya,
prāptā puṣpawatī manuduhakĕn,
ry-uṅgwan yajñawatī yan asusupan,
saŋ sāmbêka sirâgiraŋ umara*

ṅkā saŋ yajñawatī katĕmu lume,
muṅgwiŋ paṅkwan iraŋ surawanitā,
śokâśā humiḍĕp nrĕpatanaya,
heṙ-herĕn mrĕmakĕn ri lara nira*

śīǥrâṅliŋ tika saŋ suraduhitā,
haṙṣânantwa ri saŋ nrĕpatisuta,
śabdâwoṙ panaṅisnya ya ta giraŋ,
kagyat yajñawatī wawaŋ amĕkul*

luḥ saŋ yajñawatī tĕhĕṙ umilī,
kadyâswāgata riŋ nrĕpatanaya,
wruḥ saŋ sāmba mamakpak aṅusapi,
maṙmmâhĕmban i saŋ nrĕpaduhitā*

sāmpun yajñawatī sira hinalap,
Akweḥ ceṭi tumūt milu katawan,
Agyā mantuka sāmba tĕka ri heŋ,
ndan ri swaṙgga paran suraduhitā*

mantuk saŋ yadu śīǥra tan akaḍat,
sakweḥ niŋ bala tuṣṭa wija-wijaḥ,
ramyâtūt suku niŋ wukiṙ alaṅö,
piṅgiṙ niŋ pasiṙ aṙjja linihatan*

kāry-âdoḥ tikanaŋ pura wĕkasan,
tapwan māri kukusnya winulatan,
lwiṙ hyaŋ niŋ nagarâṅadĕg aṅure,
śokâśâkilayū ri yadukula*

<widyutkara>:44.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏑ ⏑| ⏓ = 25

poṙyyaŋ garyaŋ araŋ kayunya wilutan pilaŋ anakan arok lawan kutu-kutu,
śuṣkâdoḥ bañu tūt hawanya karikil gumaway i lĕsu niŋ watĕk yadubala,
saŋ hyaŋ we tumiliŋ sĕḍĕŋ panas irâṅhuyaṅi riŋ ayunan dinohan iŋ aṅin,
mātra ŋ rĕm humalintaŋ aṅhĕla-hĕla wruḥ apuji riŋ atūt gĕgĕṙ halibabĕn*

lampaḥ niŋ gajawāhanâṙdđa makaḍat kaṅĕlihan iki luhya tan pawĕlĕgan,
de niŋ bwat nikanaŋ maṇik jarahan iŋ ripu winawan ikā ri rĕṅga nikahĕn,
len taŋ syandana kabwatan rajata kañcana karaṇa nikā n malon tan asarag,
göŋ līlā n paduluṙ-duluṙ hanan apet hawan anusu-nusuṙ mahânasa-nasar*

Ambĕk saŋ para rājaputra hana monĕŋ i kuwu nira hetu niŋ parigĕlis,
sotanyâlawas iŋ paran kapana yan tan aṅaṅĕn-aṅĕn iŋ priyā mabuhaya,
tapwan saḥ kadi wimba muṅgu ri manaḥ nira saŋ ahayu kāri riŋ pakasutan,
söŋ-söŋ haṙṣa nirê saŋ adyaḥ ira tan winawa-wawa nirâhañaŋ sĕḍĕŋ arūm*

ṅkānê saṇḍiŋ ikaŋ gunuŋ ri magađêki kahawan atiduṙgga-duṙgga maƀaya,
ꝁyātîŋ rāt jarasanđa saŋ praƀu rikā musuḥ ira naranāŧa krĕṣṇa malawas,
hetunya n paḍa yatna saŋ yadu kabeḥ rahina wĕṅi lumampaḥ iŋ tĕgal alas,
yođā tan hana lālanâṅinak-inak lumaku parigĕlis tĕhĕṙ maṅalawaŋ*

sāmpun rātri tĕkā ŋ pĕtĕŋnya sumahab ri sahana nikanaŋ pradeśa kahawan,
Āstām taŋ turagâlapâlara kaṅelan apituwi kuraŋ turū ya maṅalas,
hetunyân ajĕjĕṙ ta lampaḥ ikanaŋ bala kaṅĕlihan epu luhya wĕkasan,
maṅlampw-âṅadipīra maṅrĕrĕba ta ṅwaŋ ujaṙ ika paḍâṅucap makulĕma*

hetunya n pakulĕm paḍêki maturū satĕka-tĕka nikā ndatan pawulatan,
salwā niŋ palapat hibĕk tĕkap ikaŋ bala ṅuni-ṅuni damyan iŋ sawaḥ asat,
mātaṅganya lawan kudanya yatikâtri mawurahan agĕnturan ywa karĕṅö,
Āpan lwiṙ jaladânurun saha riwutnya dinuluṙ i gĕlapnya tan papĕgatan*

Indrābajra lan upendrābajra 
<Upastiŧa>:45.
⏓ – ⏑| – – ⏑| ⏑ – ⏑| – ⏓ = 11

byatīta māmrĕm yadu-wrĕṣṇiwīra,
rikā ta saŋ śrī jarasanđa kojar,
sakrođa takwêŋ yadu-wrĕṣṇiwīra,
swaƀāwa niŋ duṣṭa kaṭuṅkabudđi*

saṅkĕp huwus mwaŋ bala duṣṭacitta,
Aṅāhalas pakṣa ṅulā hijo ya,
wadwā nikâneka padāti makweḥ,
wĕḍuŋ pamūk mwaŋ kuḍuwak sikĕpnya*

lukan pwa yan tan mĕjahê musuḥnya,
hetunya n otus ri kudanya luṅhā,
wawaŋ maluy dūta nikâtiśīǥra,
I paṅhinĕp saŋ yadu-wrĕṣṇiwīra*

ṅkā maṅkat aśrī jarasanđa maglis,
lawan balanyêka watĕk durātmā,
sāmpun ḍatĕŋ lampaḥ ikêŋ alas göŋ,
ndātan hanâśabda kabeḥ śinikṣan*

tan maṙmma sowe magađeśwara ṅkā,
tuṣṭêka yan ton yaduyođa māmrĕm,
rikā n tumandaŋ tumuluy sakeŋ doḥ,
tĕkâṅgalaḥ len manĕwĕk mamöki*

māwrĕg ta mabyūran ikaŋ watĕk praŋ,
tîbrāharip yan tinĕwĕk maṅantuk,
Akweḥ maṅohan tinujaḥ śinūla,
lawan kĕnêŋ duk wulaṅun kinonta*

wogan kacuṇḍuk nrĕpaputra sāmba,
wadwā nirâwrĕg tinĕwök an āwū,
wawaŋ si dāruky-awuṅū prayatna,
maṅaṅgal-aṅgal makuyap matanya*

wawaŋ maṅambil ri kudanya śīǥra,
Adan pasaŋ yâgul-agul prayatna,
pinraŋ pwa yan duṙbala liŋnya kagyat,
lumumpat amriḥ sumusup mareŋ rwi*

rikā pwa saŋ sāmba wawaŋ mataṅhi,
tĕhĕṙ sirâgyânusupêŋ alas göŋ,
yekâpasaŋ syandana sāmpun eṅgal,
śīǥra n panuṅgaŋ saha nāŧaputrī*

dewī sirârĕs kumĕtĕg tikaŋ twas,
tan saḥ mĕkul saŋ nrĕpaputra sāmba,
tĕhĕṙ sumuṅkĕm sira pūḥ kawĕswös,
gupe kalĕswan humĕnĕŋ sināntwa*

saŋ sāmba kepwan pinĕkul sudewī,
tĕhĕṙ sirâgĕgwan apus niŋ aśwa,
kewran sirê tan hana niŋ wwaŋ amrĕg,
na hetu niŋ tan kawĕnaŋ mayođa*

tandaŋ nikā saŋ jarasanđa śīǥra,
manuṅgaŋ iŋ sāmaja tan tahĕn twas,
wadwā nirâkweḥ ya maṅambuli ṅkā,
maṅduk ta yêŋ tomara len triśūla*

samaṅkanêkā nrĕpaputra sāmba,
tañ jriḥ winūk de magađeśwarânūt,
sakrođa tekâwak ira n kĕnêŋ hrū,
Atyanta riŋ lāǥawa suśramêŋ praŋ*

saṅka gĕlisnyêka dumuk lipuŋnya,
lāwan panaḥnyâtiśayâdrĕs akweḥ,
kĕnêka hastā nrĕpaputra denya,
prāyanya moliḥ ta maṅambuli ṅkā*

sāmpun kanin hasta narendraputra,
Alwaŋ tikâmbĕk nira saṅśayârĕs,
hetunya yâṅgĕgwani hasta śīǥra,
muñcaṙ tikaŋ rāḥ sumirat ri dewī*

glāna pwa saŋ sāmba kanin kĕnêŋ hrū,
samaṅkanêkaŋ kuda yan palaywan,
ri tan wĕnaŋ saŋ nrĕpaputra maṅhrĕt,
ya kāraṇanya n saparanya luṅhā*

prāptêrikaŋ Uttarakola sāmpun,
manūt hawan hetu nikā n matanduk,
Eñjiŋ pwa mūlanya tĕkêŋ tĕṅaḥ ṅwe,
nĕhĕṙ tan orêki mameta pāda*

Ikaŋ raŧâtyanta lakunya mādrĕs,
Ikeŋ alas duṙgga maluṅka-luṅka,
ṅkā ta n katĕṅhān kahiriŋ ya kaṇḍĕg,
tuṅgal cucul cakra nika n kasiṅsal*

ndan saŋ narendrātmaja tībra mūṙcꞓa,
tibā lawan saŋ naranāŧaputrī,
ṅkānêŋ hawan duṙgga panas lĕbūnya,
Umrĕm paḍâṅliḥ sira kāsihan ta*

dewī kamantyan mabaṅun wimūṙcꞓa,
musap narendrātmaja śokacitta,
hanan pamakpak manaṅis masambat,
kakâku toliḥ ṅwaŋ ujaṙ sudewī*

<Udgatawisama>:46.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 20
– ⏑ ⏑| ⏑ ⏑ ⏑| ⏑ – ⏑| ⏑ ⏓ = 11
⏑ ⏑ –| ⏑ – ⏑| ⏑ ⏑ –| ⏑ – ⏑| ⏓ = 13

ri pasambat-sambat ira saŋ narawaraduhitâswarâpĕyĕḥ,
Āḥ kaka lihat iy arinta tuhan,
kasihan ṅhulun kawĕkasêŋ alas ƀaya*

kaka t-aṅliliṙ t-usapi luḥku pahayu gĕluŋ i ṅhulun lukar,
ḍū humĕnĕŋ iki kitâmrĕm alök,
t-aṅucap tuhanku sahuri pwa ta ṅhulun*

ndi culuḥta ṅūni n aṅisapwakĕn aṅarĕki yan paweḥ sĕpaḥ,
siḥta namu-namu pinetku hilaŋ,
tali haṙṣa śīṙṇna pinĕgat ni kūŋ lara*

ri hanaṅku ṅūni karaṇanta kawĕnaŋ inusiṙ nikaŋ musuḥ,
Āḥ nihan aku kaka maṙmma rĕsun,
ya hinūṙ ta mātya sapadi ṅhulun kĕna*

hilaŋ ambĕk i ṅhulun anon hilaŋ i kĕtĕ-kĕtĕgta riŋ jaja,
swāmi t-awuṅu t-abaṅun ta tuhan,
diwasa ŋ matâmrĕm akĕkĕs-kĕkĕs manis*

pawajanta ṅūni ya rumājasani maṅalap ambĕk i ṅhulun,
wruḥ tiki pamuji pijĕṙkkw-anaṅis,
sariris ri lambay i manĕḥta kārikā*

ndi manis-manis ni wacananta n anuculi ri sanđi niŋ tapiḥ,
duhꝁa puhara ni suꝁanta maṅel,
guyu ni ṅhulun karika yâbalik taṅis*

pinalaṙ-palaṙ ku tulusâsiha kita ri gatiṅku kāsihan,
Āḥ wiꝑala ni pasuṅaṅkwa hurip,
t-aṅusiṙ tuwuḥta rinawas nikaŋ wiđi*

bapa reṇa ni ṅhulun ikāna lalu lalis ira n paṅāryakĕn,
maṅkana ta kita muwaḥ tan asiḥ,
yaŋ atiṅgal i ṅhulun ikêŋ wanāntara*

ndi nikaŋ pradeśa kahananta wana gahana wiṣṭi tan sipi,
tan hana kula kadaŋ aṅlawada,
mulatê laraṅku kalawan kita priya*

ndya taŋ enakâṅhiŋ aku milwa pĕjaha ri pĕjaḥta tan waneḥ,
herĕn aku tuhan anūta hĕnū,
kaka tuntunĕn ṅwaŋ irikaŋ wwat eṅguṅan*

<waṅśasŧa>:47.
⏑ – ⏑| – – ⏑| ⏑ – ⏑| – ⏑ ⏓ = 12

nihan tikaŋ śwāna wanâharĕp śawa,
hane samīpanta mulat hanâṅhalup,
humerakĕn patya ni taṅhuluñ juga,
mataŋnya tān intaṙ aweḥ larê ṅhulun*

tuwin kulĕm hyaŋ rawi manda yan kĕñar,
miraḥ nirâwaṙṇna kaninta yan tinon,
Umaṅkin alwaŋ sumurup samaṅkana,
pĕtĕŋ tikaŋ rāt kadi budđi ni ṅhulun*

Ahāḥ kamu ṅhyaŋ daśalokapālaka,
kĕmit ṅhulun haywa saƀāra wismrĕti,
tĕhĕṙ tuluŋ saŋ nrĕpaputra kāsihan,
palaṙ-palaṙ ṅwaŋ malĕsêŋ paṅaṙccana*

kita hyaŋ iŋ lwaḥ t-aṅanugrahê ṅhulun,
prasidđa reṇaṅku kitâsihê ṅhulun,
warāmrĕtêki n palakuṅku tan waneḥ,
Apan panambā ri siraŋ nrĕpātmaja*

ƀaṭāra saŋ hyaŋ nikanaŋ wanāntara,
lawan watĕk hyaŋ sahanêŋ jagat kabeḥ,
Asiḥ ta ri ṅwaŋ sĕnĕŋ i ṅhulun tuluŋ,
hurip gĕlis kapwa ya pinta ni ṅhulun*

nihan ta sambat nrĕpaputrikânaṅis,
tatan wruḥ iŋ de kapĕgan lanâmĕhaḥ,
mĕlĕs tikâbaŋ mĕlĕk iŋ matâmiraḥ,
sawaŋ turaḥ niŋ hawu-haww-aweḥ raras*

Ikāŋ alas milw-atahĕn-tahĕn lara,
wuluḥ riyā tan pahatī lanâṅĕsaḥ,
miṅĕl pucaŋnya n wahu waṙṇna kemĕṅan,
wase nikā nitya taṅisnya tan pĕgat*

ri kāla saŋ yajñawatī wimūṙcꞓita,
hanêki wikw-âmawa toya riŋ ǥaṭa,
sakeŋ patīṙŧan maṅaran tapowana,
mulat ri saŋ sāmba rujit kĕnêŋ panaḥ*

tĕñuḥ tikā citta nira mpu kāsihan,
wawaŋ manāntwê naranāŧaputrikā,
paran kitênduṅku kapaṅgiḥ iŋ ƀaya,
lawan sĕnĕŋ meḥ pĕjahâsakit kanin*

narendraputrī sumahuṙ sirâdara,
bapa mpu siṅgiḥ taña saŋ yatî ṅhulun,
sĕḍĕŋ wiwal tan pamisiṅgiḥ iŋ bapa,
ya hetu niŋ mūṙ ahañaŋ mareŋ wukir*

Amet ṅgwan aṅdoḥ mara tan kinawruhan,
Asiŋ ḍusun śūnya tĕlas kalaṅlaṅan,
sawet niŋ göŋ niŋ siḥ akālihan lulut,
ṅhulun lawan swāmi manuṅgal iŋ hurip*

kunaŋ ta ya n moǥa kawiǥnan iŋ hawan,
Anĕmwakĕñ cora lumampaḥ iŋ kulĕm,
Ikaŋ maliŋ sāhasikâṅduk aṅgalaḥ,
sĕnĕŋ ranak hyaŋ kaki wāni maṅlawan*

ṅhulun manumpĕt manusup mareŋ sukĕt,
nimitta niŋ tan kĕna de nikaŋ maliŋ,
kĕna pwa ta swāmi ranak mahāyati,
ya hetu niŋ duṣṭa muliḥ paḍâdulur*

mijil ranak hyaŋ kaki saṅka riŋ sukĕt,
rikā n kapaṅgiḥ priya ni ṅhulun pĕjaḥ,
tibā ni luḥ ni ṅhulun aṅdyusi ŋ sĕnĕŋ,
ya hetu niŋ somya kĕcap matâṅdĕlö*

nahan ta liśya nrĕpaputrikâwaraḥ,
mahaṙṣy-amakpak sira maṅrĕṅö wuwus,
Uḍūḥ katuhwan kawĕlas-harĕp dahat,
kitêbu lāwan priya maṅrĕsî hati*

na śabda saŋ paṇḍita māṙ manaḥ nira,
tĕhĕṙ sirâṅdyus ri siraŋ nrĕpātmaja,
saha prayogâmrĕta jīwarakṣaṇa,
nĕhĕṙ minantran sŧiti de mahāyati*

tĕlas narendrātmaja dinyus aṅlilir,
Aminta toyâpan asat gulū nira,
wineḥ i ron iŋ tĕmu de suputrikā,
Umaṅkin enak wĕkasan manaḥ nira*

<wiśwalalita>:48.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 17

nrĕpaduhitâgiraŋ sira ri paṅliliṙ nrĕpasuta,
maṅupaśamê mahāṙṣi pukulun tasön kasihana,
yaśana ranak mahāyati n awānđawêrikaŋ alas,
kasihana rakṣanĕn tulusa de mahāmuni masiḥ*

wuwus ira saŋ narendraduhitā ri saŋ yatiwara,
ya ta karĕṅö tĕkap nrĕpatiputra māṙ mrat awĕlas,
karaṇa narendraputra matahĕn larâmarupuhi,
Aharĕp amaṙṣuꝁâṅinakanê manaḥ saŋ ahayu*

ri tĕlas irâbaṅun mulat anāntwa riŋ rĕṣiwara,
kadi sinĕkaṙ tikaŋ hati tumon ri saŋ yatiwara,
warakaraṇa swađaṙmma nira ri ṅhulun kasiḥ-arĕp,
tuhu-tuhu dewatātmaka mahāṙṣi sidđi winuwus*

tumulusa tan kapālaṅa ta siḥ ni saŋ muniwara,
riŋ agati kāsihan wawa riŋ aśrama hyaŋ atuha,
yatiwara sanmatan tika n umuṅsirê pada nira,
Anaḍaha sewa rānak amalaṙ warāmrĕta nira*

nihan ika śabda saŋ nrĕpasutê mahāmuni sira,
sahuṙ ira saŋ mahāṙṣi tija ƀāgya yan kita mara,
Ujaṙ ira maṅkana krama madĕg ta saŋ nrĕpasuta,
lumaku maṅiñcut-iñcut anasaṙ kadi wwaŋ awĕrö*

nrĕpasuta māṙ gupêki n umĕhaḥ ywa mĕṅgaḥ aṅĕliḥ,
hanan aṅadĕg kaṅelan irikā n tinuntun inamör,
nrĕpaduhitā manundaŋ anĕhĕṙ mamakpak anaṅis,
pira kari sāra niŋ sĕmi panumbakêŋ kayu sare*

pira ta kunaŋ suwenya ri hawan ta meḥ sira tibā,
I harĕp ikaŋ tapowana marāṙyyan iŋ watu magöŋ,
humĕnĕb-ĕnĕb kaṅelan ira yeka raḥ nira mijil,
wĕkasan uđāni maṅkata muwaḥ maṅiṅkin atĕkĕn*

tĕka ta sirê dalĕm ri patapan mahāṙṣi wĕkasan,
ri huwus ira ñ jinampyan aturū sinaṅhulun atis,
manaḥ ira śudđa yan pamiṣayê prajāpati tĕpĕt,
puriḥ ira saŋ mahāpuruṣa tan barâmrĕta turū*

hali-hali saŋ narendraduhitā ri saŋ nrĕpasuta,
Inusap-usap nirêki muꝁa saŋ priyâṅḍik awĕnĕs,
bari-bari saṅśayê pĕjaha saŋ narendratanaya,
karaṇa nira n pataṅhi manĕhĕṙ sirâṅrahinakĕn*

<mrĕdukomala>:49.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

taṅheḥ yañ caritan lawas nira piraŋ kulĕm sira huwus,
tambâsiŋ tamatan hanâmarasi roga saŋ katanĕhan,
rūm saŋ yajñawatī jugâṅinaki citta saŋ nrĕpasuta,
tambiṙyyan haṅĕt iŋ payođara haṅöt-aṅöt nira n atis*

Eñjiŋ saŋ nrĕpaputra yaṙ warahakĕn taŋ ipyan ahayu,
ṅkānê yajñawatī huwus nira maśoca liŋ nira nihan,
rakryan rakwa tinonku mabrata mawastra piṅhay amawar,
ṅwaŋ rakwêki hane samīpa niy ariṅku tansaḥ aparĕk*

ndā ṅkānê pasaƀān pwa yajña nira saŋ watĕk rĕṣi kabeḥ,
saŋ hyaŋ bahni murub ywa rakwa sira tan pađūma maṅadĕg,
saṅkeŋ agni mijil ƀaṭāra puruṣottamâwak aṅadĕg,
sākṣāt dèwa catuṙbƀujâparimitêŋ salakṣaṇa sira*

Ātmā rakwa paweḥ nirênĕnaḥ irê jajaṅkw-i wĕkasan,
paṅheṙ ṅke ri si sāmba liŋ nira ri saŋ winehakĕn ira,
Antaṙllīna sirêŋ kamantyan aku kāna de nira suꝁa,
byaktanyâku waras hiḍĕpku ya mataŋnya haywa kalaran*

nāntĕn prāwala ni ṅhulun rari lawan kitêkana hĕlĕm,
ṅkānêŋ dwārawatī mahotsawa yateki deṅku gawayĕn,
mwaŋ pūjā ri ƀaṭāra keśawa wiṣeṣa muꝁya gĕlarĕn,
caṇḍî śāla ta deṅku saŋ nrĕpati krĕṣṇa rāmawijaya*

nāhan liŋ nira saŋ narendratanayê narendraduhitā,
dewī yajñawatī prahaṙṣa nira tulya kāṙttika ḍatĕŋ,
śokê twas nira wāhu māri siniram nikaŋ suꝁa magöŋ,
saṅkeŋ tuṣṭa marambĕhan wĕtu ni luḥ nirêka ri mata*

ndā tapwan masuwe sirâmarahakĕn sulakṣaṇa nira,
yekā n prāpta mahāṙṣi maṅhaturakĕn śiwāmƀa ri sira,
mwaŋ tambā nira toya wāhu pinutĕṙ sahâkaṙ ikahĕn,
wwantĕn tâlwaŋ ikaŋ larê nrĕpasutâwuwuḥ waras ira*

hrĕt niŋ lakṣaṇa len samāhita mahaṙṣy-asaṅgĕm anuluŋ,
hetunyân amigas-migas ta sira saŋ narendratanaya,
luṅhā ŋ kāla saṅaŋ kulĕm sira haneŋ tapowana huwus,
santoṣânacaṙ antuk iŋ tapa-tapânasi mwaŋ acukil*

wadwā saŋ nrĕpaputra sāmba tadanantara krama ḍatĕŋ,
lāwan têka si dāruki prawala len ta rāki sahaja,
haṙṣâwwat panaṅis nikaŋ bala tuhanku liŋnya magiraŋ,
luḥnyâdrĕs humilī ya rakwa pamasĕḥnya jöŋ nrĕpasuta*

mojaṙ saŋ nrĕpaputra he kaka pu dāruki ndak ataña,
ndîka saŋ niśaŧâhurip kari saŋ ulmuka ndi kawĕkas,
mwaŋ saŋ satyaka śāraṇa pwa hamĕṅān irêkana kabeḥ,
mwaŋ hetunta hurip tĕkap nikanaŋ aṅrĕwĕk waraḥ aku*

nāhan takwan i saŋ nrĕpātmaja si dāruki wruḥ asahur,
sojaṙ saŋ naranāŧaputra bapa śāśwatā sira kabeḥ,
Āpan tan hana śīṙṇna saŋ niśaṫa satyakâhayu sira,
mwaŋ saŋ śāraṇa len saŋ ulmuka tĕkêka wadwa sawaneḥ*

sambanđanya nihan parĕŋ sira kapat manek raŧa nira,
maṅkat saṅka rikaŋ paturwan ira saṅgatâmapagakĕn,
kapwâñakra ri wadwa paṅharĕp ikaŋ musuḥ sĕḍĕŋ amūk,
lwiṙ guntuṙ mapagut matampuḥ i tĕṅaḥ tikaŋ gajapati*

paṅhrūk niŋ wani len paṅohan ikanaŋ sĕḍĕŋ kakuwuṅan,
Enak taŋ laga lūd pĕtĕŋ jĕmuṙ ikaŋ siliḥ-praŋ arukĕt,
śabda ndîku ya têku yêku karĕṅö humuŋ mawurahan,
makweḥ taŋ lwaŋ ikaŋ musuḥ pinĕgatan winūk tinĕṅahan*

wadwā saŋ magađendra kāpĕsan alaḥ kabeḥnya malayū,
kapwâtiṅgal amet huripnya wĕkasan musîrikaŋ alas,
kepwan saŋ magađādirāja ginĕlis cinakra pinanaḥ,
hetunya n pamĕlĕg limanya n alayū tĕlas kakaninan*

wwantĕn tânak iraŋ narendra magađādināŧa kawĕnaŋ,
ꝁyātîŋ rāt maṅaran pratīpa kasikĕp binanđan atĕhĕr,
sāmpun maṅkana saŋ nrĕpātmaja kapat mare kita bapa,
śokêka prihatin kabeḥ sira ri tan katonta mahurip*

ṅkā n tiṅhal sira ri ṅhulun bapa paḍâwĕlas mara sira,
maṙmmâjampyan iri ṅhulun hana maweḥ sĕpaḥ sira waneḥ,
prāptêkaŋ Inutus nirâṅlayata len wĕkasta wĕkasan,
yekā n kapwa muliḥ matiṅgal i manĕḥta kāri malara*

ndan moǥêki hanâwĕlas ri gati ni ṅhulun kasiḥ-arĕp,
wikw-âsiḥ pasĕnötan i ṅhulun amet hurip masusupan,
tambâkaṙ biṣa rakwa yêki panuluŋ nira n pamarasi,
hetunya n tĕka ta ṅhulun bapa ri jöṅta masyaŋ umuliḥ*

mwaŋ wadwanta hane yawâturaḥ ikaŋ pĕjaḥ wahu ḍatĕŋ,
t-aṅkat haywa jĕnĕk ta saŋ nrĕpasutêŋ tapowana bapa,
Āpan saŋ magađāđipêṅut-iṅutĕn kĕnânak ikahĕn,
Utsāhê kita rakwa đīra maharĕp sirâpulihana*

nāhan liŋnya si dārukî sira narendraputra winaraḥ,
mamwīt rakwa narāṙyya sāmba ri siraŋ mahāṙṣi wĕkasan,
minta ŋ pratyađirakṣaṇêki pinĕkul tĕkap yatiwara,
mwaŋ mrĕtyuñjaya hetu niŋ jaya rikaŋ raṇāṅgana hĕlĕm*

mantuk saŋ nrĕpaputra sāmba mahawan raŧâdrĕs alaris,
tan waṙṇnan sira riŋ hĕnū pira kunaŋ lawas nira huwus,
prāptêŋ dwārawatī mapaŋ kadi hudan hañaṙ tĕka nira,
nāhan hetu nikaŋ manuṅsuŋ asuluŋ-suluŋ paḍa mijil*

<mattamayāra>:50.
– – –| – – ⏑| ⏑ – –| ⏑ ⏑ –| ⏓ = 13

sāmpun prāptêŋ dwārawatī saŋ nrĕpaputra,
Enak tâmbĕk saŋ yadu-wrĕṣṇy-anđakawīra,
sakweḥ niŋ paṅhotsawa sāmpun ta kaƀukti,
Astam līlâcaṅkrama siŋ rāmya linakwan*

ṅkā n wwantĕn wrĕttêki hañaṙ wāhu kawrĕtta,
An kālaḥ śrī drūma musiṙ saŋ yaduwīra,
luṅhā saṅkeŋ kimpuruṣa mwaŋ sutadāra,
de saŋ ƀomâṅintarakĕn sāhasikâṅdon*

maṅkin tuṣṭâmbĕk nira saŋ śrī nrĕpa krĕṣṇa,
kapwânuṅsuŋ tan hana kantun sakaḍatwan,
cuṇḍuk têka śrī druma ri śrī basudewa,
tan śoƀâṅhel strī nira tulyâsĕmu meraŋ*

māṙ mrāt twas śrī krĕṣṇa ri saŋ śrī drumanāŧa,
sakweḥ niŋ pādyādi tĕlas têka pamūja,
lāwan têkāŋ āsana yogyâđikarūpa,
Āpan soṅgwan śrī druma len saŋ basudewa*

maṅkā sakweḥ saŋ yadu ƀakty-ârarĕm atwaŋ,
somyânāntwê śrī druma maswāgata saśrī,
Ambĕk saŋ śrī kimpuruṣendrâtisahaṙṣa,
de ny-aṙppāṇa śrī harimūṙttī sira hetu*

līlā kāri śrī druma yan tuṣṭa pinūjā,
Aṅkĕn sowe taŋ panamuy saṅkĕp apūṙwwa,
sāmpun têkī rājya nirâtyanta halĕpnya,
himpĕṙ mwaŋ rājyā nira saŋ śrī basudewa*

<Indrabajra>:51.
– – ⏑| – – ⏑| ⏑ – ⏑| – ⏓ = 11

mandĕl ta saŋ kimpuruṣādirāja,
yekā n pahĕmhĕm naranāŧa krĕṣṇa,
muꝁyê paluṅguḥ nrĕpati drumêkā,
lāwan sirêkiŋ basudewa nāŧa*

siṅgiḥ narendrâtuha tūt kramâreḥ,
sāmpun tumūt śrī baladewa nāŧa,
soṅgwan lawan śrī naranāŧa krĕṣṇa,
rî soṙ nirêkaŋ yaduwīra śūra*

ṅkêrīka n uṅgwan para mantri muꝁya,
kapwâtatâtūt krama riŋ paliṅgiḥ,
Āpan wikadrūpa saŋ udđawâdi,
sākṣāt guru sŧāna nirêŋ kawāgmin*

sāmpun pwa tiṅkaḥ nira saŋ narendra,
mojaṙ narendra druma sādarâlon,
nā liŋ nira ṅke naranāŧa hopĕn,
gĕṅgöŋ niŋ amriḥ maṅusiṙ narāṙyya*

maṅke ṅhulun yan maṅusī pamitran,
ṅke saŋ narāṙyyânumatêŋ kadi ṅwaŋ,
norâpacārê haji yan minitra,
byaktâsiha ṅhiŋ ꝑala niŋ pamitran*

yadyan suꝁā saŋ praƀu yan tumiṅhal,
maṅke ṅhulun duhꝁa sakeŋ swarājya,
norêki don iŋ maṅusiṙ narendra,
Enak ṅhulun mūra mareŋ wanādri*

tan mitra taŋ mitra miṅe sināntwa,
ndātan kadaŋ taŋ kadaŋ elik aṅdoḥ,
wwantĕn pwa len towi yadin tĕkāsiḥ,
yekā n kadaŋ mitra ṅaranya sātūt*

tucꞓa ŋ wwaŋ ahyun walĕs iŋ winehan,
Āpan swaƀāwê walĕs iŋ paweweḥ,
wruḥ nīca yan tan winalĕs paweḥnya,
caṇḍālakaṙmmâpihutaŋ paweweḥ*

saŋkṣepa siḥ saŋ praƀu sāđya ni ṅwaŋ,
maṅke n parêŋ dwārawatī pamet kwan,
kāruṇya saŋ ƀūpati riŋ daridra,
đaṙmma n paritrāṇa rikêŋ dadi wwaŋ*

saŋ rukma tulyânak ikê gatiṅku,
de ni ṅhulun śiṣya tuwin krĕtāṙŧa,
yogyā sahāyêki tĕkap saŋ āṙyya,
yadyan paritrāṇa rikênakanya*

sambega saŋ ƀūpati tan pahīṅan,
maṅke ṅhulun prāpta rikeŋ kaḍatwan,
yogyā n tumūsêŋ pinakānak anwam,
tan len ikī saŋ suraŧâtmatulya*

Āpan ṅhulun mūra mareŋ himādri,
wikw-êki sāmpun matikâlpasāra,
Aṅhiŋ tiki n saŋ suraŧêki kāṙyya,
muṅgwiŋ suku śrī basudewa nāŧa*

<prabođitā>:52.
⏑ ⏑ –| ⏑ ⏑ –| ⏑ – ⏑| ⏓  = 10
⏑ ⏑ –| – ⏑ ⏑| – ⏑ –| ⏑ ⏓ = 11

nrĕpati drumanāŧa liŋ nira,
sumahuṙ śrī basudewa sāṙjjawa,
praƀu maṙmma wuwus nareśwara,
rinĕṅö ni ṅhulun aṅlare hati*

paṅusiṙ naranāŧa ri ṅhulun,
lĕwu yogya n hiḍĕpĕn ri saŋ mulat,
lalu teki ri tan katon ikā,
Upakārânuꝁanê nareśwara*

suꝁa niŋ wwaŋ inuṅsiṙ iŋ kadaŋ,
ri wĕnaŋnyêkanaŋ uṅsirĕn suꝁa,
Upakāra pasūṅan iŋ kadaŋ,
kasihan pwa ŋ kadaŋ epu taŋ kadaŋ*

kaparāṙŧan ikaŋ lĕwiḥ tĕmĕn,
Ikanaŋ rāt paramāṙŧa yan kaweḥ,
ya ta hetu nikā n tan ahyuna,
si kahīnan ya jugêka tan paweḥ*

Ika ta ṅhulun epu de haji,
maharĕp pwâŋ suꝁa tan pasāđana,
kasihan taŋ amitra kāsihan,
ṅhiŋ ikaŋ siḥ ni manaḥ sinūṅakĕn*

Apitowi saśakti taṅhulun,
kalawan saŋ praƀu sewakâṅaji,
rĕṣi gaṙgga masiḥ paṅađyayan,
nya đanurweda pasūŋ nirêrikā*

naranāŧa lawan ṅhulun masiḥ,
samaśīla ṅwaŋ ikā n anugrahan,
rasa duhꝁa nĕhĕṙ kinālihan,
ṅuniweḥ kāṙyya pakonta yan tĕkā*

ri mĕnenya n narāđipâlara,
sinukū niŋ narakâlaḥ riŋ raṇa,
lĕwu göŋ ni kaduhꝁa ni ṅhulun,
mamĕlas de haji yan dinohakĕn*

palarĕn wĕnaŋ āśrayā ṅhulun,
ri suꝁā saŋ naranāŧa saṅkulĕn,
nya ta liṅku n ade kita praƀu,
yan umūrâṅusirêŋ wanāśrama*

Aparan tika tan paneṣṭawa,
ri haji n duhꝁawiratya n intara,
priyamitra wineḥ ta kaśmala,
ndi ta mitranya ya līṅaniŋ mulat*

ndaḥ aṅantya jugêki saŋ praƀu,
yaduwīrêka wĕkas nikaŋ lara,
makatoha hurip kita ṅhulun,
matuluŋ göŋ i kaduhꝁa saŋ praƀu*

tiḍak ḍīkĕtahui
<triṣṭuƀ>:53.
⏑ ⏑ ⏑| ⏑ ⏑ ⏑| – ⏑ ⏑| – ⏓ = 11

nahan ikana wuwus basudewa,
sumuꝁani ri manaḥ drumanāŧa,
nihan ujaṙ ira kimpuruṣendra,
kadi sinĕkaṙ ikaŋ hati tuṣṭa*

narapati basudewa tĕkāsiḥ,
tuhu-tuhu paramāṙŧa minitra,
saꝑala pinalaṙ iŋ wwaŋ atiŧya,
wĕnaŋ aṅalapi duhꝁa saƀāra*

syapa paḍa nira saŋ praƀu riŋ rāt,
mapagĕḥ atĕguḥ iŋ guṇa sāđu,
Alara ri lara niŋ wwaŋ amitra,
tumalaṅakĕn awak naranāŧa*

ṅuni-ṅuni paramāṙŧaparāṙŧa,
pinakaparan iŋ atpada māsiḥ,
nihan iki gati ni ṅhulun alpa,
bara tĕka sinapan haji māsiḥ*

saŋ ađikaparamāṙŧaparāṙŧa,
suꝁa hurip adawā ya sināđya,
dadaha nira ri kahyun ikāŋ rāt,
sira tika naradewa wiśeṣa*

<Aṙdđasamacatuṣpati>:54.
⏑ ⏑ –| ⏑ ⏑ –| ⏑ – ⏑| – ⏓  = 11
⏑ ⏑ –| – ⏑ ⏑| – ⏑ –| ⏑ ⏓ = 11

nrĕpati pwa wiśeṣa niŋ parāṙŧa,
magawe tuṣṭa nikāŋ aṅāśraya,
ṅuniweḥ suꝁa niŋ jagat cinitta,
praƀawantêky-amaṅun yaśottama*

Iki saṅhulun epu riŋ parāna,
ri panas niŋ ripu tan tahĕn hati,
paṅusiṙkkw-iki höb nikuŋ yaśâgöŋ,
saꝑalâtis manaḥ i ṅhulun suꝁa*

nya kunaŋ lara ni ṅhulun rikāna,
yawanendrātmaja duṣṭa sāhasa,
Inutus nikanaŋ mahīja duṣṭa,
sama sānaknya satus dumon ṅhulun*

suƀagêki bapanya ṅūni māti,
dinĕlö de mucukunda tāpasa,
saha ƀrĕtya tĕkêŋ sahāya ƀasmi,
nrĕpati krĕṣṇa sirêka kāraṇa*

pamatĕknya hanak nikaŋ durātmā,
tumuluy pwâniru duṣṭa niŋ bapa,
tuwi niṣkaraṇêkihĕn galaknya,
Awamānêŋ atuhâtĕhĕṙ mada*

ndan ikā ri hatinya rakwa nūta,
Irikaŋ ƀoma mataŋnya sāhasa,
kunaŋ āpan akās jugâmbĕk i ṅwaŋ,
tuwi tāde pĕjahêŋ raṇāṅgana*

ri katiṅhalan i ṅhulun mahâkās,
yatikā hetu nikâminaŋ ratu,
saha nuṅgalakĕn manaḥ samitra,
hanawuŋ tuṅgal ikā ya ri ṅhulun*

lwiṙ ikaŋ ratu pat sa-ƀomapakṣa,
si jarāsanđa si cedi duṙjana,
mwaŋ awaṅgapati prasidđa duṣṭa,
ya si śatruntapa nīca kaśmala*

yatikā paḍa ƀakti riŋ mahīja,
sapakon saŋ narakêka tan wihaŋ,
Inalapnya ta kośa ni ṅhulun ya,
tĕka niŋ rājya kapunpunan kabeḥ*

yatikā praƀu hetu niŋ mara ṅke,
Umusiṙ siḥ praƀu wīrarakṣaka,
karaṇā naranāŧa keśawêkā,
Umaritrāṇana kāṙyya ni ṅhulun*

nrĕpa bahlika śālya somadatta,
nrĕpa rukma n paḍa pakṣa ni ṅhulun,
Ikanaŋ milu riŋ musuḥ ya makweḥ,
tan ikâṅdeya wikalpa saŋ praƀu*

nrĕpa pāṇḍawa korawêka tan tūt,
widurôhut ri siraŋ yuđiṣṫira,
tuwi ƀīṣma sirâwaraḥ rikaŋ de,
ri siraŋ hastinarāja taṙ wihaŋ*

nrĕpaputra đanañjaya pwa tuṅgal,
kalawan śrī harimūṙtti ƀūpati,
niyatêka tumūt ri saŋ narendra,
tuwi yan mantu tĕkap nareśwara*

ndan ikā pamiśeṣa saŋ narāṙyya,
nrĕpati krĕṣṇa lawan halāyuđa,
makanaryama budđiy ugrasena,
Irikāŋ sāđya sināđya ni ṅhulun*

sira saŋ baladewa śīǥra mojar,
praƀu tan saṅśaya saŋ nareśwara,
yaduwīra matoha jīwitanya,
sumaraŧyākĕna kāṙyya saŋ praƀu*

sumahuṙ siraŋ ugrasena śīǥra,
ya kĕnoḥ śabda narendra tânaya,
Apan aṅhiŋ i dona niŋ samaṅke,
Umariwrĕtta ri saŋ maṅāśraya*

Aṅucap naranāŧa keśawāṅsa,
pada yuktîka wuwus nareśwara,
yaduwīra saŋ udđawâta mahyun,
ri sapājaṙ naranāŧa tan salaḥ*

tiḍak ḍīkĕtahui
<krĕti>:55
⏑ ⏑ –| ⏑ – ⏑| ⏑ ⏑ –| ⏑ ⏑ ⏑ | ⏑ ⏑ ⏑| – ⏑ –| ⏑ – = 20

ri tĕlasnya n enak apagĕḥ pwa paṅaku nira saŋ watĕk yadu,
nrĕpati druma pwa sira tuṣṭa manaḥ ira sumöŋ mare hati,
Umuliḥ mareŋ kuwu nirâṅaṅĕn-aṅĕn i lĕkas nirâpraṅa,
Inusap nirâwak ira manyus akisut atĕhĕṙ sirâṅgĕtĕm*

I sĕḍĕŋ nira n paḍa suꝁa nrĕpati sahana saŋ watĕk yadu,
ṅuniweḥ narendra harimūṙtti sira tika kagöṅan iŋ suꝁa,
ri ḍatĕŋ narendra haji kimpuruṣapati ri saŋ watĕk yadu,
yatikā prakāśakĕna de nira saꝑala karĕṅwa riŋ musuḥ*

makaleśya ta ŋ mahas acaṅkrama mamarĕkanâŋ ḍusun-ḍusun,
hana paṙwwatêŋ mađura rewataka ṅaran ikā ya lakwana,
Inatag tikaŋ yadu kabeḥ saha tanaya sadāra saṅgĕpan,
tĕka riŋ maƀaṇḍagina kapwa paḍa milu ǥinoṣitan haji*

suꝁa kañcit ambĕk ira saŋ tĕlas inarahakĕn paḍâtihaŋ,
pakaronya wastra binĕbĕd-bĕbĕd inapitan iŋ galaḥ miraḥ,
hana len rinaṇḍi tinulisnya harĕp iŋ arĕjâsawaŋ tinon,
tiga waṙṇna kahyun ika rājasa sinahaja bāŋ lawan putiḥ*

sakatambay eñjiŋ an umaṅkata narapati tan kalūbana,
Adadak tikaŋ wwaŋ i dalĕm nagara wijaḥ akabwatan manis,
yatikā kapantĕsakĕnêŋ sarahi-sarahi n āpti yênapi,
mwaŋ ikaŋ masiñjaṅa katon atulisa ginawe kinasturi*

kahatuṙ wulan kasapuluḥ sĕḍĕŋ i lĕṅĕŋ ikā madūm laṅö,
paḍa tan hanâṅinak-inak sahana-hana nikaŋ wwaŋ iŋ puri,
raras iŋ lumampaha waneḥ sacinarita nikâmajaŋ wulan,
sama haṙṣa rāmya sawilāśa gati nika saraśmi sasmita*

yatikâṅucap sama samitra gumuṇita sakahyun iŋ hati,
rari yadyapin swan ika tĕmpuhakĕna nira saŋ nareśwara,
Apiliḥ ṅwaŋ iŋ kaharĕp i ṅhulun awĕdi tumiṅhalêŋ maru,
ṅuniwehkw-amaṅgiha kawalwan aku niyata kāwarêŋ prĕman*

rari yan hanêka sira taṇḍa suṅana paranaṅkwa de haji,
Arĕṇaḥ rahadyan i gatinya ta mahuluna denya ri ṅhulun,
wruḥ ikâwayuḥ wruḥ anĕkāni suꝁa tĕhĕṙ aweḥ anaṇḍaṅa,
nda nihañ calanya sanu deṅkw-apiṅit asĕmu tan basêŋ kadaŋ*

lĕṅĕŋ ambĕk i ṅwaŋ amalaṙ turuŋ agati ri jöŋ nareśwara,
raras iŋ sakĕmbaṅa katon anĕku-nĕku kurĕn maṅasyasiḥ,
sahurip sahaṙṣa paḍa rāmya siliḥ-asiḥ anuṅgal iŋ manaḥ,
witade sadenya n ahila ndan ika warĕg akālihan hulĕs*

<jagadđita>:56.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

Om siṅgiḥ kaka liṅta tan sinipi rāmya niŋ aṅalap uliḥ nikaŋ wulat,
moǥa n kaṙwwa kasaŋnya soṅa niŋ aṅuṅsira pasisi mahimyan-imyana,
līlâṅaywa laṅö ṅhulun kaka sapālapana puḍak aṅantya riŋ karaŋ,
raśminyê hrĕbuk iŋ sĕkaṙ dadaha ni ṅhulun anĕṅĕra jaṅga kasturi*

yan botoḥ juḍi tan rahat ṅwaŋ irikâlaḥ ajĕjĕp iŋ ujaṙ samaṇḍala,
pantĕs yan humalaŋ mujuṙ pwa ya kaliṇḍĕn i basahan ikā kuraŋ wasĕḥ,
tan paśrīnya maliŋ timaḥ tuwin anĕṅgaḥ awak ika bisâwijil pirak,
yan pastrī ndan uliḥnya mol amurugul tan awĕdi sinapâmalaywakĕn*

yan wwaŋ ŧānya bisâṅgalĕŋ manahan iŋ wwaŋ anakĕbi tinuṅgal iŋ prĕman,
prāyanyâñ jawuḥ iŋ kulĕm kawawa kelu mamabaki tapiḥ baraŋ gĕlis,
Agyâtañjĕka liŋ nikā n pinarihāra n agĕlĕm agawe ndatan bĕsur,
nistanyâbaḥ-abaḥnya saṅkĕp agĕḍĕg ṅwaŋ i wuluku nikâwihiŋ-wihiŋ*

yan kaṙmmā titi mawrat ambĕk ika denya n akas akalibān ikiŋ manaḥ,
solaḥnyâṙdđa narajwa sahyana pirâku wĕnaŋ amĕṭikâstu siñjaṅa,
seṣṭi pwêki huwus pamāsan aṅĕnoḥ sĕnĕŋ asugiha mās ikā sanu,
Om denya n paṅĕsös iriŋ śayana muḍwakĕna jaja nikêŋ payođara*

nāhan liŋnya tĕhĕṙ paḍâṅuwusakĕn hyas ahayu raras iŋ paḍâraras,
kapwâreḥ asĕgĕḥ manis lawan ikaŋ tĕṅaḥ aṅĕliḥ amādapâlĕmĕs,
Endaḥ rūpa niki n tĕlas masĕkaṙ aṙjja ri pataḥ atitaḥ binĕntĕlö,
māmbö rūmnya sumāṙ nimitta nika kumbaṅĕn alulut i ganđa niŋ pipi*

rakryan hĕmpu nikaŋ karaṇḍan agawe paḍa makĕpĕtan iŋ tĕṅaḥ wĕṅi,
pes-pesan satalad-talad pusu-pusuḥ sinama jamuṙ ikâkisī-kisi,
calwan sobal-ubal katon iwaka niŋ bĕkĕl inĕnaḥ ikêŋ pakudwanan,
Aṅhiŋ taŋ katupaŋ sapaṅgiliṅan aṅhalĕpakĕna taḍaḥ nikêŋ hawan*

<mrĕdukomala>:57.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

byātītan tikanaŋ kulĕm rahina riŋ kamantyan apaḍaŋ,
maṅkat saŋ naranāŧa makrigan ikaŋ sarājya maṅiriŋ,
grit niŋ syandana rāmya taṙ papĕgatan rikaŋ lĕbuḥ agöŋ,
gĕṇḍiŋ paṅharĕp iŋ lumampaḥ alaṅö swaranya karĕṅö*

de niŋ kweḥ nira saŋ watĕk yadu sĕsök ikaŋ lĕbuḥ agöŋ,
lwiṙ guntuṙ kusumânurun ri sĕḍĕŋ iŋ basantadiwasa,
Aƀrā ŋ wastra putiḥ kuniŋ dadu birū miraḥ paḍa mĕkar,
Akweḥ ḍampa wuluŋ katon kadi ta kumbaṅanya kahilī*

sampunya n haliwat pwa lampaḥ ira saṅka riŋ purasaƀā,
prāptêŋ wanwa ḍusun gaganya kahawan samīpa palapat,
len taŋ tūt gigiṙ iŋ gĕgĕṙ hanan aṅöb i soṙ niŋ asana,
haṙṣâniṅhali rāmya niŋ rawa marampak iŋ luraḥ adoḥ*

sākṣāt sāgara kĕmbaṅâlaku-laku prakīṙṇna kumusuḥ,
saryak taŋ raŧa yan sumĕṅka tumurun đwajanya kumĕlab,
kumram luṅsiṙ ikaŋ turaṅga niŋ alumba-lumba tan arĕn,
lĕŋlĕŋ waṙṇna karaŋ sĕkaṙ kalimutan tikaŋ liman agöŋ*

prāptîŋ rewatakâlaṅö wahu sumĕṅka riŋ gĕgĕ-gĕgĕr,
kapwâṅuṅsiṙ arāṙyyan iŋ watu sinoṅan iŋ jriŋ anĕḍĕŋ,
len taŋ lālana kaṙwwa kāsiḥ amipik sĕkaṙ saha sĕmi,
haṙṣânumpiṅi leśya niŋ mamapaki ŋ priyâñulu-ñuluḥ*

<Akrĕti>:58.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏑ ⏑| ⏓ = 22

ri ḍatĕŋ narāṙyya yaduwaṅśa wija-wijaḥ i rāmya niŋ giriwana,
Araras mamukti lĕṅĕŋ iŋ mahas-ahas awilāśa riŋ wukiṙ arūm,
hana tâṅusiṙ grĕhalatâlalĕḥ amarĕki nimnagâhĕniŋ aho,
wĕkasan saƀā wukiṙ i rewataka kadi kaḍatwan adƀuta hañar*

ri tĕlasnya maṅkana mahotsawa ginaway apūṙwwa yâparimita,
tumĕkāni kāpti ni manaḥ nira sahana ni saŋ watĕk yadu kabeḥ,
mwaŋ asowaṅan lĕṅĕŋ amukti saha tanaya dāra tan kasĕlatan,
camarêŋ gunuŋ saha surak swara nika karĕṅö mawaṅsulan adoḥ*

paricārikâṅalas-alas wija-wijaḥ aṅalap sĕkaṙ siŋ awaṅi,
sĕmi niŋ tahĕn manis uliḥnya sinamiran aśokapādapa mirir,
hana len amet kusuma nāgakusuma saha sinwam aṙjja kinitir,
paḍa mawwat antuk ika riŋ tuhan aṅinaki citta saŋ hinaturan*

<wiƀrama>:59.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – –| ⏑ ⏓ = 20

tadanantara krama ḍatĕŋ saŋ aṙjjuna lawan suƀadrâṅĕnĕs,
tumuluy cumuntĕn i narendra krĕṣṇa baladewa haṙṣâgiraŋ,
Irikā narāṙyya basudewa gaṙjjita huwus kawaṙṣan suꝁa,
kasarambahan tĕka ri saŋ watĕk yadu kabeḥ kawāhan suꝁa*

Awuwuḥ karāmyan ikanaŋ mahotsawa makin halĕpnyâsalin,
ri tĕlasnya rātri ya ḍatĕŋ hyaŋ aṙkka sumurup sĕnö tan kĕñar,
tuhu taŋ laṅit kadi rinantagâṙjja jaladanya mabrâsinaŋ,
pamatĕs ni teja ni kilat nikânipati riŋ matâṅde lĕyĕp*

Awiwākṣitêki gati niŋ kulĕm hana ta duhꝁarāgâṅaraŋ,
wahu-wāhu rakwa manahĕn larâṅĕsaḥ aṅölakĕn kūŋ rimaŋ,
taruṇī sĕḍĕŋ rahayu towi katwaŋ iŋ arūm suputry-ânulus,
tumibā ta luḥnya mulat iŋ tawaŋ kaṅĕlihan mure kāsrĕpan*

mawuwus ta ceṭi nika māsku toḥ mapa ta hetu niŋ sukṣĕka,
mapa tênalĕḥ lara mata ṅhulun rari wĕkasnya tan saṅśaya,
Uṣađanya jahya tulisanya tuṅgĕŋ inumîka baṇḍī sahir,
tan apâri mūla jaḍi riṅkw-agaḥ mapa hade pwa paṅgrīŋ ikā*

wruḥ aku n puruḥ ny-aran i kūŋ hati trikaṭukâri tambā nikā,
bisa ta ṅhulun mamarasîkitâri mapa yan midĕm tan sahur,
Aḍu ya ṅhuluñ juga jugul-jugul ṅaran ikâri tātan hade,
jugulāna ni ṅhulun unĕŋ mapêki n aṅiwĕl taṅankw-âṅgamĕl*

warahĕn tĕmĕn ṅwaŋ ari denta liŋnya sumahuṙ ta saŋ kokajā,
kaka tan sipi pwa lara niŋ twas iŋ kasusukĕn wwaŋ aṙjjâluṅid,
Aparan tikāŋ uṣađa ni ṅhulun t-ajarakĕn ta haywâgigu,
paḍa tan hanânuꝁakĕna ŋ susuk masihana ŋ prapañce hati*

mapa liṅta māsku kĕna rāga kupwa mapa tôlahaṅkwê kita,
Aparan ta mūla nika ṅūni toḥ mapa ta rūpa saŋ maṅlare,
lĕṅĕṅanya yan wĕrĕ-wĕrĕḥ kunaŋ yan arabi pwa ḍū tan padon,
ṅuniweḥ yadin wayuha māsku haywa maharĕp nyapantâtukar*

<girisa>:60
⏑ ⏑ ⏑| ⏑ ⏑ ⏑| – – –| – – ⏑| ⏑ ⏑ ⏑| ⏓ = 16

nihan iki kaka maṅde kiṅkiŋ ni ṅhulun i hati,
praŧama ni lari ni ṅwaŋ saṅkeŋ rājya mawukiran,
lĕṅĕŋ araŧa paḍâsraŋ ramyâtūt palapat ayun,
jalada rĕmĕŋ aweḥ kūŋ gĕntĕṙ mandra tan alaris*

bapa haji sira muṅgwiŋ wuntat lāwan ibu haji,
raras ira paḍa haṙṣâkaṙwwan syandana tinulis,
salĕsĕk i raŧa niŋ wwaŋ Akweḥ maṙmma niŋ apasaḥ,
ṅhulun iki tuhu tan wruḥ yan kantun raŧa ra bibi*

raŧa mami makin aṅdoḥ līlâtūt alas alaṅö,
Asiŋ asĕkaṙ aweḥ kūŋ mwaŋ luṅlūṅan aṅalayan,
hana ta makuda piṅhe lwiṙ hyaŋ manmaŧa manurun,
dumuluṙ i lari ni ṅwaŋ wruḥnyânūtakĕn i kami*

pamahiriŋ i larinyâṅinte tiṅhalana mami,
puji n apaṅus ulaḥnya n pantĕs tan hana kakuraŋ,
ṅhulun apimulati ŋ rĕm ndañ cittaṅku mara riya,
ya karaṇa kĕna rāga ṅgānya n twasku karakĕtan*

sahaja ya maṅagĕm wwaḥ ƀāwanyâkĕcap ahidu,
mulat i pasĕrĕhaṅkwânambyākĕn mulat i mata,
hanan anukĕ-nukĕl twas piṇḍâwaṙṇna lara hati,
Anulari hati ni ṅwaŋ gānyâṅrĕs kamiwĕlasĕn*

hana mara si suwaṙṇnî saṇḍiṅkw-âmayuṅi sĕkar,
milu mawĕlas i yân ton ṅwaŋ denyâyaśana sĕrĕḥ,
ṅhulun iki yan aḍaṅhan maṅgā moǥa tan agigu,
yatika gati tan iŋ rāt rūpaṅku n matĕmu taṅan*

suꝁa mamituhu n eraŋ denyânaṅga paḍa taṅan,
wruḥ ika ri manaha ṅwaŋ maṙmmanya n rĕṇa rinasan,
Ujaṙ ika palarĕn ṅwaŋ de rakryan malĕsa jĕmaḥ,
Anumatanĕn aṅantyā jöŋ rakryan manĕ-manĕha*

kunaŋ ika si suwaṙṇnī wruḥnyâśabda manahuri,
bapa tulusa tikuŋ siḥ t-aṅheṙ-heri sira tuhan,
paṅalapakĕna kambaŋnyâsantānaka manĕḍĕŋ,
palupuya niŋ amitra n maṙmmâsiḥ matĕmu wulat*

nahan ujaṙ ira mĕṅgĕp lwiṙ maṙmmâlawas aṅujar,
lagi pinakapaṅalyan tambiṙyyan wruḥ amalĕsi,
basa mataña ṅaranyā rowaŋ ni ṅhulun adulur,
ṅwaŋ iki matĕgĕg eraŋ denyâpan rĕsĕp aṅani*

tĕka pawaraḥ ikaŋ wwaŋ putra śrī druma liŋ ikā,
taruṇa kadi kucup niŋ kambaŋ cāmpaka riŋ arūm,
lituhayu sira himpĕṙ hyaŋ-hyaŋ niŋ tarukusuma,
Aku rika ta kĕna priḥ de niŋ haṙṣa salaḥ-iḍĕp*

ndan apa kunĕŋ amoǥa n prāpta ŋ cāra manututi,
pakuda ni bapa hajy-âkon aṅhera ya ri kami,
lumaris ika duluṙnyânoliḥ māṙ ṅhulun asĕkĕl,
lĕwu tan apa tikāŋ luḥ maṅke denya paṅalilip*

tĕka raŧa bapa hajy-âtanduk ri ṅhulun adulur,
Ibu haji sira maṙmmâmakpak n ton ṅhulun anaṅis,
waliŋ ira karikā ṅwaŋ duhꝁâdoḥ saka ri sira,
karaṇa nira manampil (r)y-uṅgwankw-âṅusapi ri luḥ*

Aku ta kaparĕk aṙdđâlök tiṅhalku dudu-dudū,
Apan iki duluṙ i ṅwaŋ byaktânuṅgayap i mata,
kami katanĕhan onĕŋ tan wriŋ de kĕna turida,
karakĕtan irikā ṅwaŋ maṅgânūtakĕna lulut*

<śiꝁariṇī>:61.
⏑ – –| – – –| ⏑ ⏑ ⏑| ⏑ ⏑ –| – ⏑ ⏑| ⏑ ⏓ = 17

lumampaḥ tan  ṙyyamban ṅhulun aṅĕsĕsan denya kaƀaran,
kaluṅhā tiṅhalkwî hana nika tinūtkw-î wulat adoḥ,
tuhun sihkwîki n taŋ katut iriya tansaḥ karakĕtan,
lawan rūpanyânūkṣma ri hati nimittaṅku kalaran*

samaṅkā tĕmbeṅku n siwuhĕn alaṅö tan palipuran,
ndya deyantânambānana turida māṙyyâṅinakana,
nahan liŋnyâdandan gĕluŋ an umusap luḥnya ri susu,
sinambinyâsambat kaka suraŧa liŋnya n katanĕhan*

Ikaŋ mitrâkāsiḥ winaraḥ awĕlas hāḥ sahuṙ ika,
lawan maṅkā liŋnyâri tuhan aparan târi marasa,
mapa ṅwaŋ denyâmeta ri kuwu nira śrī druma mĕne,
katuhwan denya ṅwaŋ pĕjaha makasoŋ siḥ niŋ atuhan*

nahan liŋnyâdan ken lumaku maṅĕnĕs met saŋ inucap,
sumĕṅkā rîmbaŋ niŋ wukiṙ anamaṙ iŋ wwaŋ maliwĕran,
byatītā tan waṙṇnan gati nika tĕlas labđasamaya,
maluy moliḥ kiṅkiŋ ginuritakĕn iŋ ketaka miṅiŋ*

tiḍak ḍīkötāhui
<krĕti>:62.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 20

hana tânawuŋ turida taṇḍiŋ ika wulaŋ analyani laṅö,
Atajî luṅid ni wacananya rinacanan ikâmukĕt lulut,
Araras makĕmbaṙ i manis niki n inadu hajöŋnya riŋ puḍak,
makatoḥ lĕpiḥ ni lĕpihanya ya mati mapuliḥ karāsikan*

wwaŋ asiḥ masiḥ ri kalaṅön sinalaga ni karaśmi niŋ gati,
saŋ awaṙgga cāmpaka kadaŋ niŋ asana saturun lawan gaḍuŋ,
kapanêki sāri nika yan wĕnaŋ inusiṙ i haṙṣa niŋ rimaŋ,
suƀaga swatantra ni karasnya huwus ika linādnya riŋ tanaḥ*

yatikâsĕḍĕŋ prihati rakwa kataman aṅalap manaḥ rimaŋ,
tinibān hunĕŋ niŋ amanis tan uƀaya ni gatinya maṅkana,
linĕlĕḥnya n eman iki maṅkin amarawaśikā lawan lulut,
karaṇanya yan pinakadoṣa ni jaruman ikâpalārasan*

<wikrĕti>:63.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

kamānuṣan ira n saŋ adyaḥ anĕhĕṙ mawacana sahajâmaṅun raras,
tuhanku bapa tan sipîki pagawenta turida riŋ arūm prapañcika,
tan adwa dinaliḥ maliŋ lulut iki n kita lagi-lagi kesi riŋ jinĕm,
sinaṅguḥ aṅalal wilāsa niŋ akūŋ kita winuwus anumpuṙ iŋ hati*

turuŋ kĕta marĕn kĕtĕṙ nira sĕḍĕŋ katĕka bapa maliŋ matâmanis,
gupe sira hanan lĕṅöŋ ḍinawuhan turida tan atutuṙ pinaṅkwakĕn,
cucul tali tapiḥ nira n lukari puṇḍutan ira n inalapta riŋ jinĕm,
lĕwĕs lara nira n huwus kahilaṅan kararan akusikan sirânaṅis*

<kusumawilasita>:64.
– ⏑ ⏑| – ⏑ –| ⏑ ⏑ ⏑| – ⏑ ⏑| ⏑ ⏑ ⏑| ⏑ – ⏑| – ⏑ ⏓ = 21

tan baribin ta riŋ lagi tinakwanan i wĕkas i citta niŋ rimaŋ,
toḥ ta tĕkap ni sāđu paran iŋ turida lalu bisânĕnötakĕn,
kapwa lawan tatan duga-duga n dinaliḥ aṅalap ambĕk iŋ mulat,
tan saƀara n katona curawāda mara kita tan intaṙ iŋ karas*

riŋ ƀramara n katiṅhalana kūṅta bapa yan amagantakĕn sĕkar,
tan huniṅanta riŋ rimaṅa niŋ puji-puji pinalaṙ manuṅgala,
siḥta haneŋ riris hanisi maṅhuyaṅi hati niŋ aṅdĕlö tawaŋ,
hyaŋ wulan ambĕk i ṅwaŋ i kita n kinaharĕpan iwön haneŋ tilam*

saŋ kadi wimba niŋ sĕmi kalahrun aṅĕliḥ alalâṅrĕṅö gĕrĕḥ,
śrī niŋ aśokapuṣpa sira rāgakusuma sira puṣpadewatī,
rūpa nirâđikāra n ahĕle kawĕlas-asiḥ aṅiṣṭi raṅkĕpan,
hyaŋ rati Ambĕk i ṅwaŋ i sira n kita madana mapaṅgihêŋ wukir*

ndan hĕnĕŋ ambwatī hĕnĕṅĕnanta kinalaran apujya tan para,
wyaṙŧa dahat pwa donku bapa denta n amihaṅi hinundaŋ i ṅhulun,
tan puriḥ iŋ priyambada kitêki n ulaḥ alalis an kinonĕṅan,
Aṅhiŋ ikaŋ wilāpa paṅahat-hat iri kita palaṙ pisiṅgihĕn*

nāhan ujaṙnya saŋ winuwusan wawaŋ anahuri haṙṣajâwuwus,
Āḥ lĕwu kūṅku de ni pawaraḥta ri gati saŋ inimba riŋ manis,
guntuṙ unaŋ ṅhulun kajawuhan turida niŋ araras mara ŋ riris,
syuḥ kahilī hatiṅku kawawê tĕṅaḥ iŋ ahayu kāmpiṙ iŋ susu*

kepwan i budđi ni ṅwaŋ aṅiriŋ panarimana riŋ adyaḥ aṅlare,
tan wruḥ i pāmbĕkanya n arusit nĕhĕṙ aṅapusi citta niŋ rimaŋ,
ton mara kūṅkw-i taṅguŋ i lulutnya n amulihi laṅönya riŋ ṭikā,
ṅhiŋ kawiraṅku reṇa nika yan pamasahakĕna haṙṣa ni ṅhulun*

kāla nirêkanânita lawan bibi katĕmu marumpukan sĕkar,
wruḥ ri ḍatĕṅkw-apet silib aminta sakaharĕp ikânĕhĕṙ mulat,
saŋ wri liriŋ nikaŋ rĕsĕp aṅampirakĕn i liriŋ i ṅwaŋ iŋ susu,
Āpti nikā n hĕnĕŋ kanĕban ambĕk adalihan aṅantyakĕn pariḥ*

t-ājarakĕn griŋ i ṅwaŋ i sirâlara karakĕtan iŋ payođara,
lāgy-apanas twas i ṅhulun aṅölakĕn unĕŋ i pamrĕmku riŋ jinĕm,
māṙ manaḥ i ṅhulun hali-halin rasika karaṇa ni ṅhulun maṅö,
tībra kakiṅkiṅan yatika hetu niŋ umarĕk aminta tambana*

maṅkana liŋ nira n ri jaruman saŋ ahayu manilib nĕhĕṙ muliḥ,
moliḥ-uliḥ sĕkaṙ mrik anamaṙ sĕmu sumari ya leśya riŋ mulat,
gaṙjjita saŋ tĕkāsiḥ i ḍatĕŋnya tuhun amuni haṙṣasañcaya,
luḥnya tibā tumiṅhali wilāpa saŋ anĕmu sipat haneŋ mata*

sāmpun iki n kulĕm ḍatĕŋ ikaŋ jalađara ri hiriŋ nikaŋ laṅit,
kapwa marĕn ririsnya masalin pamirĕsĕp i manaḥ niŋ aṅrĕṅö,
söŋ ni kilatnya manda hana mātra gĕrĕḥ ika tinuṅtuṅan patĕr,
hyaŋ himaraśmi wāhu sumĕŋ aṅḍaḍari sadamaṙ iŋ haneŋ jinĕm*

ndan saŋ aṅölakĕn turida riṅraŋ aṅĕsaḥ apa tan kĕnêŋ turū,
daṙppa tumiṅhal iŋ tawaŋ awaṙṇna gĕluŋ inapi söḥ susup-susup,
mwaŋ buṅaḥ iŋ śaśī lagi paranti ni liriŋ ira n onĕŋ iŋ pipi,
paṅhrĕŋ ikaŋ patĕṙ tinaliṅêniṅĕtakĕn i wĕkasnya tan humuŋ*

<Udgatawisama>:65.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 20
– ⏑ ⏑| ⏑ ⏑ ⏑| ⏑ – ⏑| ⏑ ⏓ = 11
⏑ ⏑ –| ⏑ – ⏑| ⏑ ⏑ –| ⏑ – ⏑| ⏓ = 13

Irikā ŋ aśoka saŋ akūŋ karakĕtan alaṅö smarātura,
sinwam aṅĕliḥ inamĕṙ kinayuḥ,
raras iŋ sĕkaṙ mrik inisĕp nirantara*

<śālinī>:66.
– – –| – – ⏑| – – ⏑| – ⏓ = 11

kĕmbaṙ wwahniŋ nyū gaḍiŋ paṇḍak aṙjja,
rakwâṅde māṙ ywênusap sāri-sāri,
lāwan hampuk niŋ pupū tan pasiñjaŋ,
Aṅrĕs twas māṙ hetu niŋ tan wĕnaŋ sāḥ*

<tanumađya>:67.
– – ⏑| ⏑ – ⏓ = 6

byātīta gatinya,
riŋ weśma latâṙjja,
söḥ sāri jinĕmnya,
ramyâṅayu haṙṣa*

saŋ hyaŋ wulan āwa,
māwan sakamantyan,
himpĕṙ muꝁa niŋ strī,
kanyā tanumađya*

<jagadđita>:68.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

wwantĕn strī kinalalwan iŋ jalu maṅanti kajĕjĕpan i haṙṣa niŋ sĕnĕŋ,
sampunya n pamaṅan haṅöt-aṅĕt asaṅkĕpan awĕḍak aṅöt makasturi,
raṇḍy-âṙjjêki bĕbĕd pupus pisaŋ ikaŋ pasaji-saji bubuk turuŋ lukar,
hetunya n paṅucap laranya ri paḍanya kinawayuḥ aṅantyakĕn prĕman*

sĕmwan siḥ lĕwu pāpa ni ṅwaŋ aniwî wwaŋ apuji hana tâṅjajaṙ prĕman,
saŋsāra ṅwaŋ akūŋ harĕp-harĕp aṅanti wĕṅi lagi tumiṅhali ŋ lawaŋ,
yan paṅjanma jĕmaḥ ṅhulun tan aharĕp kawayuhĕn alarâku tan kahur,
Astām yan ṅwaŋ aṅambilânaka tahâku kahulunana sewakêŋ maru*

yadyan raby-atuhâku kāsihana towi patikĕlan ikaŋ sĕmat nĕhĕr,
ṅel-ṅelanku n aṅiṇḍaṅîŋ maru wineḥ wruha ri hala hayunya kewĕhan,
doṣêŋ kāṙyya tikīŋ anaṇḍaṅa lĕwiḥ baribin umulat iŋ halis tikĕl,
kasyāsiḥku tiwas lawan duwahagi ṅwaŋ iki n inucap ambĕk iŋ kuraŋ*

tan maṅkā sanu denya baṇḍuṅĕn ikā rwa tĕlu pat i bisā nikârabi,
towin rāmya nihan ꝑalanya tan aṅel ṅwaŋ aniwi sagawe tuluŋ tĕkĕn,
yekā rakwa karaśmin iŋ kinawayuḥ kadi saragi gatinya kuṇḍaṅa,
ndān aṅhiŋ yan anūt sade niŋ amatūtakĕna yan apa sĕmwa tan padon*

ḍū sĕṙbbîki paran ta rāmya niŋ inambilan iŋ apa n anūta menaka,
yadyan sānaka towi jāti tikĕlâtaḥ alis ika kalĕwyan iŋ raras,
haywâsĕmwan anambahâṅalapa soṙ tan ika karaṇa ni ṅhulun rĕṇa,
wāswāsön ikanaŋ tinuṅgal apuput kadi pakĕcapan iŋ dukut pahit*

tanṅeḥ yañ caritan wilāsa ni manaḥ niŋ anakĕbi kapaṙwwan iŋ prĕman,
luṅhā ŋ rātri tĕlas ḍawuḥ wwalu munī sikatan ika n aniṅgaṙ iŋ hawis,
rāmya ŋ caṅkiluŋ iŋ pĕtuŋ ri marĕn iŋ taḍaḥ-asiḥ anaṅis lawañ cucur,
tĕkyak riŋ kuwuŋ aṅgyat aṅhĕla-hĕla ṅhamalaku wayuhânahā priyā*

wintaŋ saṅśaya sūkṣma mukṣa dinĕlö lĕṅit aṅusiṙ amiṇḍa riŋ tawaŋ,
śeṣanyâraŋ awaṙṇna pañjut akuḍuŋ-kuḍuŋ i panaput iŋ lamad-lamad,
saŋ hyaŋ lek asamun kaliṅsiṙ asamaṙ-samaṙ apa tan awās pĕgat-pĕgat,
wwantĕn lot rumakĕt paran kunaŋ ikaŋ kadi tura-turaḥ iŋ muꝁâwĕnĕs*

<ƀujaṅgaprayāta>:69.
⏑ – –| ⏑ – –| ⏑ – – | ⏑ – ⏓ = 12

lumöŋ teja saŋ hyaŋ rawîŋ ambarâwās,
tuhun kāwaran de nikaŋ nīradâwrā,
rumāgī limut niŋ wukiṙ lwiṙ jinĕm niŋ,
pahömhöman iŋ saṙwwasāry-âṅajĕŋ rūm*

huwus niŋ ǥanêki n kasanđyan laṅönya,
patĕṙnyâṅrĕṅiḥ tan karâsambat aṅras,
kaworan lĕṅĕŋ taŋ tawaŋ de nikā tan,
tĕlas lek nikâlök tĕmĕn taṙ pateja*

<prĕŧwītala>:70.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – –| ⏑ ⏓ = 17

mijil hyaŋ aruṇâhalĕp wali nira n ǥanâṙjjâsinaŋ,
Ikaŋ limut awaṙṇna-waṙṇna ya nawagrahâṅde raras,
gĕrĕḥ kadi curiŋ binaṇḍuṅan i kuṅkaŋ iŋ groŋ lĕṅöŋ,
patĕṙ kuwuŋ ikaŋ manuk widu tahĕn tan imbâṅigĕl*

tiḍak ḍikĕtahui
<wikrĕti>:71.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑|– ⏑ –| ⏑ ⏓ = 23

paḍârihan ikaŋ tahĕn muni manuk saragi nika ri piṅgiṙ iŋ juraŋ,
liraŋ hana ri pāṙśśwa niŋ wukiṙ ikaŋ katiraḥ asĕmu tārukâlĕsĕḥ,
lawan trĕṇalatā katon awuranêŋ suꝁa sigi-sigin iŋ luŋ iŋ galiŋ,
sĕkaṙ sinawuŋ iŋ basanta kari hetu ni pataruŋ ikā n paḍâwani*

<śiꝁariṇī>:72.
⏑ – –| – – –| ⏑ ⏑ ⏑| ⏑ ⏑ –| – ⏑ ⏑| ⏑ ⏓ = 17

tĕlas māwan saŋ hyaŋ rawi wija-wijaḥ saŋ yadu kabeḥ,
Amet rūm-rūm niŋ rewataka pinaran siŋ sakamatan,
hanâmet-met riŋ lwaḥ walahaṙ aduluṙ mwaŋ kasiḥ ikā,
Amuktî raśmy-âsiŋ sararas awilāsâkĕla-kĕlan*

pituŋ rātrîkaŋ kāla diwasa tĕlas kaprakaśita,
muliḥ saŋ śrī krĕṣṇânđakayadukula wrĕṣṇi madulur,
tumūt saŋ pāṙŧâpan sira sinaraƀārâpraṅa hĕlĕm,
tĕlas prāptêŋ rājya nda tucapa ta saŋ dānawapati*

<śāṙddūlawikrīḍta>:73.
– – –| ⏑ ⏑ –| ⏑ – ⏑| ⏑ ⏑ –| – – ⏑| – – ⏑| ⏓ = 19

saŋ ƀomâtisaroṣa de ni waraḥ iŋ dꜽtya n wiśīṙṇnêŋ kuṭa,
muntab rakwa panas nikaŋ hati tĕkap saŋ yajñawaty-âhañaŋ,
nāhan hetu nira n muliḥ saka rikaŋ kendran matiṅgal musuḥ,
Agyā n śīǥra tĕkêŋ purī katĕmu taŋ rājyâtunū lwiṙ gunuŋ*

saŋ ƀomâṅucap iŋ mahodara lihat śīṙṇna ŋ kaḍatwan gĕsĕŋ,
de niŋ yādawa wrĕṣṇi nīca paracidranyânĕkāny-ânilib,
duṣṭā krĕṣṇabala pwa yâṅhiwagakĕn tan śāsanêŋ kṣatriya,
sotan taŋ basudewaputra matuhêŋ gowrĕnda ṅūnī n rare*

yan wānya ry-aku kenakanya ri hanaṅku n taṅtaṅanyâpraṅa,
mon yan motusa minta donĕn aku tan dadyâta tan samƀrama,
maṅke pwā paracidra kaśmala nikā tan đaṙmmayudđêŋ musuḥ,
maṅgā tocapĕn iŋ parâmawas ikā ṅūnîrikaŋ yāwana*

maṅke taŋ druma yan paṅuṅsiṙ irikaŋ krĕṣṇâtakut ri ṅhulun,
ƀaktîŋ duṣṭa matiṅgal iŋ sujana đik nindâku riŋ maṅkana,
luṅhâmet pamarāśrayan syapa tatan krođê tĕkapnya n tiwas,
Āpan de ni kakö ni budđi nika hetunya n tan aṅgânuta*

Aṅhiŋ tâṅĕn-aṅĕnku maṅkata dumonê krĕṣṇa tātan waneḥ,
rājyê dwārawatī punaḥ parawaśan sakweḥ nikaŋ maṅjuru,
bwat solaḥ nika taṅgapĕn papagakĕn riŋ praŋ kasiṅhākrĕtin,
tuṇḍanyā makađaṙmmayudđan ikanaŋ kahyunkwa yan papraṅa*

nān liŋ saŋ narakâsahuṙ saŋ inajaṙ yuktîka deyâpraṅa,
sakweḥ niŋ ratu maṅjuru pwa warahĕn rapwan parĕŋ maṅkata,
maṅkā liŋ nika saŋ mahodara wawaŋ luṅhā tikaŋ cāraka,
śīǥrâpan mahawan tawaŋ paḍa madrĕs yekâmawâjñā haji*

ndaḥ waṙṇnan kĕta saŋ watĕk ratu kabeḥ sāṙ sök pĕnuḥ sañjata,
maṅkat saŋ narakâwimāna maṇipuṣpâtyanta śīǥrâṅlayaŋ,
sakweḥ niŋ bala dꜽtya rākṣasa kabeḥ kapwâhawan riŋ laṅit,
Ākāśâṙdđa pĕpĕt ƀaṭāra sawitā nisteja sāmpun pĕtĕŋ*

Agyā taŋ manapak lĕmaḥ wukiṙ alas đwasta ŋ tahĕn duṙbala,
guntuṙ taŋ himawān prakampita tikaŋ ƀūmy-âtiǥora ṅhaṅin,
kombak wway nikanaŋ samudra kumĕtug taŋ deśa digmaṇḍala,
Utpāta ŋ girisaṅǥa puṅgĕl apagut de niŋ watĕk dānawa*

sakweḥ niŋ kahalintaṅan ratu tumūt kapwâṅiriŋ gadgada,
maṅkin têmbuḥ ikaŋ watĕk naraka kīṙṇna ŋ rāt pĕnuḥ tan katon,
Āpan mānasa dꜽtya rākṣasa marok tuṅgal sapakṣâtĕguḥ,
yekā n byakta sawaṙgga saŋ naraka mattêkā n paṅuṇḍâyuđa*

saŋ cedi mwaŋ awaṅgarāja magađendra mwaŋ kaliṅgāđipa,
nāhan muꝁya nikaŋ tumūt madadakan maṅkat parĕŋ sāyuđa,
tan waṙṇnan ta lawas nirêŋ hawan atīta prāpta riŋ gobraja,
salwā-lwā nikanaŋ palugwan atitip tekaŋ watĕk rākṣasa*

muṅgw-î puñcak ikā ri gobraja siraŋ ƀomâpanas twas nira,
sākṣāt bahni murub tikaŋ muꝁa mabāŋ tekāŋ awak nīśala,
mawrut-wrut kadi đūma roma nira mawyaŋ mekĕl-ekĕl katon,
sāđyâtakwana dāya saŋ naraka riŋ wrĕṣṇy-ânđakâpan kulĕm*

saŋ cedy-âtaña sājña saŋ praƀu paran tôpāya saŋ ƀūpati,
maṅke śatru tĕkāna riŋ kulĕm usön rapwan ya kagyat kabeḥ,
nyāmâtiṅgal anak rabinya malayū kewran tikaŋ jro pura,
tunw-îkaŋ nagarâjaraḥ sahana niŋ ratnādi yekâlapĕn*

luṅhānya n marikā si krĕṣṇa malayū tūtĕn ta de saŋ praƀu,
yadyan sy-âṙjjuna rowaṅanya saꝑalanya mātya kaṙwwênarun,
sāmpun maṅkana hĕntyakĕn bala nikā sāmanta haywênaris,
Aṅhiŋ si druma pañjaran priḥ usirĕn de niŋ watĕk dānawa*

nā liŋ cedipati prayatna ta jarāsanđâsahuṙ gadgada,
Om siṅgiḥ sawuwusta yukti maṅĕnoḥ ri twas prasidđâhayu,
ndan maṅkêki kalaḥnya yan kajagana ṅwaŋ maṅrĕwĕk riŋ kulĕm,
kāṅgĕk piŋ rwa tiwas tikaŋ kakaninan ndātan hanêkâpuliḥ*

Āpan wyakti nikaŋ musuḥ ya rumĕṅö maṅke ṇ ḍatĕŋ saŋ praƀu,
nyā ŋ pekā matihaŋ mataṅhi ya pajaṙnyêkaŋ pamiṅgiṙ kabeḥ,
towîkaŋ balasaṅǥa ṅel nika turuŋ māry-âlapâṅlud rapuḥ,
t-aṅheṙ kapwa wiwekanĕn tĕkapa niŋ maṅdon musuḥ nītiman*

Ambĕk niŋ wwaŋ aśatru duṙnaya wĕnaŋ sepĕn taŋ alpêriya,
saŋ wānî rahinêŋ kulĕm tĕkapa niŋ wwaŋ yan dumonêrikā,
ya byaktêka tiwasnya yan taha-tahan pwêkā hade sāhasa,
Āpan tan rwa ta ya ŋ kabantĕn anĕke ndātan tĕkêŋ don ikā*

saŋ kṣepanya wiwekanĕn juga dĕlöntâmbĕk nikaŋ yādawa,
kweḥnya ŋ wwaŋ makĕḍiknya kawruhan awās ta ŋ wwaŋ ya tan prokṣaka,
yapwan ƀakti musuḥta ƀāgya marikâtūtêka tan saṅgrahan,
byaktâpan parikas lĕkas nika rĕbut kīṙttîŋ raṇa priḥ tĕmĕn*

mojaṙ kaṙṇna paranti niŋ naya wĕkas petĕn tĕkap saŋ praƀu,
Aṅhiŋ praŋ juga kenakanya waṅunĕn tâsön maƀedâdunĕn,
kās niŋ hasta lawan ta laṇḍĕp i tĕwĕktêkaŋ kawīrabratan,
ƀuktîkaŋ ꝑalaƀukti mukti t-aṅusiṙ kīṙtty-âđikārêŋ prajā*

wyaṙŧêkaŋ naya riŋ mahāpraƀawa śakty-âṅhiŋ lĕkasnyâdunĕn,
Āpan đaṙmma ni saŋ mahāpuruṣa tekaŋ sāhasêkiŋ musuḥ,
saŋ nāŧa pwa jagattrayāđipati sākṣāt riŋ krĕtānugraha,
ndîkâmaṅpaṅa śakti saŋ praƀu rikeŋ rāt dèwa towy-ârarĕm*

nāhan liŋ saŋ awaṅgarāja sumahuṙ saŋ ƀoma tan kaṙkkaśa,
Atyantâri wuwusta yogya ta rĕṅön de saŋ watĕk kṣatriya,
ṅwaŋ sāmpun krĕtakīṙttya tapwan ajule yan taṙ panītya ŋ lĕkas,
Āpan duṙyyaśanĕn tĕkap niŋ umulat keraŋ yadin tan bisa*

nyā ŋ wwaŋ rūpaka yan mamet iwak iwĕḥ dāyanya yan poliha,
saṅkĕp riŋ paṅalap ta yâpiliḥ uliḥ denyâlĕkas moliha,
tadwat maṅkana riŋ giṇâmusuḥ amet dāyā harĕpnya ñ jaya,
tan tūtên panas iŋ hatîki sawalan tan sidđakāṙyyâsarag*

ṅ wwaŋ yan śakti halĕp ri śāsana ni kāṙyya wruḥ manīti ŋ musuḥ,
tan saṅkeŋ pĕjaḥ iŋ musuḥ karaṇa ni ŋ wwaŋ yañ jayêŋ papraṅan,
yan ƀaktîka musuḥnya samƀraman ikê sĕmbaḥnya sambeganĕn,
yekā n kīṙtti tĕmĕn ṅaranya ri siraŋ ƀūpālakā riŋ jagat*

Āpan budđi nikā si krĕṣṇa ta turuŋ ta mwêkihĕn kawruhan,
sugyan wĕdya tumona tapta sumahab kewran puriḥnyâkĕḍik,
dūta pwā ya ta kenakanya rumuhun konĕn ta ƀaktyê kita,
yan tan ƀaktya samaṅkana n lĕkasi tekaŋ dwārawatyâpuyi*

saŋ śatruntapa saŋ mahodara marāhê krĕṣṇa haywâgigu,
towekṣâmbĕk ikaŋ watĕk yadu kabeḥ yan ƀaktya yan laṅǥana,
yapwan ƀaktya samaṅkanêriṅakĕnantêkā lawan si druma,
yan tan ƀaktya t-uliḥ tasön tĕka ri don rājyanya sep sāhasan*

ndā tĕmbesuk ikā n lumampaḥ uwusĕn sārîka sāmpun ḍatĕŋ,
nāhan liŋ nira saŋ mahīsuta luwaṙ sakweḥ nikā saŋ mahöm,
ǥora ŋ rākṣasadꜽtyasaṅǥabala śabdanyâṅuhuḥ kātara,
corêkâṅalapâtukaṙ linawanan rĕp ḍyam tikaŋ wruḥ wĕdi*

lumrā duṣṭa nikā n mareŋ wĕṅi paḍâdum deśa kapwâṅrĕwĕk,
len tekāŋ anĕkāni taṇḍa ri pamiṅgiṙ saŋ watĕk yādawa,
lāwan taŋ garaḍag manumpu wimayā śīṙṇnêka denyâlilaŋ,
moliḥ mawwat uliḥnya riŋ tuhan ikaŋ tan poliḥ amriḥ tiwas*

<sanđyakāra>:74.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – – ⏑| ⏓ = 22

I sĕḍĕŋ iraŋ mahāsurapati praśasta hana riŋ wukiṙ gobraja,
sahana nikaŋ pamiṅgiṙ ira saŋ watĕk yadu paḍâtĕlas maṅhilī,
karaṇa nikā n paḍôtus ajarê narendra harimūṙtti māpadgata,
rahina kulĕm lumampaḥ utusanya kapwa mahawan turaṅgâlayū*

tĕka ta ya riŋ purâmarahakĕn ḍatĕŋ saŋ asurendra ƀūmyātmaja,
Agarawalan ta saŋ yadu lawan watĕk ratu samaṅjuru prokṣaka,
paḍa matihaŋ sasañjata kabeḥ makādi basudewa nāŧa druma,
narapatiy ugrasena baladewa saŋ praƀu janāṙddanâsaṅgĕpan*

I sĕḍĕŋ i saŋ watĕk yadu mamiṇḍa sañjata ḍatĕŋ ta śatruntapa,
kalawan ikaŋ mahodara haneŋ lĕbuḥ dinuluṙ iŋ sagotrâṅiriŋ,
yatika kapūhan adƀuta tumon ri gopura nikaŋ nagary-âruhur,
hana n amagantakĕn halĕp ikaŋ purī lawan ikaŋ surendrālaya*

narapati tandwa rakwa wĕgilĕn mahodara lawan kaliṅgāđipa,
tan apa wawaŋ saniścaya sirê prayojana ni dūta saŋ ƀūmija,
kaŧamapi tan kasaṅśaya sirâpagĕḥ juga ri budđi saŋ kṣatriya,
tuhu pinakaswaƀāwa nira saŋ mahāpuruṣa riŋ tĕkâƀyāgata*

Apituwi mantu rakwa gati waƀru de nira narendra śatruntapa,
karaṇa nira n rĕsĕp manaḥ irâtamuy tamuy irêka tan saṅśaya,
panamuy irêki ƀāra ya mahāsuꝁâṅinaki yogya riŋ ƀūpati,
ya pinakahāra rakwa sahanêsi niŋ pasisi paṙwwatâṙjjâhalĕp*

surasa nikaŋ ƀinukti saha madya maṙṣuꝁani de nikâmrāyani,
paḍahi kĕtâṅayap swaranikâraras lĕṅĕŋ agupyan aṅde suꝁa,
Aṅawat aganti rowaŋ ira waƀru hetu ni kapūhan iŋ rākṣasa,
Agĕlis ikaŋ kamantyan aturū ta saŋ pinakadūta tan saṅśaya*

tiḍak ḍikĕtāhui
<đrĕti>:75.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

waṅuṇ ḍahina teka saŋ pinakadūta sāmpun arahup,
maƀūṣaṇa mawastra keratilatanta lāka tinulis,
parĕŋ tumama riŋ saƀā nira saŋ ugrasena wĕkasan,
tinon ira ta saŋ watĕk yadu kabeḥ matiṅkaḥ atatā*

kapūhan amĕṅĕn-mĕṅĕn mulat i saŋ watĕk yadukula,
Apūṙwwa ri halĕp watĕk yadu kabeḥ praƀāswara katon,
kasĕnwan i kĕñaṙ nikaŋ maṇimayêka saŋ ratu kabeḥ,
manaḥnya manahā ŋ watĕk hyaŋ apupul sahâpsaragaṇa*

hanâdi nika saŋ narendra basudewa kantun umahā,
lawan druma sirâriris mulata riŋ mahīsutabala,
kunaŋ sahana saŋ watĕk ratu mahöm atiṅkaḥ atatā,
makādi naranāŧa krĕṣṇa baladewa dewasakala*

praśasta para rājaputra yaduwīra kapwa marĕpat,
saŋ anđakakulaprawīra milu wrĕṣṇiwīra matatā,
suteja tikanaŋ saƀā tĕkap i teja niŋ maṇimaya,
saŋ aṙjjuna sumĕṅkĕṙ īṅanara tulya bahni dumilaḥ*

ḍatĕŋ pwa ya narendra saŋ pinakadūta saŋ kṣitisuta,
ginorawa wineḥ paṭāraṇa tĕlas maliṅgiḥ ajajar,
ri saṇḍiŋ ira saŋ narendra krĕtađaṙmma waƀru maśila,
magasyak agiraŋ tĕhĕṙ jitasaƀā katon tan atĕgĕg*

<prahaṙṣinī>:76.
– – –| ⏑ ⏑ ⏑| ⏑ – ⏑| – ⏑ –| ⏓ = 13

saŋ śatruntapa wihikan riŋ iṅgitajña,
ceṣṭākāra nira kabeḥ tĕlas tinonton,
nāhan hetu nira n aśabda sopacāra,
ṅkānê ƀūpati baladewa keśawāṅśa*

sājñā śrī nrĕpati nimitta niŋ mara ṅke,
Ājñā ƀūpati narakādirāja rāja,
mwaŋ teki n paṅiriŋ iraŋ watĕk narendra,
sāmantâṅjuru magađendra cedi kaṙṇna*

sambanđanya paḍa sirân yinuktyan āsiḥ,
kapwâhyun ri pagĕha saŋ narendra krĕṣṇa,
ndaḥ sāmpun rumuhun ike ṅhulun yan āpti,
ri swasŧā yadukula hetu niŋ kinonkon*

ndyâsiḥ līṅa haji kĕtê ṅhulun dayêki,
maṅke n prāpta mawarahêki kopadeyan,
ṅkâswī ta ṅhulun agawe parāṙŧađaṙmma,
Āpan haywa narapatîki sāđya tan len*

yan yogyā hiḍĕpĕn ikaŋ wuwus rasanya,
hopĕn siŋ rahayu nikā n tĕkêŋ narāṙyya,
Āpan tan śrawaṇa madoha riŋ patīṙŧan,
śabda lwiṙ tan asiḥ ikaŋ masiḥ nimitta*

saŋ sāđu pwa tuhu wuwus nira n paśabda,
śudđajñāna sira parāṙŧađaṙmmabudđi,
kuṣṭêkaŋ winaraḥ anaṅśayê kasāđun,
Āpañ citta nika hiḍĕpnya citta niŋ len*

tan maṅkā pwa niyata budđi saŋ narāṙyya,
towin paṇḍita naranāŧa tan hanôli,
ndā tan mahyun i hala niŋ parâpitowi,
Āpan sāmpun apagĕḥ iŋ kađaṙmmamūṙttyan*

prāđāna nrĕpati rikeŋ jagat suđīra,
kaprajñan haji paramāṙŧa riŋ wiweka,
lwiṙ tīṙŧâhĕniŋ abuṅaḥ manaḥ narāṙyya,
śudđā niŋ manaḥ asiḥ iŋ sarāt gatinta*

sākṣāt paṙwwata naranāŧa riŋ giṇâkās,
lāwan wīṙyya guṇa kaśaktin aprameya,
ndan wwantĕn paḍa-paḍa saŋ narendra śakti,
tan len saŋ ratu maṅutus ṅhulun mara ṅke*

wyaktinya n sama-sama śakti saŋ narāṙyya,
mwaŋ saŋ ƀūpati saŋ anāma ƀūmiputra,
himpĕṙ sāgara giri saŋ watĕk mahīja,
gamƀīrâtiśaya sirêŋ mahāpraƀāwa*

nistanya n paḍa-paḍa śakti saŋ narendra,
tan mahyun ṅhulun irikāŋ ulaḥ maṅadwa,
śrī krĕṣṇâtiśaya sirêŋ mahāpraƀāwa,
timbaŋ-timbaṅa magađendra riŋ kaśaktin*

siṅhit saŋ narapati de nikaŋ praƀāwa,
cittâṅintarakĕn i saŋ narendra krĕṣṇa,
nistanyâmuhara riraŋ ni saŋ narāṙyya,
Aṅhiŋ laṅgĕṅa niŋ anak juga ŋ cinitta*

lāwan saŋ praƀu baladewa śaktimanta,
himpĕṙ-himpĕra kalawan ta cedirāja,
saŋ pāṙŧâđikaguṇamanta wīraśakti,
taṇḍiŋ kaṙṇna hana lĕwiḥ tuhun tan akweḥ*

hīṅanya n paḍa gati saŋ narāṙyya riŋ praŋ,
yogya n mitra nika ri saŋ watĕk mahīja,
haywâṅdohi pakadaṅan ri cedirāja,
bwat meṅa ŋ suꝁa ṅuniweḥ tikaŋ swajīwa*

Atyanta ŋ ꝑala ri narendra yan samitra,
swasŧā niŋ mađura ri gobrajâwanehan,
nityā niŋ wrĕṣaƀa suꝁā lawan saŋ ahwan,
gopālâpagĕha tan intarê palĕmbwan*

Akweḥ kīṙtti haji ri gobrajā rikāna,
Aṅde kiṅkiŋ i mađurâlawas dinohan,
heman tan wara-warahĕn tikaŋ yaśâgöŋ,
de saŋ nāŧa karaṇa niŋ makon samitra*

mwaŋ gopāla lulut i saŋ narendra krĕṣṇa,
rakwêkā n kapihutaṅan paṅan rikāna,
towi pwa ŋ nrĕpa tinuluŋ sake hyaŋ indra,
riŋ gowaṙdđanagiri ṅūni yan rinakṣa*

maṅke yan hana pinalakw-i saŋ narendra,
ṅkānê saŋ magađapatîrikaŋ pamitran,
sidđanyêki tan asuwe manūtanâsiḥ,
ndā nyā saṅhulun iki sopanā narendra*

Āpan byakta magađanāŧa rakwa mitra,
sāsiŋ pintanĕn ika saṅhulun kasidđa,
yadyan kimpuruṣapurī winehakĕnya,
saŋ nāŧa druma mulihêŋ swarājya tuṣṭa*

tan len hetu nika patūta saŋ narendra,
mwaŋ sakweḥ nira ratu sewakê mahīja,
henak taŋ ƀuwana suꝁa ŋ jagat suƀīkṣa,
nora ŋ wiǥna maraṇa tan hanêrikaŋ rāt*

tan saṅkeŋ wĕdi nika saṅhulun samitra,
nöb niŋ budđi mara tinūt nikâwijil siḥ,
krođê citta pinaḍĕman waneḥ wināśa,
yekā n đīra ṅaran ikā n makambĕk ekā*

nyā taŋ duhꝁa winiparīta de nikaŋ len,
kewalyâpagĕḥ i kađīran iŋ swacitta,
tan mahyun mamalĕsa yan tĕkânahāsa,
prajñā rakwa ṅaran ira n prasidđa đīra*

wwaŋ pwânūtakĕn i manaḥnya duṙwiweka,
göŋ krođā maṅucapakĕn wikalpamātra,
tan dwâlaḥ lĕkas ika riŋ swakāṙyya meman,
yekā n mūḋa hala nikaŋ wwaŋ alpamitra*

nyā ŋ wwaŋ śakti juga kuraŋ wiweka yukti,
yan polaḥ sahasa tan eraŋ iŋ kināṙyya,
ya pwêkā capala ṅaranya tan wruḥ iŋ rāt,
Akweḥ māti pinati pāpa niŋ tumiṅhal*

śaktî mitra wĕnaŋ ikâtuluŋ kaduhꝁan,
maṅgâtoha pati rumakṣa riŋ pamitran,
saŋ kṣepanya hana lĕwiḥ nikaŋ swamitra,
de saŋ wruḥ karaṇa nira n harĕp samitra*

lāwan teki muwaḥ anuŋ rĕṅön narendra,
An saŋ nāŧa ri magađâtiduhꝁaƀāra,
de ny-ânak nira tinawan ry-anak narendra,
niṙdoṣâmĕŋ-amĕŋ ulaḥ kawālaśīlan*

luṅhâṅlālana mara riŋ wanāntarâdoḥ,
ndā līlâburu-buru rakwa yañ cinidra,
nāhan hetu magađanāŧa yan masĕṅhit,
ry-ânak saŋ narapati haywa tan prayatna*

len prāgjyotiṣanagarâlilaŋ katunwan,
de ny-ânak haji wiparīta duṣṭabudđi,
wruḥ ṅwaŋ yan kaharĕpa saŋ narendraputra,
jātinya n raray anasaṙ sakeŋ suśīla*

ndaḥ yekā n puhara nikaŋ watĕk mahīja,
An saŋ nāŧa tan umaraḥ ṅ Anak ri śīla,
saŋ sāđw-âpituwi katūt tĕkap nikaŋ len,
yan byaktā humĕnĕŋ anon ulaḥ wimāṙgga*

saŋ nāŧânak atiśayê wĕgig nikeŋ rāt,
nyāmêkā hala tumibā mare narāṙyya,
yan tan wwantĕn upaśamêŋ watĕk ratu ṅkā,
ṅkānê saŋ ratu saŋ apakṣa ƀūmiputra*

Aṅhiŋ kapwa yan akĕnoha de narendra,
mitran de nrĕpati siraŋ watĕk ratu ṅkā,
towin maṅkana kaharĕp niraŋ narendra,
tan len saŋ kṣitija jagattrayekawīra*

<mrĕdukomala>:77.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

.  saŋ śatruntapa maṅkanôjaṙ ira saŋ gadâpyak asahur,
Om siṅgiḥ sawuwus narendra tuhu yukti riŋ kadi kita,
nora wwaŋ hiḍĕp i ṅhulun maḍana budđi saŋ narapati,
prajñantêku kapuṅguṅan bisa tiwas wuwusta rinĕṅö*

saŋ wāgmī wruḥ i kāladeśa nikanaŋ wuwus tasapura,
ri wwaŋ sānak irâpitowi sira yatna yan paṅucapa,
prāgwīwāka sirêŋ parâṅiriṅi budđi tan pati tĕpĕt,
śabdênak rinĕṅö yaŧāṙŧa tinahā pralāpita nira*

tan maṅkā pwa ya denta mojaṙ ajule kita n wruḥ awuwus,
kewalyâsĕmu bañcanâmasaŋ upāya keṭa kuṭila,
siṅgiḥ sāmasuꝁâkĕnoḥ wiṣayaliṅga citta kuhaka,
tan yogyêŋ kadi saṅhulun kṣamakĕna ṅhulun manĕpĕti*

lāwan taŋ karĕṅö prakāśa rika saṅhulun yadukula,
Ānūmāna niraŋ mahīsuta jugâsuꝁa pwa magĕlöŋ,
ndañ jāti puriḥ iŋ lawan ndan ika saṅhulun tan awĕdi,
Āpan prāṙŧana ni ṅhulun yadukula n parêŋ ripukula*

liṅtêkā magađendra lāwan ika cedirāja mabutĕŋ,
jātinyâwacanôpakāraṇa nikā n asĕṅhit agĕgĕḥ,
yan saŋsaṙgga nikaŋ yamânulari duṣṭabudđi kuhaka,
nāhan hetu nikā n tan ahyun irikāŋ amitra kujana*

liṅtêkā magađendra sāđu tuwi śūra śakti nipuṇa,
Atyantêki kapūhan i ṅhulun i kastawān ika balik,
Āpan wwaŋ paraƀadrikâpi paracidra lūdnya kuṭila,
mūṙkꝁâṅdohi kasāđun aṙdđa wuta riŋ kađaṙmmakuśalan*

ṅkâpan teka lawasnya śakti marika pwa hīnakaluṣa,
maṅke ṅgānya tĕwĕk niki n kahulunan ri saŋ kṣitisuta,
tūtanyênujaran lanênadu kunĕŋ pakawwat ikahĕn,
kadyaṅgā nikanaŋ hayam wruḥ ika wāni yan kinĕlĕgan*

ṅkā n wruḥ ṅgānya kitêrikaŋ magađanāŧa ṅūni yan alaḥ,
de saŋ śrī baladewa riŋ raṇa kasaṅꝁya duhꝁa sinurak,
Āpan tĕṅgĕk ikā kĕnêŋ wuluku tan wĕnaŋ ta ya miṅĕr,
rĕmpū syuḥ makuṭanya yan hinirakĕn kajambak kawalik*

ndā śabdê gaganāntarāla karĕṅö lanâjaya-jaya,
ṅkā śrī krĕṣṇa sirâta taṅguhi siraŋ halāyuđa wawaŋ,
kāruṇyâmbĕk irêrikā magađanāŧa tībra kasihan,
byaktêkâpihutaŋ hurip sira yayan malĕs kinuṭilan*

maṅkânak magađendra liṅta tinawan sĕḍĕŋnya maburu,
Adwêkā n kabalik yan aṅrĕwĕk alaḥ bapanya malayū,
tan maṅkā tika yan pakāyakĕna niŋ bapârĕbuta ya,
pucꞓânak pwa bapanya kāraṇa nikā kabanđa kasikĕp*

mitra pwêki paran ta kahwat iŋ amitra tucꞓa kuhaka,
Aṅhiŋ yâṅjamalāni mitra niyatanya māpa sakula,
śatruntāpa kĕnoḥ marapwa tan arok upāya kuṭila,
himpĕṙ wwe malĕtuḥ gatinya riŋ apa n wĕnaŋ wasĕha jöŋ*

tīḍak ḍīkĕtahui
<paṅkti>:78.
– – –| – ⏑ –| – ⏑ –| ⏓ = 10

nāhan liŋ saŋ gadâkras rasanya,
ṅkānê saŋ dūta śatruntapāꝁya,
Atyantêŋ kaṙṇnaśūlâṅlare twas,
hrū mwaŋ gaṇḍy-âṅĕne tuṙ paḍanya*

mojaṙ tâganti saŋ śry-âhuka bwat,
ṅkānê saŋ nāŧa śatruntapāꝁya,
haywā saŋ śrī narendrâpaśabda,
tan doṣā saŋ gadâpan turuŋ wruḥ*

ndan tuhw-âyogya riŋ śabda yukti,
tan paṅdadyākĕnê saṅśayanta,
Āpan mitra ṅhulun de narendra,
ramyâtūt ambĕk i ṅwaŋ rikāna*

sojaṙttêriŋ kanâtyanta yukti,
donya ṅhiŋ tuṣṭa niŋ wwaŋ sarājya,
maṅkā taŋ śabda maṅke rĕṅönta,
donyâṅde rājya saŋ nāŧa tuṣṭa*

ṅūni pwa ꝁyāti saŋ nāŧa riŋ rāt,
kāṙyyantânopama ŋ rājasūya,
ndā mantra dyusta nityâprameya,
hīṅanya n śudđa tekaŋ kawaṅśan*

maṅke pwâsewakê saŋ mahīja,
tūtĕntâde jarāsanđa masyaŋ,
byaktêkaŋ deśaƀukti n gatinta,
ƀaktî krĕṣṇâwarĕg ƀukti ƀoma*

ṅwaŋ mitrâtaḥ winehtâtilajja,
nāhan hetu ṅhulun yan pataṅguḥ,
rāmya ṅke yan kitâṅherana ṅke,
santoṣâmukti pöḥ niŋ kasāđun*

Āpan saŋ ƀoma loƀêŋ triloka,
nā hetunyâṅalap siŋ sakahyun,
ndan wwantĕn pwâśraya byakta nīca,
ṅūnîkā sāđu tan sāđu maṅke*

Ambĕk niŋ wwaŋ tumon sāđu niŋ wwaŋ,
byaktêkānaŋ wwaŋ iŋ budđi sāđu,
Ambĕk niŋ wwaŋ tumon duṣṭa niŋ wwaŋ,
byaktêkānaŋ wwaŋ iŋ budđi duṣṭa*

śudđantêŋ kapraƀun mwaŋ kawaṅśan,
mwaŋ wruḥ riŋ tatwa śāstrajña mantra,
hemanyârok lawan dꜽtyabudđi,
lwiṙ wimba hyaŋ wulan lwiṙnya ya-k ton*

<Indrabajra>:79.
– – ⏑| – – ⏑| ⏑ – ⏑| – ⏓ = 11

nāhan ta yôjaṙ niraŋ ugrasena,
śatruntapâsĕṅhit ikaŋ muꝁâbāŋ,
đīrâṅĕnĕb twas nira bahnitulya,
Uśwāsa mādrĕs kumĕtĕṙ sirôjar*

Āḥ saŋ narendrâhuka tan pahīṅan,
de niŋ maśabdâṅlarani ŋ kadi ṅwaŋ,
ndā tan panaṅgĕl manaḥ iŋ samaṅke,
heman wayahtâtuha budđi mūḋa*

porâđamâmbĕkta lĕwiḥ kaṭuṅka,
denta pwa met puṇya taman marâsiḥ,
tan budđi niŋ sāđu wiweka riŋ rāt,
tucꞓêŋ saƀā de ni kaduṙyyaśanta*

sojaṙtta tekaŋ pawaraḥ kadibyan,
solaḥta tekaŋ pawaraḥ ta śīla,
tiṅhalta tekaŋ pawaraḥ kaduṣṭan,
nora ŋ kasāđun karatun ta meman*

caṅkyak wĕnaṅtôjaṙ aninda-ninda,
dusprajña towin kita hīnaśakti,
sampe rikaŋ wruḥ kita hīnabudđi,
tan yogya riŋ gāgak aṅalpa haṅsa*

mojaṙ wawaŋ śry-âhuka sādarâlon,
saŋ nāŧa śatruntapa haywa maṅkā,
dentâwuwus duṙyyaśa rājadūta,
mlecꞓaswaƀāwâṅucap iŋ kadi ṅwaŋ*

Atyanta yuktinya wuwuskw-i ṅūni,
saṅke pamitran karaṇaṅkw-ataṅgĕḥ,
swasŧanta de niŋ pitutuṙ ku tan len,
tan saṅśayanta ṅwaŋ iki n hiḍĕpku*

maṅke pwa sandeha kitê wuwusku,
ṅwaŋ ywêka paścatparita n panonta,
budđinta tātan papamitran aṅdoḥ,
siṅgiḥ manaḥ niŋ paḍa ƀadrakāpi*

nāhan panonkw-îki  kaduṙyyaśanta,
An ƀūmi saŋ waƀru ya tênalapta,
lāwan lĕmaḥ saŋ krĕtađaṙmma kālap,
sāmpun lĕmaḥ saŋ gada tanpa śeṣa*

mitranta towîka kabeḥ rikāna,
wanđyā tĕkap niŋ pamitra tĕkapta,
Āstām tikaŋ len inalap lĕmaḥnya,
wwat niŋ marĕk riŋ narakâtiduṣṭa*

prāgjyotiṣādîkaŋ anāṙyyadeśa,
yekā n karĕṅw-âwiwatāra tuṅka,
sakweḥ nikâsyandana kapwa ninda,
Āpan tanora pwa ya waṙṇnaƀeda*

ṅkānêṣṭa niŋ strī paḍa tan karakṣa,
cora swaƀāwanya makambĕk-ambĕk,
wwāgan tan uṅgwî nagarîŋ udeśa,
pan moǥa duhꝁanta kapaṙwwan iŋ strī*

nāhan ta liŋ śry-âhuka göŋ wirođa,
sāmpun hinaywan yadu-wrĕṣṇiwīra,
krođâṅkas-aṅkas ta mahodarôjar,
śabdâtĕrĕḥ tulya gĕrĕḥ gumĕntĕr*

Ꜽ saŋ narendrâhuka haywa madwa,
dentâwuwus tan wuwus iŋ sināđu,
tan swaŋ ratu wrĕdđa kitâlpaśīla,
siṅgiḥ kaṭuṅkâđipa hīnabudđi*

saŋ nāŧa śatruntapa sāđubudđi,
pājaṙ nirê saŋ yadu-wrĕṣṇiwīra,
moǥêkihĕn yañ cinalan tĕkapta,
swāgöŋ krĕtintêku dumeḥ ta māna*

byaktêka pājaṙ niŋ aji praśasta,
An rwêkanaŋ tan sahasāna petĕn,
wwaŋ māna riŋ paṇḍita śāstrahīna,
yekā n paḍa mwaŋ paśu tulya saṙppa*

pratyeka niŋ wwaŋ humiḍĕp ry-awaknya,
śaktiprawīrâku lĕwiḥ ya liŋnya,
tan wruḥ ta yan sora tĕkap nikaŋ len,
mānanya hetunya n aṅalpa riŋ len*

yan wwaŋ sinewa wruha têŋ manewa,
sojaṙ nikaŋ sewaka tañ calāna,
Āyogya yogyanya n ade tan aṅgon,
rapwan lanā nīti nikâwaraḥ siḥ*

wwaŋ mūḋa dāǥêŋ suꝁa tan pamitra,
ndîkā n panĕmwa ŋ suꝁaƀāra riŋ rāt,
tĕkwan tan ārĕmburi don ikaŋ len,
tan yogya sewan ṅuniweḥ parāna*

saŋ nāŧa maṅke tan atĕn samitra,
lāwan watĕk ƀūmija śūraśakti,
dūrantarêkaŋ karatunta nitya,
yan tan kitâminta rinakṣan i ṅwaŋ*

Ājñā nira śry-âsuradꜽtyanāŧa,
muṅgwi hyaŋ indrâlaḥ anūt praƀakti,
yekā n tĕkân uṅgu ri saŋ narendra,
donanya maṅrakṣa rikaŋ swarājya*

yogyanta cihnanya yadin praƀaktya,
wwantĕn purī nāŧa kasînalapta,
yekā n tikā n sūṅakĕnanta śīǥra,
saŋ nāŧa śatruntapa sopananta*

nyânak jarāsanđa ṅaran pratīpa,
mwaŋ tekanaŋ strī katawan rikāna,
haywâkalib sambahakĕn kabeḥnya,
ndak ton wiśīṙṇnanta mĕne walātĕn*

henak tikā strīnta kabeḥ sapawwat,
paṅhĕlya rapwan kita tan kahĕntya,
Āpan hana ŋ śāstra ri loka maṅke,
saṙwwapraṇī sādara māṙdđanāta*

yadyan kitâsowaya tan pasūṅa,
meṅgal kĕta ŋ daṇḍawađê kitâsru,
Āpan siraŋ ƀoma sirântakanta,
tambā ndi tekaŋ tulakĕnta mrĕtyu*

saŋ waƀru mojaṙ tumuluy manambut,
đik hāḥ haḍā kaśmala dūta pāpa,
denyâwuwus tan wuwus iŋ kinonkon,
jambat patiḥ jañjan ujaṙmu duṣṭa*

ndîkaŋ mahīputra wĕnaŋ tumiṅhal,
ri śrī Upendrâtiśayêŋ kaśaktin,
yāwat wĕnaŋ saŋ naraka n tumĕṅhā,
tāwat rĕmĕk syuḥ dinĕdĕl muꝁanya*

yadyan kaḍatwan ya tĕkêŋ lĕmaḥnya,
salwānya sakweḥnya tĕkêŋ gunuŋnya,
saṅgan ta de śrī nrĕpa krĕṣṇa dadya,
himpĕṙnya gowaṙdđana riŋ maḍaṅhan*

sakwehmu tekaŋ baladꜽtyasaṅǥa,
hĕntîka de śrī baladewanāŧa,
bĕntaṙ bubaṙ lwiṙ yamunā gatinya,
de niŋ wulukw-âkas agöŋ malaṇḍĕp*

Ꜽ koŋ kaṭuṅkâđama dūta tiṙyyak,
tan ton taṅankw-ântakatulya teki,
tonton uripmu n tĕkanaṅkwa hasta,
yan yogya mātyānana dūta tucꞓa*

Āḥ đā kawiḥnya ŋ ratu waƀru mojar,
dūrantarêki n tuhu hanta rota,
tan wruḥ ta ko yan si mahodarâku,
priḥ ndak hamūk yan tuhu ko prawīra*

maṅke yadin patyana ko rĕbutku,
norânuluŋ ko sy-ana taṅgalĕṅkwa,
tañ cakra taŋ cakra hiḍĕpku denta,
taṙ wĕdya de niŋ hala sañjataṅku*

nāhan ta yôjaṙnya mahodarâpyak,
lāgy-ânĕpak ƀūmi musus taṅanya,
krođêka saŋ yādawa-wrĕṣṇiwīra,
tan dwâṅgrĕgut kapwa paḍâṅagĕm prĕp*

saŋ satyakâgyā n paṅadĕg tumandaŋ,
saŋ sāmba maṅsö tumuluy mataṅguḥ,
Ꜽ haywa maṅkâmĕjahi ŋ kinonkon,
sugyan kitâṅambaha śāsananta*

yekān tumiṅhal si mahodarôjar,
cehāhaḥ āḥ toḥ mabutĕŋ kabehmu,
nā liŋnya mamrĕp saka hīrabajra,
horag tĕkêkaŋ wataṅan tĕkapnya*

śīǥrâṅadĕg krođa tĕhĕṙnya mojar,
saŋ wrĕṣṇi tiṅhal mulihâku maṅke,
Ꜽ satyaka bwat lari tūt lariṅku,
yan wāni ko ndak tĕlĕsik cĕṅĕlmu*

nā liŋnya luṅhâdrĕs ike larinya,
lāwan kaliṅgāđipa taṙ panoliḥ,
tan waṙṇnanĕn lampaḥ ikā n paḍâgyā,
prāptêŋ mahīputra sĕḍĕŋ tinaṅkil*

mojaṙ ta yê saŋ kṣitisūta śīǥra,
An waṅla saŋ yādawa śatruƀūta,
saŋ ƀoma sakrođa wawaŋ kabāṅan,
maṅgĕḥ tĕhĕṙ maṅgĕtĕm aṅgakāra*

<ƀadralalita>:80.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 21

wĕkasan maśabda sira hāḥ kapūhan aku de nikaŋ yadukula,
ri wĕnaŋnya maṅkana wuwusnya tan mawĕdi mātya deṅku ya kabeḥ,
syapa teka yogya lawanaṅkwa krĕṣṇa baladewa wiṣṭya kĕpĕla,
ṅuniweḥ tikaŋ ratu makādi pāṙŧa ramĕsĕnkwa tulya kuluban*

Aku kāṙwwa hasta muburê puranya tak arowaṅâṅhapuyana,
gulanaṅku rāḥnya ripu ni ṅhulun rahatanaṅkwa riŋ karatala,
kalawan ya deṅku śiraḥ iŋ musuḥ rĕmĕk utĕknya santĕna nikā,
saꝑalanya ku n warĕga kīṙttya moha maharĕp yaśêŋ paƀaratan*

na wuwus mahāsurapati prakāśa sumahuṙ ta cedi ri sira,
praƀu yogya maṅkat asĕn aṙdđa sāmpun arĕpat watĕk ratu kabeḥ,
hana paṙwwatâtiśaya rāmya rewataka yôṅsirĕn saŋ ahulun,
sĕsĕpĕn kaḍatwan ikanaŋ watĕk yadu mataŋnya haywa wiluma*

Aŧa maṅkanôjaṙ ira cedi maṅkat ika saŋ mahāsurapati,
kalawan watĕk ratu makādi cedi magađendra kaṙṇna tumuluy,
gumuruḥ prakampita humuŋ ri gobraja tĕkap nikaŋ surak awū,
kĕtug iŋ mahotpata mawantaḥ adƀuta binaṇḍuṅan gajapati*

Alilaŋ tikaŋ sakahawan wanādri matĕmaḥ tĕgal parawaśa,
giri winđyapāṙśśwa nikahĕn lĕbūnya kumukus tinūb nikaŋ aṅin,
kṣitiputra muṅgu rikanaŋ wimāna hana riŋ naƀastala sira,
Iniriŋ nikāŋ asura yakṣa rākṣasa piśāca nāga wĕki sök*

tadanantara krama ḍatĕŋ sirâtiśaya ǥūṙṇnitêŋ giriwana,
Irikâŋ arewataka r-uṅgu saŋ kṣitisutâtigaṙwwa masiga,
kumupak humuŋ prakaṭa śabda niŋ balagaṇâśwa lakṣa niyuta,
saka loṙ kidul paṅuhuḥ iŋ balāsura sĕḍĕŋ haneŋ awaŋ-awaŋ*

tuwi koṭi-koṭi niyutā gajâśwa raŧa riŋ mahītala sĕsök,
Ikanaŋ haneŋ gagana tanpa saṅꝁya gumuruḥ marok jalađara,
pakilat ni teja ni sihuŋ nikāŋ asura rākṣasâṅarab-arab,
kadi waṙṣa bahni dumilaḥ katonan i dilaḥ nikaŋ mata mabāŋ*

Irikā n paḍâwrĕg ikanaŋ wwaŋ īŋ asura duṙbalâwri malayū,
malupā ry-anak-rabi nikâpasaḥ pijĕṙ amet hurip masusupan,
sinĕsĕb waneḥ pinaṅan iŋ piśāca ya turaḥ-turaḥnya tinawan,
Ikanaŋ mamoṙ ya maṅusî kawanwan anaṅis maminta hinurip*

paḍa śīṙṇna wanwa nira saŋ watĕk yadu tĕlas tinunwan aradin,
tĕka sewu ŧāni pinupuḥ sakambaḥ apaḍaŋ tĕlas parawaśa,
Ikanêŋ huruŋnya ya liniṇḍihan kahibĕkan kawāhan asura,
kadi raṅraṅan kapĕnuhan wĕrĕḥ tĕkap ikaŋ đwajâputiḥ atap*

<waṅśapatrapatita>:81.
– ⏑ ⏑ | - ⏑ –| ⏑ ⏑ ⏑| – ⏑ ⏑| ⏑ ⏑ ⏑| ⏑ ⏓ = 16

kāla niraŋ mahīsuta ḍatĕŋ prasama saha bala,
gaṙjjita saŋ watĕk yadu mapak sama mapagakĕna,
hetu nirâtihaŋ haṅun-aṅun wahu-wahu tinĕkan,
sañjata rakwa suṅsuṅakĕnêŋ ripu tĕka sahasa*

kweḥ nira saŋ watĕk ratu sahāya paḍa sira hana,
śālya wirāṭa len drupada rukmanarapatisuta,
bāhlika somadatta paḍa śakti gati nira kabeḥ,
saŋ nrĕpa winda sānak anuwinda tahu ta malaga*

saŋ naranāŧa waƀru krĕtađaṙmma paḍa sira hana,
tuṣṭa kabeḥ tĕlas pinariƀoga sira saha bala,
de nira saŋ narendra harimūṙtti masĕgĕḥ akadaŋ,
riŋ tadanantarâṅuliḥ-uliḥ ta sira riŋ ulaha*

saŋ nrĕpa śālya mojaṙ apa dāya narapati huwus,
byakta ḍatĕŋ musuḥ nrĕpati haywa juga palĕ-palĕḥ,
saṅgatanĕn papag prasamanĕn sakahana nikahĕn,
yeka nihan ꝑalanya katuluŋ wiṣaya haji kabeḥ*

yan masuwe tuluŋ nrĕpati wiṣṭi biṣama nikahĕn,
ṅel niŋ atambakâlaḥ alajĕṙ lĕṅĕn apuli-puliḥ,
Ambĕk ikā ndya saŋ praƀu dĕlön tĕka ta wawarĕṅöḥ,
sugyan anambahêŋ musuḥ alĕḥ mawĕdi sinahasan*

saŋ naranāŧa śālya na wuwus nira maṅarahakĕn,
mojaṙ ikā nrĕpa drupada haywa haji raga-ragan,
petĕn upāya niŋ wwaŋ anuŋ oliha musuḥ agalak,
yan baraṅâprayoga kĕna ḍaṇḍa biṣama kahala*

de nika saŋ krĕtâṙŧa rikanaŋ samara tuladana,
śakti wineḥ rumowaṅana ḍaṇḍa nira lĕkasana,
yatna sirê tibā ni tĕwĕk iŋ ripu yan amalĕsa,
suśrama lāǥawa n panĕmu cidra mamisani musuḥ*

wwaŋ pwa ya śakti kewala kaśaktin ika pada n adun,
tan wruḥ i cidra niŋ para pijĕṙ guragaḍa malaga,
tañ jriḥ inambulan lwat ika rakwa paṅayaya nikā,
māti kĕnêŋ gutuk pwa ya tĕmaḥnya wani-wani pitik*

wwaŋ tinĕkan prayatnani tĕkap niŋ amapaga musuḥ,
minta sahāya sidđa pinalaṙ-palaṙ iŋ alĕkasa,
haywa tatan prayatna bala saŋ nrĕpati wulatana,
byakta kĕḍik nikaŋ bala mataŋnya n aṅiṅĕt-iṅĕta*

nāhan ujaṙ niraŋ drupada bāhlika sira sumahur,
sājña haji ndya tôliha nikaŋ tinĕkan akabĕta,
wiṣṭi tikāŋ anak rabi yadin makaliba tinĕkan,
ṅhiŋ ta mapag ḍatĕŋ pati hurip saꝑala tan awiraŋ*

kweḥ nikanaŋ musuḥ tan ika taṅgĕlĕn iŋ amapaga,
yan kagiriŋ pisan pisaniṅun ya hana mapuliha,
wūk ta sakeŋ wurinya caturaṅga saka ri hiriṅan,
nyāma ratunya kāri mapuliḥ kucupi ta ya rĕbut*

saŋ nrĕpa somadatta sumahuṙ taha tan iku bisa,
Antyakĕnâta sāhasa nikaŋ musuḥ amasukana,
sāmpun ikā ṇ ḍatĕŋ tĕhĕṙ anunwani maṅamaḥ-amaḥ,
gyāt ya pisan t-atuṅkĕbana wūk prasama saha bala*

nyāta nikâlayū kahala tūt wuri nika susuni,
ton ta patoṙnya duṙbala nikā ya mari macatura,
kāsrĕka de nikaŋ kuda liman ya marĕbuta tawan,
māti ya kedĕkan ta tĕkap iŋ gajapati maṅuliŋ*

mojaṙ ikā saŋ aṙjjuna hade biṣama dahat ikā,
Ambĕk ikaŋ musuḥ mulata riŋ humĕnĕṅa tinĕkan,
byakta tĕpĕt ndatan kajagana pwa ya mamarĕpĕki,
wiṣṭi tĕmĕn praŋ iŋ wwaŋ atahĕn-tahĕna tĕlas alaḥ*

rañca manaḥ niŋ apraṅa manoliḥ i wuri niyata,
kepwana de ny-anak rabi nikā n prajurit alĕkasa,
rigrig i rowaŋ iŋ wwaŋ alagâlaḥ awĕdi maṅaliḥ,
haywa hinerakĕñ juga tĕkap niŋ amusuḥ agalak*

maṅkata rakwa mon karuhunan ṅwaŋ amapagakĕna,
maṅkana liŋ saŋ aṙjjuna mapakṣa mijila tumuluy,
śrī naranāŧa krĕṣṇa mawuwus rari diwasa kita,
sāhasa tan tahâmbĕka ni rowaŋ iŋ aṅiṅĕt-iṅĕt*

tiṅkaḥ i saŋ krĕtāṙŧa rikanaŋ sama-sama mapagĕḥ,
taṅgwana niŋ prawīra sira saŋ wruha rikaŋ alĕkas,
sanđi ni de niŋ apraŋ awilĕt warahakĕna nira,
tolihĕn iŋ wineḥ guṇa mamiṅkisa musuḥ asusun*

yan ruhuna pwa tâpraṅa sakeŋ raray amaragaṅa,
yadyapin olihêki n aꝑalâpa tan ulaha nikā,
piṅrwa tiwas kasambya ni huripnya biṣama rinĕbut,
nora ya meman-eman i patî pati-pati tumĕḍun*

yeka ta kāri hetu nika saŋ wani tan iman-iman,
yan pakadoñ jayā nira rikaŋ praŋ aṅiriṅi naya,
wīra rare-rarêka pinakālas ira kahilaṅan,
rodra katon kasiṅhan ira n aṅdĕmaki musuḥ ira*

niṙ kawiwekan iŋ daṅu kĕtêkaŋ ulaḥ iŋ alaga,
Ambĕk i rowaŋ iŋ wwaŋ ikanaŋ paḍa wawarĕṅĕnĕn,
byūha wineḥ matêka pasaṅĕn wruha ta ri hiriṅan,
tañ jriḥ i wūk nikaŋ ripukulâpagĕḥ ulaḥ-ulahĕn*

tĕkwan ikā hade karuhunâṅlĕkasi kita rari,
tambay iŋ eñjiŋ iṅwaŋ iki maṅkata parĕŋ apisan,
towi kulĕm ḍatĕŋ tuhun adandana ta sira kabeḥ,
ndā si gaṇākumāra ya matuṅgwa kuwu gati nikā*

Āḥ pwa gaṇākumāra tanayaṅku kita makĕmita,
mwaŋ bala wāhananta ya ta dum paḍa maparĕpata,
haywa tatan prayatna rahinêŋ kulĕm ika midĕra,
denya haṅĕt-haṅĕt gati nikaŋ nagara kadi daṅū*

ƀāra nikaŋ musuḥ ya tinahāṅkw-aṅapuyana kuwu,
rākṣasa duṣṭadūta ya niśācara mamĕṅi-mĕṅi,
dānawadꜽtya sūkṣma ni lĕkasnya yan akira-kira,
len hana bañcananya ya ta kawruhi satĕmaḥ ikā*

haywa manaṅgaḥ alpa ri gawenta kawĕkas iŋ umaḥ,
ƀāra tĕmĕn kĕta ŋ sinaraƀāra makĕmita kuwu,
sāđu huwus kapaṙccaya kaśaktin ira tika lĕwiḥ,
nyāta mataŋnya yogya kita kantuna pagĕhakĕna*

sāmpun irâṅutus matĕlasan ta para ratu mahöm,
kapwa mare pakuwwan ika taṇḍa nira ya winaraḥ,
saŋ naranāŧa saŋ pininaṅan sira kinasĕgĕhan,
kīṙṇna haneŋ tĕgal bala nirâkuwu-kuwu sahana*

taṇḍa niraŋ watĕk ratu paḍâtihaŋ asira-siran,
ǥūṙṇnita tan pasaṅkya karĕṅö tabĕ-tabĕhan ikā,
len ta saŋ asramêŋ lĕbuḥ aḍeŋ hulun ika sabatĕk,
ri hyun ikā n katiṅhalana kapwa mawuwuḥ adĕmak*

tan sipi de nirâmahayu sañjata paḍa mahalĕp,
riŋ sajuru prawīra saka sātus akaraḥ akaluŋ,
len ikanâlĕṅĕn bapaŋ asiṅhĕl aṅatus-atusi,
rohan ikêŋ lĕbuḥ pamĕdi maṅrĕpĕhi lawan ikā*

mwaŋ hana taṇḍa mākrĕp irikâṅulaḥ aṅiṅĕt-iṅĕt,
ndā krĕpanâkĕkĕḥ ta n aharĕp mahuluna makuwu,
ṅhiŋ ya barat ginöṅakĕn ikêŋ hĕlĕm ulaḥ agalak,
tan pakasoṙ yan iŋ lĕbuḥ asāra rĕbuta palagan*

wāhu mapañji-pañji karikâmalaṙ apamĕgĕta,
sañjata kaṙwwa tuṅgul alĕsĕḥ miṅĕṙ aduluṙ aḍeŋ,
ƀāwa nikā n umunduṙ i tĕlasnya mapuliḥ abaṅĕt,
yaṙ mapiliḥ wuwusnya ri patuṅgul ika ciṅa-ciṅaḥ*

rāmya para prawīra saŋ anaṇḍaŋ akaraḥ akaluŋ,
len asipiŋ-sipiŋ kuniŋ arampak arĕja malayū,
mwaŋ hinatak sisiṙ sakala söḥ kagurilap ahulap,
wadwa hajîka cihna niki yan krĕtayaśa riŋ ayun*

maṅkana taŋ bapaŋ pili-piliḥ wahu-wahu tiniban,
ƀoṅgan akañja-kañjaṙ amaluy-maluyi paṅuṅaṅan,
tan wulat iŋ hawan salaḥ ulat mulat i saŋ aṅuṅaŋ,
moǥa tibā kasĕmsĕm amiraḥ muꝁa nika sinurak*

nyāsa hajîka saŋ juru kĕdut wwaŋ abukĕt akihal,
pantĕs ikâgalaḥ kuḍuwak asriŋ apuliḥ anitir,
krenya kuniŋ gusenya salakâṙdđa kaluŋ ika timaḥ,
Ambuluṅanya gaṅśa kadi ǥaṇṭa humuŋ awurahan*

mwaŋ hana tâmuput salaga wāni pamaja nrĕpati,
kweḥ nika sewu sök parĕŋ arampak amĕnuhi lĕbuḥ,
wahw-asikāp pĕnĕd titiṙ anunduk i musuḥ atumaŋ,
doyan i raṇḍa niŋ musuḥ hanan hana ri dalĕm umaḥ*

sāmpun aḍeŋ tikaŋ bala tĕkaŋ wĕṅi rawi sumurup,
meḥ tumibā ŋ ḍawuḥ wwalu paḍâlĕkas aṅinum-inum,
tan hana tan paṅiṅwani rikaŋ juru-juru masĕkar,
tambul ikâṅulumpuk apurik taŋ umulat iriya*

tambul ikântigâgarĕm ikaŋ katupaŋ ayuŋ-ayuŋ,
mwaŋ pabĕkan pĕcĕl-pĕcĕl ikaŋ licin acĕka-cĕkaḥ,
rumbaḥ abāŋ babat saha lalab nikana mira-miraḥ,
twas tan atis titisnya pĕlĕm iŋ barabas aṅĕṅĕsi*

len kulubanya laṅsuban asumsum ilat asuhunan,
membuḥ atumtumañ jamu-jamuṙ kurupuk uwuṙ-uwur,
limpa lawan lamuṅsiṙ aduluṙ paru-paru sinaṅa,
taṅkaṙ usus tinunduk awuduk jata-jatahan aṅöt*

kesyan ikaŋ limas kula-kulaḥ kĕla-kĕla kalupan,
haryas ikâmanis milu manis-manis ika mamanis,
nyâlap-alapnya kālap aṅalap manaḥ ikaŋ aṅalap,
henak ikaŋ rarawwan amarĕg-marĕgi riŋ aharĕp*

rakrak arok lawan kara kahĕnti karikaŋ anaḍaḥ,
mandĕlakĕn dĕliŋ rasa wĕdĕl-wĕdĕlan apaliḍa,
Endaḥ ikaŋ gilay-gilayan oliḥ inilag-ilagan,
nyā ŋ ahaṅĕt pĕṅĕt saradan aṅhaṅĕti riŋ amaṅan*

raṅkaŋ ikaŋ sakaŋ-sakaŋ akiŋ warĕg inariŋ-ariŋ,
tan kahuṙ aŋ huraŋ harajuṅan griḥ ika saha layur,
trī prikitik pitik rika pirik-pirik akiri-kirik,
kraŋ kapiṭiŋ kiṭiŋ kaparĕk iŋ salisuṙ agĕṙ-agĕr*

truŋ-truŋ atuntunan kyaŋ ajuluŋ-juluŋ alaya-layar,
prut hrubuṅâkatuṅgyaŋ awaduŋ-waduŋ akul agĕlar,
jruk-jruk ulam tunū wuku-wuku pwa sarapa-sarapaḥ,
pruk prukutut pupuk wuru-wuru wruḥ aṅalap-alapan*

cuŋ-cuŋ ucĕŋ cupaŋ-cupaŋ  ahañcaṅan akacaŋ ucu,
cukcak acaṅkiluŋ cawĕt akoci cucuṙ acuŋ-acuŋ,
cöt macabik cabuk cara kacambaḥ acaca-cacahan,
pañciŋ ikaŋ pinañciṅan aminta cacaṙ iŋ acacar*

wrak-wrak ikâkraḥ asrak apa tan bari-bari masagi,
wrat-wratana praƀeda nikanaŋ baḍawaŋ iwak agöŋ,
praŋ-praŋ ikaŋ pinaṅgaŋ akapal kaḍap aṅilat-ilat,
graṅgraŋ agaṅsilaŋ kaḍawi jañjan akipĕṙ awadĕr*

bwat rawa taŋ sĕpat wĕdal ikaŋ hitu putihan agöŋ,
kĕndĕl ikaŋ dĕlĕg pacal abāŋ patatakul alukas,
len ta paḍaŋ-paḍaŋ saha baraŋ paha pakuŋ ahañaŋ,
jaṅhuṙ awoṙ bayoŋ lawan iwak waŋ agajiḥ alĕmu*

saŋ maṅinum paḍâtika mapātra hana maṅapiti,
kepwan anon samit-samit asaṅkĕpan asĕmu pacĕḥ,
tan huniṅan waneḥ pijĕṙ aƀojana mamuꝁa gulū,
tan pakĕcap waneḥ saŋ akĕcap-kĕcap ikaŋ amaṅan*

tan paṅucap tutuknya mututuŋ hibĕk aṅamuk-amuk,
maṅguḥ anon ikaŋ wwaŋ alariḥ manuduhi tahapan,
lindi ni tiṅhal iŋ linarihan saha gujĕŋ amanis,
boṙ lihat iŋ mulat riŋ acacaṙ titiṙ inaliwatan*

kweḥ nikanaŋ pratañjak apadik piḍĕṅĕṙ ika tĕka,
cöt manapĕl wulatnya lumiriŋ ri lawan iŋ aṅinum,
waṅsit ikâwayis mulat i rowaŋ ika paḍa tahu,
hetu nikā n humañjiŋ aḍahĕm ywa parĕk iŋ agayuŋ*

ƀāwa nikâtaṅan masiḍakĕp wruḥ acum api kaḍat,
tiṅhal ikā n dudū mulati tambul ika saŋ aṅinum,
citta nikâgiraŋ pwa yan anon ajaŋ-ajaṅan abāp,
sök ta manaḥnya yan linarihan tĕkap ikaŋ alariḥ*

sāmpun ikā n papātra paḍa doyan amaṅan aṅinum,
twaknya hiḍĕp nikā twak i kasaŋ paṅinuman ikahĕn,
wāni ta yâṅgasul riŋ alariḥ maṅalapi magayuŋ,
Akrig ikaŋ makāṙyya mulati ŋ kadi kuraŋ amaṅan*

rāmya tikaŋ garantaŋ aṅudaŋ ri tĕlas iŋ atĕlas,
tan paparĕṅwan iŋ nagara denya sajuru-sajuru,
sāmpun ikaŋ ḍawuḥ rwa wahu māri tika saŋ aṅinum,
saŋ katĕkan pradakṣiṇa gumanti humuŋ awurahan*

<mrĕdukomala>:82.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

sampunya n paṅinum nikaŋ bala kabeḥ yayâŋ pura humuŋ,
de niŋ tuṅgaṅan aṅhrik aṅrĕguŋ ikaŋ liman mawurahan,
ƀerī gĕṇḍiŋ aganti tan papĕgatan hanan muni parĕŋ,
himpĕṙ sāgara kādrĕsan pawana śabda niŋ sanagara*

göṅgöṅĕn ta manaḥ para prajurit ahyun apraŋ alawas,
t-aṅkat saŋ wwaŋ ujaṙ nikâṅarahakĕn paḍâsru mijila,
len tekaŋ rumuhun sakaṙwwa-tĕlu-pat prawīra taruṇa,
pakṣanyâmriha riŋ tĕgal saha sĕkaṙ haneŋ kura-kura*

jagrâtaṅhi siraŋ watĕk ratu suđīra mānawiƀawa,
ndan riŋ praŋ sikĕp iŋ mayudđa takis iŋ gadênaṅĕn-aṅĕn,
pūjāđyāna saha prayoga nira śatrunāśakaraṇa,
Āstām saŋ rĕṣi-śꜽwa-sogata makādi ḍaŋ hyaŋ ajapa*

byātītān ikanaŋ kulĕm rahina riŋ kamantyan apaḍaŋ,
saŋ hyaŋ sūṙyya mawās haneŋ udayapaṙwwatâwa sumĕnö,
saŋ śrī ƀūpati krĕṣṇa sāmpun asĕnādđa saṅkĕp awiđi,
mwaŋ pūjājapa nitya sāstuti nirêŋ ƀaṭāra sawitā*

kāla śrī naranāŧa māstuti  ƀaṭāra sūṙyya sakala,
ṅkā n wwantĕn waradewatī sira ḍatĕŋ sakeŋ awaŋ-awaŋ,
Atyantêka halĕp nirâmakuṭa ƀūṣaṇâparimita,
lumrā teja nirêŋ mahītala sawaŋ tĕṅaḥ ṅ way ahulap*

līlâwāhana nīlaratnamakarâtiśoƀita katon,
mwaŋ haṅsê wuri śudđa rūpa nika himpĕṙ iŋ marakata,
Akweḥ taŋ paricārikâpsarawađū miriŋ tĕka nira,
maṅke prāpta ri sanmuꝁa nrĕpati keśawāṅśa wĕkasan*

hyaŋ-hyaŋ niŋ suranimnagā gati nirâmrĕtātmaka sira,
hyaŋ gaṅgā sira dewatī pinakajīwa niŋ saƀuwana,
sākṣāt niṙmmalarūpa śudđa sira tīṙŧa niŋ jana kabeḥ,
maṅgĕḥ maṅgala saŋ mahāṙdđika paśucyan uttama sira*

henak niścaya saŋ narendra tumuluy praƀakti mararĕm,
pūjā samƀawa yogya sāmpun ika de niraŋ narapati,
yatnâswāgata ƀāgya teki ri ḍatĕŋ mahāƀagawatī,
kāruṇyâṅlawad i ṅhulun ri tĕka niŋ ƀayâdƀuta dahat*

Om om sājña hajîki don mami ḍatĕŋ ri saŋ narapati,
kotus de nira saŋ hyaŋ indra kalawan watĕk sura kabeḥ,
wruḥ yan mapraṅa saŋ narendra kalawan mahākṣitisuta,
ginyākĕn gati ni ṅhulun karaṇa ni ṅwaŋ aprĕgi ḍatĕŋ*

nyā ŋ dyus riŋ ǥaṭa ratna honya tarimanta de saŋ ahulun,
nāhan liŋ nira śīǥra madyus i nareśwarâjaya-jaya,
mwaŋ puṣpā nira jāti ganđa kinĕnākĕn aṙjja ri gulū,
mantuk saŋ suradewatī kadi manuk trik iŋ laṅit adoḥ*

saŋ śrī krĕṣṇa sirêka maṅkat umijil sakeŋ pura nira,
muṅgwiŋ syandana nīlaratna sagalâhirĕŋ kuda nira,
gĕṇḍiŋ kĕṇḍaŋ asaṅǥa paṅharĕp irâtri ǥora gumuruḥ,
Aƀrā taŋ garuḍađwajâruhuṙ agöŋ awaṙṇna mibĕra*

saŋ nāŧātmaja sāmba saŋ śamiti śoƀanāꝁya maṅiriŋ,
mwaŋ saŋ mānujananta satyaka lawan susena maturut,
saŋ senāꝁya sunīti mītawan anindya riŋ paƀaratan,
mwaŋ saŋ rohita saŋ sudeṣṇa gajaśūra nāma karĕṅö*

riŋ keri pwa sapatnajit mwaŋ ika śakyajit sama dĕdĕg,
mwaŋ saṅgrāmajit uttamêŋ samara satyajit ṅaran ira,
lāwan cārusudeṣṇa wāni sira ƀadra cārusuyaśa,
śakty-ânwam sira cārudewa milu guptacāru winuwus*

ꝁyātîŋ praŋ sira mitrabāhu saꝑala prawīra nipuṇa,
lāwan kṣepaka rakwa supramita cāruwinda guṇamān,
lāwan teka śarapraśūra sira tāmapakṣa karĕṅö,
siṅgiḥ rākṣasacidra sāra ri laga prawīralalita*

nāhan tâtmaja saŋ narendra pinakātmarakṣaka nira,
śūrôttuṅga sirâhawan raŧa gaḍiŋ mināsan asinaŋ,
kapwâpiṅhay ikaŋ turaṅga nira daṙśśanīya binisa,
Āƀrâwaṙṇna tulis hañaṙ sira n awastra mūlya sinurat*

ndan saŋ sāmba jugâđikāra ri siraŋ narendratanaya,
riŋ praŋ riŋ prĕp asiŋ gadāyuđa đanuṙdđara n krĕtayaśa,
kadyâdyus kusuma n paƀūṣaṇa wiśeṣa ratnakawaca,
himpĕṙ pādapa rūpa niŋ đawalawastra kapwa kumĕñar*

wadwā saŋ naranāŧa tan pawalĕṙ iŋ halĕp winulatan,
tiṅkaḥnya n paja taŋ paḍâraŧawiśeṣa taṇḍa nipuṇa,
tahw-âpraŋ mahawan raŧâraŧa-raŧan gatinya ya kabeḥ,
kontā tomara sañjatanya hana len laras piraŋ iwu*

mwaŋ tekaŋ mahawan liman pira-piraŋ puluḥ yuta kabeḥ,
tahw-âpraŋ mahawan liman gati nikā n tĕlas krĕtayaśa,
śūrêŋ lwaḥ palapat wukiṙ gahana siŋ payudđan ikana,
kontā tomara ƀindiwāla kalawan gadâyuđa nikā*

Akweḥ wīra manuṅgaŋ iŋ kuda bisêŋ kudâkuda-kudan,
kapwêkā n paḍa lāǥawêŋ samara sāra mapraŋ awilĕt,
dukduk tomara śūla śakti pinakāyuđanya kumilat,
kontā mwaŋ krĕtalâtitīkṣṇa pinutĕṙ murub kagurilap*

sakweḥ niŋ manapak lĕmaḥ pinakapādarakṣa magĕlis,
wwaŋ wānî samarâgalaḥ mwaŋ apapan magaṇḍi sawaneḥ,
suṅkul-suṅkul ikâsinaŋ paḍa linuṅsiran pinaradan,
simpiŋ-simpiŋ aneka tulya jaladâhawan kṣititala*

maṅkat śrī baladewa mās raŧa nirâturaṅga makuniŋ,
kumram gātra nirâkuniŋ mabukakuṇḍuṙ ujwala kuniŋ,
lāwan tuṅgul irâdawā sinahajâkuniŋ layu-layu,
sākṣāt nāga kuniŋ tamolaḥ aṅadĕg hane harĕp ira*

putra śrī baladewa saṅgĕpan iŋ aṅgarakṣaka nira,
ꝁyātîŋ rāt niśaŧôlmuka praŧama riŋ kamānawiƀawan,
kapwâsyandana raktawaṙṇna kumĕñaṙ maṇiknya dinĕlö,
lwiṙ sanđyājaladâkilat sira tĕkap nikaŋ maṇimaya*

Ākāra rwaŋ iwu prawīra tinuhâdi riŋ laku nira,
mantrī paṇḍita riŋ praŋ uttama paḍâraŧâṙjja tinulis,
len tekaŋ gajawāhanê wuri sĕsök pĕnuḥ piraŋ iwu,
wwaŋ wrĕdđêŋ samarâkĕkĕḥ gati nikā n manuṅgaŋ iriya*

maṅkā taŋ turagâṅrasuk masalĕsök ri wuntat asusun,
wwaŋnyâwaṙṇna tulis tĕkap ni kawacanya ƀāswara hañar,
mwaŋ tekaŋ bala wāni sāha masipiŋ-sipiŋ piraŋ iwu,
Akram luṅsiṙ ikeŋ kasiṙ-kasiṙ ikâruwit kuniŋ ikā*

saŋ pāṙŧa pwa sirâhawan raŧawarâgniwaṙṇna dumilaḥ,
tĕkwan śwetaturaṅga sapta ya maṅiṙ lakunya kumukus,
mwaŋ gaṇḍewa nirômurub maṇik ikā ywa numpĕṙ i taṅan,
muntab rūpa ni wānarađwaja nirâsiliḥ drĕs iŋ aṅin *

saṅkĕp niŋ balakośawāhana paḍâhalĕp linihatan,
Ākāra rwaŋ atus tikaŋ raŧa dudū ŋ liman limaŋ atus,
wwaŋ śūrênaku sāra riŋ samara taŋ manuṅgaŋ iriya,
pantĕs daṙśśana daṙśśanīya wihikan prawīralalita*

rîndraprasŧa ya saṅka niŋ kuda pirêŋ sahasra rinasuk,
śaktînuttama riŋ kasiṅlaran ikaŋ manuṅgaṅi bisa,
Akweḥ taŋ bala pādarakṣa nipuṇeŋ raṇâkral awilĕt,
kapwânaṇḍaŋ asiṅhĕl akraḥ akaluŋ karaḥ kakirikiḥ*

saŋ nāŧa druma muṅgu riŋ raŧa subadđa taŋ kuda putiḥ,
mwaŋ saŋ śrī basudewanāŧa samawāhana rwa madulur,
piṅhe catra nirâputiḥ đwaja nirândalugdag adawā,
ramyâpan paḍa wrĕdđapāṙŧiwa sirâpupul siliḥ-asiḥ*

makweḥ taŋ balawīra đīra tinuhêrikaŋ praŋ alawas,
seww-îkaŋ gajawāhanâwuṙ-awuran mawoṙ awuṙ-awur,
mwaŋ tekaŋ turagâjĕmuṙ milu lamuṙ-lamuṙ winulatan,
milw-îkaŋ raŧa kaṙkkaśâṅiṅĕl-iṅĕl kudanya kahĕnĕŋ*

tuṅgal sowaŋ anak narendra paḍa śakti śūra suyaśa,
tan len saŋ gada śūra saŋ suraŧa śaktika n paḍa parĕŋ,
Aṅhiŋ gĕgwan i budđi saŋ nrĕpati kāliḥ iŋ paƀaratan,
Āpan daṇḍa nirêŋ musuḥ pwa ya rikaŋ kamānawiƀawan*

saŋ rukmâtiśayâhawan raŧa marĕṅga kañcanamaya,
saṅkĕp riŋ maṇiƀūṣaṇâkawaca hīrabajra marukuḥ,
kadga mwaŋ warayaŋ laras hana ri saṇḍiṅan sana-sini,
mwaŋ kroñcađwaja tan pahīṅan aruhuṙ hane harĕp ira*

lwiṙ wāḥ paṙwwata wāhanā nira humuŋ paḍâruḥ-aruhan,
mwaŋ teka đwani niŋ turaṅga-gaja ǥora ǥūṙṇnitatara,
grit niŋ syandana tan pasaṅꝁya karĕṅö surakṣaka nira,
rwaŋ lakṣā caturaṅgawrĕnda samudāya tan papĕgatan*

maṅkat saŋ nrĕpa śālya saŋ kasusuk iŋ musuḥ lagi-lagi,
maṅkā pwa ŋ ripu maṅrĕṅö ri sira kaṙṇnaśūla winuwus,
nityâṅde sĕkĕl iŋ lawan maṅĕn-aṅĕn parājaya nira,
Aṅhiŋ yan sahasêŋ musuḥ sira nimitta niŋ lawan arĕs*

līlā yan pahawan gajāđipa tĕlas maƀūṣaṇa sira,
söṅsöŋ niŋ kawacâtiƀāswara katon lanā makalaṅan,
kādƀūta pwa tĕkap ni teja nikanaŋ warāstra niśita,
lwiṙ wālāṙkka hanêrikāŋ udayapaṙwwatêka dinĕlö*

rob tulya ŋ balawāhanādi caturaṅga saŋ narapati,
mwaŋ mantrī nira rakṣakâraŧa sawaŋ karaŋ winulatan,
wwaŋ śūrāṙyya tikêŋ raṇāṅga makapādarakṣaka nira,
ya pwa n tan pabalik surud praŋ ika yan tĕkêŋ lawan ikā*

saŋ nāŧa drupadâhawan gajawiśeṣa pat gaḍiŋ ikā,
đrĕṣṭadyumna ṅarany-anak nira haneŋ raŧâruhuṙ agöŋ,
Akweḥ taŋ caturaṅga saŋ nrĕpati söḥ piraŋ puluḥ iwu,
mantrī taṇḍa nirâhawan raŧa lawan liman kinawacan*

maṅkat saŋ nrĕpa bāhlikâtiśaya riŋ kamānawiƀawan,
lāwan saŋ nrĕpa somadatta paḍa tâhawan raŧa magöŋ,
tan waṙṇnan caturaṅga saŋ nrĕpati kāliḥ ujwala katon,
de niŋ ƀūṣaṇa ratna kañcanamaya pradīpta kumĕñar*

maṅkat saŋ nrĕpa windu lāwan anuwinda sānak adulur,
līlâliṅgiḥ i rĕṅga niŋ gajapati rwa sāmpun arasuk,
sakweḥ niŋ bala wāḥ paḍanya humilī ndatan papĕgatan,
Aryak syandana wāhanāśwagaja pādarakṣa gumuruḥ*

sāmpun maṅkana saŋ narāđipatiy ugrasena wĕkasan,
saŋ wrĕṣṇy-anđakawīra ŋ aṅgaparirakṣa muṅgwiŋ iriṅan,
maṅkā tiṅkaḥ ikaŋ gajāśwaraŧa pādarakṣa wĕki sök,
sākṣāt paṙwwata rug kĕtug ni gubaṙ iŋ watĕk pinamĕgĕt*

saŋ nāŧātmaja kāṙwwa satyaka sudeha muṅgu ri wuri,
mwaŋ saŋ śāraṇa saŋ wicitraka widūratāmrĕta tumūt,
kapwânuṅgaŋ umuṅguḥ iŋ raŧa winaṙṇna-waṙṇna riŋ ĕmās,
lwiṙ kambaŋ manĕḍĕŋ buṅaḥ nira tĕkap nikā n kabaraṇaŋ*

maṅkat saŋ krĕtađaṙmmanāŧa sayuđāꝁya siṅhapuruṣa,
krūrākāra haneŋ raŧāṅga sira n aṅgakāra madulur,
rāmya ŋ taṇḍa kabeḥ tĕkêŋ balasahāya kapwa matitaḥ,
tiṅkaḥ niŋ caturaṅga tan papĕgatan marampak atatā*

saŋ mātsyāđipa māhawan dwirada mīnarūpa marasuk,
molaḥ taṇḍa nirâgulāṅan atulis miraḥ mata kabeḥ,
Akweḥ ƀrĕtya nirâsisik putiḥ anorakĕn bañu pasaŋ,
norêkâpacalan lĕkas nira n anūtakĕn kakulajan*

yapwan kīcaka ŋ aṅgarakṣaka narendra śakti suyaśa,
ndan tahw-âṅawisa ŋ musuḥ tĕka nira n haneŋ raṇasaƀā,
mewĕḥ teka n atĕmwa ros wuku nikaŋ kasiṅhan i sira,
saŋ lāgînucap iŋ katuṅtaṅan i kīṙtti riŋ raṇasaƀā*

<gadyakāra>:83.
⏑ ⏑ ⏑| ⏑ –  ⏑| –  ⏑ ⏑|  ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 29

ri tĕlas irân mijil sahana saŋ watĕk yadu lawan watĕk ratu humuŋ tikaŋ bala kabeḥ,
pĕnuḥ irikaŋ tĕgal gahana gahwarâlas alilaŋ wiśīṙṇna tĕkap iŋ raŧâkuda liman,
tuhu kadi meǥa riŋ kapitu kāṅinan winulatan pĕtĕŋ đwaja nirâkilat kĕlab ikā,
paḍahi lawan taroñji murawâpratiđwani kĕtug ni kĕṇḍaŋ iŋ aroha ǥora gumuruḥ*

salĕsĕk i lampaḥ iŋ balasamūha tan papĕgatan sakeŋ purasaƀā pwa tan paligaran,
hala halaho wuwus nikaŋ i wuntat opĕk apĕḍĕk-pĕḍĕk hariṅĕtĕn hanâṅumĕk-umĕk,
Ikaŋ amikul-mikul kakĕsĕlan tan intaṙ i lakunya mepu ri galak nikaŋ liman aṅel,
Iṅut-iṅutĕn lanênubatakĕn cucuk ni pikulanya meḥ anukak an kacuṇḍuk iŋ wuri*

hana ta makuṇḍaŋ aṇḍarat i tuṇḍasāra mapĕṅiŋ ri kuṇḍaŋ ika tan pakālib apulut,
Amisu-misuḥ mahā sigi-sigīn i kuṇḍaŋ ikahĕn lĕbū n karakĕtan dukut rĕmuk akiŋ,
Aṅumĕl-umĕl tumiṅhal i tapiḥ ni kuṇḍaŋ ika yan tĕlĕs ri wuri mātra rambut akusut,
liŋ ika paran dumehmw-anu tikânu ko ndak anu tan paweḥ ry-aku maweḥ ta ko siŋ aṅanu*

milu-milu teki taŋ juru bĕṭĕk makuṇḍaŋ ikahĕn satuṅgal amĕtĕŋ sĕḍĕŋnya n aḍayan,
Apurik apan tĕhĕṙ pinakapaṅhawinya ri guse nikā n kinĕnakĕn galaḥnya kuḍuwak,
rasika kaṅelan āpan amikul bĕkĕlnya kalasanya hambuluṅan awrat abwat anĕtĕl,

{gadyakāra}:86.4

sumĕlaŋ aṅodwad iŋ rabi nikā n kumat kabaranaŋ burat-burat abaŋ wĕtĕŋnya n agĕḍe yateka sagĕnuk*

tiḍak ḍikĕtahui
<đrĕti>:84.
– – –| – – ⏑| ⏑ – –| – ⏑ ⏑| – – ⏑| ⏑ – ⏓ = 18

luṅhā ŋ lampaḥ saŋ yadu saṅke dwārawatī śīǥra paḍâgyā,
kāwit-kāwit saŋ rĕṣi durwāśêka cumuṇḍuk nrĕpa krĕṣṇa,
rukṣâkurw-âṅel alapā mantuk sira saṅkeŋ śiwatīṙŧa,
sidđāsidđa ŋ wāk śapaŧêṅgal yan mapĕṅiŋ towi kuraŋ twas*

wruḥ pwa śrī krĕṣṇê ƀagawān durwāśa sira n paṇḍitasidđi,
Agyā-gyā-gyā yan tumurun saṅkeŋ raŧa sāmpun ta manambaḥ,
Enak pwa wruḥ saŋ rĕṣi yan trĕptîka kaƀaktin haji ri twas,
menak tâmbĕk niścaya mājaṙ sāṙjjawa somyârūm aśabda*

hehe saŋ ƀumyāđipati ndaḥ wehi kamî kahyun ikiŋ twas,
Alpa ṅhiŋ tekaŋ labuhan donkw-î kita lāwan baladewa,
kahyunkw-ântuktâṅliwĕt āpan śudđa pawitrâmrĕta sākṣāt,
ndaḥ ṅkānê rājyanta tikânuŋ yogya kami n wehana denta*

nāhan liŋ saŋ paṇḍya ta kady-âpet karaṇê saŋ naranāŧa,
śrī krĕṣṇânaṅkṣepa ri sojaṙ saŋ rĕṣi śīǥrâṅanumoda,
ƀāgya n wwantĕn ry-antusa saŋ paṇḍyâmuharâŋ trĕpti ri citta,
ndā santabyâgöŋ kĕta rānak saŋ yati herĕn samuhūṙtta*

pun pāṙŧā pun rukma tikaŋ konĕn pun anāraŧyakĕna praŋ,
nāhan liŋ saŋ ƀūpati krĕṣṇâminta ri saŋ paṇḍita herĕn,
sāmpun luṅhêkaŋ pakudan maṅhundaṅa pāṙŧa nrĕpa rukma,
śīǥra prāptêkā sira kāliḥ śrī nrĕpa krĕṣṇâta manantwa*

<ƀadralalita>:85.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 21

hari ni ṅhulun daki saŋ aṙjjuna ṅwaŋ awĕkas-wĕkas pwa ri kita,
kalawan ta saŋ nrĕpati rukma rakṣa nikanaŋ watĕk yadubala,
kita kāṙwwa sāra śaraṇā nikaŋ praŋ aku mantukêŋ swanagara,
sira saŋ mahāṙṣi sira têkihĕn labuhanâṅhuwus brata nira*

liŋ irânĕhĕṙ muliḥ atīta teki sira saŋ narendra wĕkasan,
sira saŋ watĕk ratu kabeḥ mareŋ paƀaratan paḍâhyun ayaśa,
Ikanaŋ bala prakaṭa kātarâmalaku śatru rākṣasabala,
Alapâpraŋ abrata kasiṅhan agya malawas maṅanti labuhan*

kaparĕk samīpa ni pakuwwa-kuwwan ikanaŋ musuḥ wahu katon,
Irikāŋ arewataka sök tĕkêŋ suku-sukunya tan paligaran,
mwaŋ ikaŋ haneŋ alas agöŋ lawan wiṣamawanwa tan kawulatan,
pasamūhan iŋ đwani nikaŋ liman kuda ya tan pasaṅꝁya gumuruḥ*

sira saŋ đanañjaya lawan siraŋ nrĕpati rukma dāya gĕlara,
makarānanêka winaṅun kramanya sira kāṙwwa muṅgu ri tĕṅaḥ,
makawaktra saŋ yadukulaprawīra pinakādi sāmba niśaṫa,
mwaŋ ike saŋ ulmuka lawan ta satyaka suđīra śāraṇa waneḥ*

nrĕpati druma mwaŋ ika saŋ narendra basudewa muṅgu ri wuri,
nrĕpa śālya len drupada bāhlikâgra ri tĕṅĕn suṅut gati nira,
nrĕpa winda lāwan anuwinda saŋ praƀu wirāṭanāŧa ri kiwa,
nrĕpa somadatta ri harĕp niraŋ yadu sahā suṅut gati nira*

ri tĕlasnya n enak apagĕḥ pratiṅkaḥ i gĕlaṙ niraŋ yadu kabeḥ,
sira saŋ mahīsuta tĕlas tumiṅhal atigaṙwwa sahya masiga,
Amusus taṅan tan ari maṅgĕtĕm tĕkap ikaŋ kamānawiƀawan,
Aharĕp makoliha ri saŋ narendra harimūṙtti tan hana waneḥ*

winaraḥ sirê taya narendra krĕṣṇa baladewa de niŋ utusan,
yatikā n wiwal manaḥ irâwiśeṣa ri siraŋ watĕk yadu mijil,
maṅĕsaḥ lanā mulati laṇḍĕp iŋ lipuŋ amoǥaśakti hinawin,
mwaŋ ikaŋ gadâwĕsi satal pinañjĕṙ aṅadĕg tiniṅhalan ira*

nrĕpa cedi kaṙṇna magađendra saŋ winiđi de mahāsurapati,
mijilêrikaŋ samara maṅlagāna ri siraŋ watĕk yadu ḍatĕŋ,
Iriṅĕn tĕkap niŋ asuraprawīra paṅarĕp nikaŋ praŋ irikā,
pinakāđikāra para taṇḍa saŋ kṣitisutâtiśakti suyaśa*

ri wijil nirâṙyya magađâpaḍâhalĕp anuṅgaŋ iŋ gajapati,
tĕka sewu taŋ liman agöŋ hane wuri tĕlas kabeḥ makawaca,
turagâpipit piraŋ iwū wwaŋ iŋ raŧa magöŋ arampak atatā,
bala pādarakṣaka pĕnuḥ wajanya mahulap tĕwĕknya lumarap*

milu teka saŋ ratu samāṅjuru prasama tan hanêka makutis,
paḍa tâhalĕp halĕp i saŋ prawīra maraŧêka len aturaga,
papupul ni sañjata nikaŋ samaṅkana wutaḥnya tan papĕgatan,
kadi wāḥ gunuŋ saha watunya śīǥra gumuluŋ tĕkêŋ paƀaratan*

milu dꜽtya yakṣa tĕka riŋ niśācara piśāca nāga ya tumūt,
Apa tan pasaṅꝁya saha wāhananya paḍa tâhalĕp lĕwi-lĕwiḥ,
pakatap-katap ni tĕṅĕranya bāŋ hana putiḥ kuniŋ mwaŋ ahirĕŋ,
kadi meǥa sontĕn i surup ƀaṭāra rawi rūpa niŋ đwaja kabeḥ*

ri tĕṅaḥ ta yôṅgwan ira saŋ narendra magađāđirāja pinupul,
I harĕp nirêki balayođa sāmpun atatā ŋ raŧâṙppat atumaŋ,
gumuruḥ tikaŋ murawa roñji kāhala lawan gubaṙ piraŋ iwu,
kadi târuḥ iŋ jalađi riŋ gunuŋ karaŋ i piṅgiṙ adrĕs aṅarus*

tadanantara krama ḍatĕŋ ta cedipati tulya sāgara pasaŋ,
Amasuk juluk-juluk ikaŋ balâkraḥ akaraŋ limanya maruhur,
kuda mosyan iŋ tĕgal alumba-lumban agĕlis piraŋ puluḥ iwu,
Amaḍĕm ḍarat hyu mulat iŋ pratiṅkaḥ i gĕlaṙ nikaŋ bala kabeḥ*

pagĕlaṙ niraŋ nrĕpati kaṙṇna duṙggama lawan samānta nrĕpati,
kadi paṙwwatâlas atahĕn wanâkrĕp aṅadĕg lĕyĕp winulatan,
Irika ŋ juluk-juluk abāp ya satwa nika len ikaŋ kuda liman,
saŋ awaṅgarāja sira moŋ siriŋ galak irâhyun oliha musuḥ*

Ikanaŋ prawīra bala dꜽtya yā karalawaktra raktawadana,
nayaśālya duṙṇnaya tarakṣa senawiṣama mwaŋ apratihata,
paḍa śaktiwīra tahu tâlagêŋ samara ṅūni riŋ lagi-lagi,
kawĕdî surālaya lanâmikāra sira saŋ watĕk hyaŋ alara*

hana yakṣa śūra tinahā ṅaranya bahukīṙtti sāđanawaśa,
subala prajamba suwana prađāna rĕṇaƀit subadđa guṇawān,
wigakaṙṇna sāma bahukaṙṇnakâruḥ-aruhan kabeḥ wija-wijaḥ,
kadi tâwĕrö sahana saŋ watĕk drawinaƀuk marorawa humuŋ*

tuhan iŋ niśācarabalâṅiriŋ ri sira saŋ narendra katiga,
śaraƀa prajaṅga mahiṣāṅga saŋ mahiṣawaktra siṅhawadana,
si hiraṇyanāma kapilakṣa len muꝁawarāha waktrawikaṭa,
si sumolilambu ya parĕŋ mijil paḍa manuṅgaŋ iŋ liman agöŋ*

bala nāga muꝁya nika si prasikta si suđāṅganêka biniṣa,
makanāŧa ŋ adrawalika prasidđa ya musuḥ saŋ aṙjjuna tĕmĕn,
yatika praƀakti ri mahīsutânĕhĕṙ aminta kāyaśaraṇa,
ri kĕdönya moliha ri saŋ surendratanaya swaśatru liŋ ikā*

milu taŋ piśācabala durwrĕtāꝁya wigatākṣa kakṣawirama,
wiṣahâprasahya kalawan wiwaṙṇna wipata trikāyawinaya,
si jitāṅgaƀaṅgaka śiraǥnabudđi si wiwaṙjjakaṙmma wiraŧa,
si hayāṅgasatwa si kulakṣayâduluṙ anuṅgaŋ iŋ mrĕga wana*

kalayāwanendrasuta muṅgu loṙ kadi limut pĕtĕŋ tiniṅalan,
rumahab samaṙ-samaṙ adoḥ marok ratu samānta rotakulaja,
humarĕp ri saŋ nrĕpati windarāja panihuŋ gatinya tinitaḥ,
Alawas mataṅtaṅan atĕmwa yudđa palagā lawanya rasikā*

bala dꜽtya rowaŋ ika śakti saŋ karalawaktra raktawadana,
nayaśālya muꝁya nika tāhu riŋ raṇa gajāśwawāhana kabeḥ,
saha yakṣa sāđanawana prajamba suwana prađāna winani,
saha rākṣasâdi nikana prajaṅga mahiṣāṅga siṅhawadana*

waranāga śakti si suđāṅganâpratihatâdĕmöŋ awak ikā,
tĕṅĕran wĕlaŋ-wĕlaŋ awoṙ hijo bala nikâṅdĕlĕs lari nikā,
tahu tâgawe sawa biṣâṅluwuk lawan ulaḥ nikā n amiḍuḍak,
nda gulūnya n apraŋ awilĕt lanâmiṣani śatru tulya sirarā*

Ikanaŋ piśācabala muꝁya kākṣawirama trikāyawipata,
kalawan si satwa si kulakṣayâtitaḥ i puṅkuran gati nikā,
panihuŋ kiwâtĕhĕṙ ikā kabeḥnya humarĕp maṅulwan agĕlar,
nrĕpa winda lāwan anuwinda ƀūpati sirêka muꝁya kaharĕp*

bala niŋ bala pwa ya tatan pasaṅꝁya pira koṭi-koṭi niyuta,
caturaṅga niŋ bala samaṅkanêka pira saṅꝁya-saṅꝁya nikahĕn,
humĕnĕŋ paḍâmapadĕṅan maṅanti tinĕkān paḍânaha-nahā,
kadi sāgara sŧiti tatan hanâṅin ika tulya niŋ bala kabeḥ*

tucapa ŋ sihuŋ kidul apūṙwwa tulya jaladâṅhĕmu hudan arĕs,
lumarap krĕtāla nika waṙṇna widyut awilĕt lawan layu-layu,
sarapuŋnya saŋ nrĕpa hiraṇyanāƀa kalawan kaliṅganrĕpati,
sasamāntaƀrĕtya caturaṅga lakṣa niyuta ŋ gajendra turaga*

Irikā ta dꜽtya pinatiḥ prawīra balamantri muꝁya ya kabeḥ,
maṅaran susenawiṣama mwaŋ apratihatâđikâbalawana,
saha wāhananya gaja sewu sowaŋ ika len raŧāśwa niyuta,
saha pādarakṣaka nikā sahasra śatakoṭi tan patagihan*

pinakesi yakṣabala saŋ prađāna rĕṇaƀit guṇâsama-sama,
yatikâhalĕp-halĕpan iŋ prawīra makaluŋ karaḥ kawayakaḥ,
turaganya len gajaraŧanya rĕṅga nika mās maṇiknya kumĕḍap,
lumarap katonan ika waṙṇna wintaŋ aṅaliḥ parĕŋ larap ikā*

kalawan ta nāga maṅaran prasikta pinakādi saṅkĕp atitaḥ,
mwaŋ ikaŋ piśācabala piṇḍa sāyuta tĕkeŋ swawāhana nikā,
pagĕlaṙ ni sañjata nikâpipit kadi ta kānanê kapitu sök,
kumĕlab đwajanya kadi tâṅkurâsĕmi katon ikaŋ layu-layu*

humarĕp ta kulwan atitaḥ kabeḥnya n umarĕp ri bāhlikapati,
mwaŋ i saŋ nrĕpa drupada śālya saŋ kawĕdi riŋ raṇêŋ lagi-lagi,
pasamūhan iŋ ratu watĕk mahīsuta têkeŋ samāntanrĕpati,
lima yojananya pagĕlaṙ ni sañjata nirâmaḍêŋ jalađi sök*

tiga yojananya pagĕlaṙ ni sañjata niraŋ watĕk yadukula,
samudāya lāwan ika saŋ narendra pininaŋ kabeḥ saha bala,
kakasut kalaṅkuṅan ikā tĕkap ni bala saŋ wasunđarasuta,
paḍa niścayê lawan iki n paḍa wruḥ anĕṅĕṙ đwajāgra wĕkasan*

<Aśwalalita>:86.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 23

I sĕḍĕŋ ikaŋ watĕk naraka wāspadê rĕpat ikaŋ watĕk yadubala,
Aṅun-aṅun aṅgaraṅgaŋ anĕkāni tan pamali wiṣṭi śūra sahasa,
sawuṙ i panaḥnya gaṇḍi nika sök pasöṙnya lumĕpas lawan gutu-gutuk,
Ikaŋ aḍaḍap marĕk mwaŋ agalaḥ parĕŋ paḍa rĕbaḥ tumandaŋ asusun*

tĕka-tĕka sewu taŋ turaga saŋ manuṅgaŋ ahulap tuhuknya dumilaḥ,
prasama tumandaŋ aṅgyat anujaḥ bala nrĕpati bāhlikêka kadunuŋ,
milu tumitaḥ tikaŋ raŧa hane wurinya gumuluŋ gumuntuṙ i laga,
bala ni hiraṇyanāƀa ya kabeḥ lanā siliḥ-arĕp ri bāhlikabala*

humabĕt ikaŋ đwaja nrĕpati bāhlikâṅarahakĕn rikaŋ bala nira,
sama-sama taŋ majantra mamanaḥ lawan taŋ apapan masö mwaŋ agalaḥ,
saŋ akuda tomarênagĕm ikāŋ anuṅgaŋ i liman lipuŋnya lumarap,
parĕŋ apapag pamūk nika samaṅkana ŋ praŋ arurĕk wawaŋ siliḥ-arug*

Ikaŋ akudâṅdĕmak praŋ ika siṅlaṙ oliḥ akalis luput kinurubut,
saŋ araŧa sāhasâmanaḥ anūb panaḥnya maṅĕne mamātyani waneḥ,
paḍa-paḍa śūra mapraŋ awilĕt kacidra mati len pinökan atĕhĕr,
kuda kĕna māti yênatus-atus lawan raŧa pĕjaḥ ṅ Anuṅgaŋ iriya*

makin asusun tikaŋ bala ri bāhlika n sinusunan muwaḥ lawan abāp,
patĕmu nikâṅlaga prasama malwaŋ-alwaṅi muwaḥ matambĕḥ i wuri,
tuhu paḍa wāni tan dadi surud mamūk amurugul winūk winalĕsan,
hana ta ya kabraṇan mati dudū tikaŋ pinamĕgĕt huwus kapugutan*

bala nira cedināŧa humarĕp mare drupadanāŧa sāhasa masö,
Aṅun-aṅun iŋ lagâdƀuta pamūk nikâtiśaya riŋ kaśūran apagĕḥ,
guragaḍa tan panaṅgĕl agalak parĕŋ kuda raŧanya kapwa kumucup,
capala tĕkâṅgalaḥ riŋ adĕgan tĕkâmraŋ anĕsĕb saroṣa tan arĕs*

binalikakĕn tinaṅkis amalĕs manaṅkis atahĕn winūk sinusunan,
makakĕrĕpuk tikĕl ḍaḍap ikaŋ tibā mati matimbun iŋ raṇasaƀā,
paḍa-paḍa śūra kapwa makaluŋ masiṅhĕl akaraḥ tĕlas karahatan,
Inatus-atus tikaŋ balapadāti wīra kawĕnaŋ katon aguliṅan*

śara niśitâduluṙ watu lawan ta dukduk ahawan laṅit malayanan,
kagila-gila ŋ galaḥ waja nikâṅlarap-larap arok siliḥ-palu waneḥ,
ḍaḍap akatap-katap kagurilap tĕwĕknya maṅĕnêkaŋ amraŋ anacaḥ,
Ikaŋ apuliḥ-puliḥ mapulihan siliḥ-sĕsĕb alaḥ pĕjaḥ tan umurud*

śawa nikanaŋ turaṅga kagulimpaŋ iŋ paƀaratan lawan raŧa rĕmuk,
pira-pira taŋ prawīra mati len sĕḍĕŋ kakuwuṅan maṅohan umĕkĕḥ,
tuhu-tuhu tan hana ŋ pakadaṅan tĕkap nira saŋ amriḥ iŋ raṇasaƀā,
pijĕṙ aṅusiṙ praŋ amrihawak ambĕk amriḥ ayaśâtapêŋ paƀaratan*

bala nira somadatta sahasômasö bala narendra kaṙṇna pinapag,
lumĕpasakĕn panaḥnya hana tâmataŋ sahaja taŋ tĕkâmraŋ anitir,
pinapagakĕn pamūknya n inarug rinok siliḥ-arug laganya wĕkasan,
Ajĕmuṙ arok tikaŋ laga siliḥ-lwaŋ adƀuta Aneka māti matunaḥ*

rika haji winda lāwan anuwinda kīṙṇna gumuluŋ katon i hiriṅan,
kumucup anandaṅîkaŋ i harĕpnya wadwa yawanêśwarātmaja kabeḥ,
Agul-agul aṅgalaḥ mamurugul mabāŋ waja galaḥnya moliḥ amati,
Ikaŋ aṅalap cĕṅĕl curik ikā miraḥ pira-piraŋ puluḥ wwaŋ aṅalap*

hana kĕna duk waneḥ kĕna panaḥ kagaṇḍi kagalaḥ waneḥ wahu tibā,
hana sinĕsĕb pinökan inarug lawan tika galaḥnya tan kapulihan,
papan apagut dudū taŋ anuduk suduknya kapĕluk pupug maṅĕnani,
makakurucuk cucuk ni galaḥ iŋ prawīra kumucup tumandaŋ anucuk*

wahu tumĕḍun waneḥ kinurubut mapakṣa murudâtakut kinurutug,
lalu kaduhuŋ manaḥnya ya katuṇḍuŋ epu mulat iŋ lawan sĕḍĕŋ amūk,
lupa kumĕtig hatinya katutug ḍaḍanya kataraṅgul eṅas aṅaḍuḥ,
Uḍuḥ ibu liŋ nikā n kaliwatan panaḥ wĕkasan aṅḍuhuŋ kĕna dinuk*

Aciṅaŋ ikaŋ tumiṅhali lawanya sāhasa tumandaŋ amraŋ anacaḥ,
mulat i wurî palaywana nikā n kawuntwan atakut ywa tan wriŋ ulaha,
kaparĕpĕkan pwa yâṅlalu manaḥnya mātya karaṇanya yan mrĕm awĕdi,
ri wulat ikā n wuruŋ lawan ikânuruŋ cakĕt agasyak ojaṙ aṅabuk*

hanan arawis ya tâkalis anon lawan kadi pinis hatinya rumaras,
lagi mariṅas kawĕs kawĕnĕsan manon tĕṅĕran iŋ musuḥnya n umasö,
rumaras arĕs hanan maṅĕsĕsan lanâṅgĕgĕs amoṙ iŋ aṅhawin adoḥ,
karaṇa nikā n atis tan inaris-haris rawis ikâradin dinudutan*

hana tikanâ bapaŋ-bapaŋ abāŋ papanya tinahâpa tan wani dahat,
ḍaḍap ikahĕn kinonakĕn ikā n palaywakĕna de ni paṅhawin ikā,
Apitaña tê raṅinya katĕkān ulaḥ pati pĕṅöŋ mahâṅuman-uman,
dalihan ikā malaywani ḍaḍap malayw-akipit eṅas amriḥ anikus*

mapuliḥ ikaŋ prawīra mapuput-puput praŋ ika kapwa moliḥ amaḍĕm,
sakatĕmu de nikâbabaran āwrĕg orig alulun winūk sinusupan,
kuḍuwak ikā miraḥ paḍa kasaŋsaṅan gajiḥ awaṙṇna rumbaḥ amiraḥ,
wiga pagawenya raṇḍa magawe wulañjaṙ agawe rare huwuḥ-uwuḥ*

sĕḍĕŋ arurĕk praŋ iŋ balapadāti len kuda siliḥ-sĕsĕb paḍa wani,
raŧa malawan raŧâraŧa-raŧan paḍâṅlwaŋ ika sewu sowaŋ atugur,
mĕlĕtuk ikaŋ lĕbū saha samīraṇâdrĕs aduluṙ halisyus amusus,
karaṇa nikaŋ tĕgal paƀaratan pĕtĕŋ jĕmuṙ ikaŋ prawīra malaga*

<ƀramarawilasita>:87.
– – –| – ⏑ ⏑| ⏑ ⏑ ⏑| ⏑ ⏓ = 11

maṅkin maṅgĕḥ pĕtĕŋ ikaŋ alaga,
tan wriŋ rowaŋ sahana-hana nikā,
tĕṅran ndātan hana juga katĕṅĕr,
gĕṇḍiŋ roñji prasama mawurahan*

sakweḥ saŋ nāŧa sumahab i harĕp,
maṅkā sāmantri nira saha liman,
lāwan muṅgwiŋ raŧa mamawa laras,
Akweḥ tekaŋ gajaraŧa maṅiriŋ*

yekā n tandaŋ mamanaḥ anakiti,
māyākāra n tinuju nira kĕna,
mwaŋ kontā tomara nira lumĕpas,
samyânumbak suligi mamisani*

wet niŋ kweḥnya ŋ kĕna kadi rinujak,
mwaŋ waṅkay niŋ gajaturaga pĕjaḥ,
sumyuk rāḥnyâdrĕs sumirat aniram,
himpĕṙ waṙṣâṅapitu mawawahan*

mampĕḥ taŋ wāluka mari kumukus,
māwās tekaŋ raṇasaƀa wĕkasan,
sakweḥ saŋ māti ya ta winulatan,
lāwan taŋ sāgara ruđira śaran*

byaktâwās taŋ palagan atiśaya,
ƀāwanyâlaḥ malĕs aṅalahakĕn,
An saŋ wīrâlwaŋ ika kasakitan,
munduṙ sāmpun kalĕpas inusuṅan*

Akweḥ śūrêŋ gaja raŧa kawĕnaŋ,
mwaŋ wadwā sāraŧi nika mapupul,
rĕmpak taŋ syandana turaga pĕjaḥ,
mwaŋ hastī rowaŋ ika maguliṅan*

tatkālanya n wahu mapahidĕṅan,
Aṇḍĕḥ niŋ dꜽtyabala paḍa masö,
lāwan tĕṅranya saha kuda liman,
lwiṙnya n tan paṅgalĕŋ aṅiwuŋ amūk*

praŋ bwat dꜽtyâgul-agul lagi kĕna,
maṅgā mātyâṅusiṙ amapulihan,
munduṙ tekaŋ yadubala ri harĕp,
muṅsi ṅkānê nrĕpati tuhan ikā*

saŋ somādatta kahala kadunuŋ,
konduṙ wadwā nira yatika tinūt,
rĕmpak tekaŋ raŧa hana kabalik,
dantīnyênanti wuri niŋ alayū*

saŋ nāŧâṅheṙ maṅadĕg aṅililan,
līlā riŋ syandana mamawa laras,
tandaŋ niŋ śatru ri sira kumucup,
ndātan kewran twas ira kinucupan*

yekā n śīǥrâṅayati laras ira,
sumyuk tampuḥ ni śarawara nira,
tan wyaṙŧôliḥ ripu mati kapisan,
makweḥ ta lwaŋ ni musuḥ ira pĕjaḥ*

maṅsö tekaŋ bala maṅusiṙ amūk,
sakweḥ niŋ wīra maliman umasö,
saŋ yođâsyandana paḍa lumurug,
len taŋ muṅgwī gaja turaga masö*

konduṙ kombak tikaŋ asurabala,
mwaŋ wadwā saŋ magađapati murud,
Akweḥ lwaŋ niŋ gajaturaga pĕjaḥ,
kīṙṇna n kātiṅgal ika kasulayaḥ*

kapwa ŋ yakṣâđika mamawa laras,
saŋ śaṙmma mwaŋ subala susamana,
maṅsö saŋ đaṙmmajita saha bala,
yekârampak parĕŋ apuliḥ amūk*

milwîkaŋ dꜽtya maliman umasö,
mantrī saŋ duṙṇnaya parĕŋ apuliḥ,
seriŋ saŋ mānawiṣama sahasa,
wadwānyâwāhana-turaga-liman*

sakweḥ niŋ rākṣasa muwaḥ apuliḥ,
maṅsö mwaŋ rowaŋ ika saha liman,
len tekaŋ senawiṣama mamawa,
kāliḥ mwaŋ waktrawikaṭa pinatiḥ*

nāhan lwiṙ niŋ narakabala masö,
kapwâmraŋ sāhasa hana manuhuk,
maṅduk maṅḍaṇḍa hana mamugari,
kontâṅontêriya pamati musuḥ*

wadwā saŋ soma kahala kalulun,
kedran kewran kĕli-kĕlin inusi,
tan dwâtiṅgal gaja-turaga-raŧa,
wīra kweḥ māti tuwi kapugutan*

maṅkin saŋ nāŧa sira kinucupan,
tañ jriḥ pinriḥ mamalĕsi mamanaḥ,
tandwâkweḥ lwaŋ nikaŋ asurabala,
de saŋ nāŧâmĕnuhi śarawara*

pat mantry-âṅḍĕṇḍa narapati kĕna,
lāwan rāmanya bala tĕluŋ iwu,
maṅkin maṅduk tika parĕŋ umasö,
kāliḥ mwaŋ mānawiṣama mamurĕk*

<waṅśapatrapatita>:88.
– ⏑ ⏑| – ⏑ –| ⏑ ⏑ ⏑| – ⏑ ⏑| ⏑ ⏑ ⏑| ⏑ ⏓ = 17

saŋ nrĕpa somadatta mamanaḥ mamarĕpĕki musuḥ,
tĕṅgĕk i duṙṇnayênaraḥ-araḥ nira pinatitisan,
hrū nira ŋ aṙdđacandra lumĕpas murub aṅarab-arab,
ƀinna tibā ta tĕṇḍas i si duṙṇnaya saha lawayan*

krođa tikā n si mānawiṣamâṅlĕpasi śarawara,
śaṙmma parĕŋ lawan subala siṅhawadana mamanaḥ,
kapwa paḍâmanaḥ maraḥ-araḥ ḍaḍa patakuraṅan,
hrūnya sawaŋ suluŋ-suluŋ anon damaṙ aṅarab-arab*

saŋ yaduwīra satyaka wideha sira ta matuluŋ,
śoƀana sādanāntaka sunīti niśaṫa gumuluŋ,
hrū nira tulya waṙṣa tumibâṅĕnani suraripu,
śabda ni tambaŋ iŋ laras apiṇḍa gĕrĕḥ asahuran*

śīǥra pĕjaḥ si mānawiṣama mwaŋ ika si subala,
maṙmma tibā sake raŧa si siṅhawadana tinuhuk,
maṅkin alaḥ tikaŋ musuḥ abāp lwaŋ ika piraŋ iwu,
len ikanaŋ turaṅga gaja tulya gunuŋ anak ahöm*

paṅlurug iŋ watĕk yadukula prasama saha raŧa,
saŋ drupadātmaja pwa ri kiwan kicaka ri tĕṅĕnan,
saŋ nrĕpa winda lāwan anuwinda saha bala mamūk,
kapwa paḍâmanaḥ sira mahâṅhudani śarawara*

maṅkin alaḥ rĕbaḥ sahana niŋ magađabala larut,
kweḥ nira saŋ watĕk ratu samâṅjuru kapatĕṅahan,
dānawa dꜽtya rākṣasa samâpuliḥ asĕkuŋ amūk,
tomara ƀindiwāla pinakāyuđa nika lumĕpas*

maṅlayaŋ iŋ naƀastala waneḥ taŋ asura sumahab,
kīṙṇna paḍâṅhudan-hudani sañjata tĕhĕṙ asurak,
duṙbala taŋ watĕk yadubalâwrĕg alara kapusus,
len ikanaŋ pĕjaḥ piraŋ atus mwaŋ ikanaŋ alara*

saŋ nrĕpa winda malwaŋ ananā bala nira katĕtĕḥ,
ƀrĕtya patiḥ nirā saŋ anuwinda mati kapugutan,
śīṙṇna wināḥ gunuŋ ginuluṅan tikaŋ i kiwa tinūb,
saŋ drupadātmajê kiwa lawan bala nira kalulun*

satyaka saŋ wideha niśaṫâpagĕḥ apuliḥ amūk,
đīra sirâmanaḥ panaḥ irêka maṅĕnani musuḥ,
saŋ kicakâgadâwĕsi tumandaŋ atĕhĕṙ amupuḥ,
lwiṙ kadi siṅha kātara mamatyani gajaḥ agalak*

saŋ drupadātmajâṅlĕpasakĕn sira śara niśita,
saŋ nrĕpa winda lāwan anuwinda ta parĕŋ amanaḥ,
hetu nikaŋ musuḥ kahala śīṙṇna saha bala larut,
duṙbala tan hanâpuliḥ apan paḍa kumĕtĕṙ arĕs*

yeka larut rĕbaḥ kasulayaḥ tikaŋ asurabala,
tan dwa kalaḥ matimbun atilaṙ śakaṭa kawayakaḥ,
kadga gadā panaḥ saha galaḥnya ya ta katihalaŋ,
hetu ni duṙggamê tĕgal ayomaya-maya wĕkasan*

śeṣa nikaŋ haneŋ laṅit ikânrik alulunan adoḥ,
muṅsiṙ amiṇḍa riŋ jalađara swara nika gumuruḥ,
kandĕl ikaŋ pĕtĕŋ karaṇa niŋ dinakara makucĕm,
krūra nikâṅuhuḥ riris agantya śarawara tibā*

saŋ yaduwīra sakṣaṇa sirânĕraṅi śarawara,
bāyu mahāpracaṇḍa pamanaḥ nira mawaja kilat,
kabwaŋ ikaŋ musuḥ kawalikut raŧa nika kawalik,
len ikanaŋ tibā mati katiṇḍihan i gajaḥ ikā*

kāla nikaŋ watĕk narakayođagaṇa kasakitan,
yakṣa piśāca māti saka sewu pisan aguliṅan,
rākṣasa tan pasaṅꝁya kawĕnaŋ kasulayaḥ agĕlar,
dꜽtya pirêŋ atus pĕjaḥ amūk paḍa ya pinugutan*

saŋ nrĕpa cedi kaṙṇna mapuliḥ saha bala sumahab,
tĕkwan ikaŋ watĕk ratu paḍâṅiriṅi sira n amūk,
kapwa masö parĕŋ saha balâmapagi yadukula,
lwiṙ hinatĕp tikaŋ gagana de ni warayaŋ ira sök*

kaṇḍĕg ikaŋ watĕk yadubalâpituwi tĕlas aṅel,
tan pamalĕs ginaṇḍi ginalaḥ pwa sinusunan amūk,
sāk ni gajāśwa tuṅgaṅan ikā pĕjaḥ inatus-atus,
śeṣa nikaŋ paratra kahalâṅĕliḥ umurud alon*

kaṙṇna sirâṅhudan-hudanakĕn śarawara niśita,
mwaŋ nrĕpa cedi sök panaḥ irâmĕnuhi paƀaratan,
sāhasa tan tahĕn twas aṅusiṙ saha bala gumuluŋ,
tan wiǥatêŋ patĕmpuḥ i panaḥ yadukula ri sira*

tan salaya ŋ kuda nrĕpati cedi raŧa nira n agöŋ,
sāraŧi sāra sapta tikanaŋ kuda ni raŧa nira,
hetu niraŋ rwa mādrĕs aṅusiṙ saha raŧa kumucup,
sāyaka saŋ rwa tan pĕgat anīṙṇnakĕn i yadukula*

saŋ yawanendraputra tumuluŋ kumucup i hiriṅan,
kweḥ nika sātus ewu pamanaḥ nira matitip atap,
kapwa ṅusîri saŋ nrĕpa wirāṭa kicaka sahasa,
tan panahā ƀayêŋ raṇa maṅĕmbuli bala nira sök*

duṙggama taŋ tĕgal tĕkap ikaŋ pĕjaḥ alaga matap,
mwaŋ raŧa sök lawan kuda limanya mati maguliṅan,
sañjata niŋ balâgĕlaṙ arok saha śawa makatap,
lwā ni tĕgal nikâsĕmu gunuŋ kunapa winulatan*

nista nikāna ya n tan iniwĕḥ tĕkap ikaŋ alaga,
đīra ni saŋ prawīra juga nitya paḍa wijaḥ amūk,
waṅkay atap tinindakan i saŋ malaga siliḥ-usī,
rodra paḍâṅhĕbak malaga riŋ ruđira macacaban*

śīǥra kaliṅgarāja kumucup saha raŧa gumuluŋ,
nāŧa hiraṇyanāƀa saha ƀrĕtya sira parĕŋ amūk,
hrū nira taṙ pĕgat juga sakeŋ laras ira masulam,
tulya suluŋ-suluŋ mijil anon rawi wahu kumĕñar*

ƀrĕtya narendra śālya kadunuŋ prasama tan atakut,
tan dwa masö hamūk sumahab aṅrĕbahi gajaraŧa,
niṙƀaya tan panaṅgĕl i pamūk nikana siliḥ-arug,
tan hana tan suđīra sahananya wija-wijaḥ amūk*

wīrabalā hiraṇyapati taṙ wuruŋ amati musuḥ,
maṅkana ƀrĕtya saŋ nrĕpati śālya malĕs amĕjahi,
kādƀuta niŋ balâpraŋ arukĕt mĕjahi-pinĕjahan,
len ikanaŋ mamöki kawalĕs pwa mati kapugutan*

tan dwa musuḥnya sāhasa tĕkâmraŋ anuduk anuhuk,
hetu nikā n patĕmpuḥ apagut praŋ ika siliḥ-irup,
gut-gutĕn aṅgalaḥ waja galaḥnya kadi ginaluga,
bāŋ ni tĕwĕk nikâṅuwus amöki kadi cinaraṇa*

papraŋ ikaŋ prawīra mapapan matĕmu paḍa papan,
cek ni curik niŋ amraŋ aṅĕne curik ikaŋ anuduk,
ṅös gĕdĕbug tibā cĕṅĕl ikaŋ katuju gulu nika,
lĕs muriṅas maluy kaŋ awĕdîŋ pati daliḥ anasar*

teg đwani niŋ papan kĕna gutuk hana tikĕl arĕmuk,
teg kĕrĕtog gĕḍog walulaŋ alwat alĕyĕ sinuduk,
bog kaguliŋ tibā taŋ awĕdîŋ galaḥ awilĕt anūb,
Öḥ liŋ ikaŋ maṅohan inarug ḍaḍa nika tarawaŋ*

Āḥ pwa hujaṙ nikaŋ kĕna tuhuk ḍaḍa nika tinujaḥ,
Āḥ pawuwuḥ wuwusnya n awuwuḥ wani nikaŋ alaga,
maḥ cĕṅĕlamwa liŋ nika riŋ amriḥ amĕḍaŋ umayat,
maḥ ta sahut gilut wuwus ikânikĕp aciṅa-ciṅaḥ*

ƀrĕtya hiraṇyanāƀa kapusus makĕtĕṙ alulunan,
tan hana tan pasāra kaguluŋ-guluŋ atahĕṙ amūk,
sāmaja len turaṅga humuŋ aṅhrik amĕpĕki kapö,
gĕntĕṙ i kĕṇḍaŋ iŋ sĕḍĕŋ arok praŋ ika kakĕrĕtug*

Enak i raṅkit iŋ praŋ awilĕt prajurit adu wani,
taṅkĕp i pādarakṣaka nikaŋ gajaraŧa marukĕt,
tandaŋ ikaŋ manuṅgaŋ irikā ta maṅucupi musuḥ,
tomara sañjatanya lumĕpas parĕŋ asusun anūb*

maṅkat ikaŋ raŧâtĕhĕṙ arampak anusuni kuda,
tan wiꝑala prayoga saŋ anuṅgaŋ anuhuk amanaḥ,
len taŋ asañjata ŋ krĕtala binđiwala mapulihan,
saŋ hana riŋ liman paḍa widagđa tan amali ƀaya*

kāla nikaŋ praŋ osyan asuwe matuguṙ i hiriṅan,
maṇḍĕg ikaŋ piśācabala yakṣa saha gajaraŧa,
dꜽtya niśācarâṅhala-halâgul-agul adu kihal,
hetu ni wadwa saŋ nrĕpati śālya kahala wĕkasan*

māwrĕg i wuntat awri bala madrapati kakĕtĕran,
bĕntaṙ alaḥ bubaṙ binuru kapwa rĕbaḥ arĕs adoḥ,
saŋ drupadâdirāja makukud bala nira kadunuŋ,
bāhlika māri bahli caturaṅga nira macatura*

śīǥra hiraṇyanāƀa maṅayat laras aṅaraḥ-araḥ,
ṅhiŋ nrĕpa śālya kapwa dinunuŋ saha bala lumurug,
tan hana tan tumūt sahana saŋ ratu marĕk i sira,
kapwa parĕŋ pisan sira n amāḥ gunuŋ awijaḥ amūk*

ǥūṙṇnita taŋ surak saha lawan murawa paḍa humuŋ,
paṅrĕguŋ iŋ gaja ṅhrik i turaṅga ni raŧa niŋ alaḥ,
ǥoṙ huni niŋ gubaṙ humuŋ agĕnturan akĕrĕtugan,
tulya gĕrĕḥ swaranya gumuruḥ kadi gĕlap ataruŋ*

đīra narendra śālya maṅadĕg mayat i laras agöŋ,
hrū nira kātarôjwala manīṙṇna ripukulabala,
maṅkin aneka tampuḥ i panaḥ nira malĕsi musuḥ,
rākṣasa dꜽtya dānawa piśāca mati tĕkap ira*

bāhlikanāŧa len drupadarāja sira sinahasa,
tan hinĕbaŋ-hĕbaŋ tinĕpĕtan bala nira kabalik,
tan hana tâpuliḥ kapalupuy gupu-gupurĕn arĕs,
tan wuwusĕn tikaŋ pĕjaḥ aneka saha kuda liman*

maṅkin alaḥ ta saŋ ratu watĕk yadu bubaṙ i harĕp,
ƀrĕtya nirânanā linĕpasan śarawara niśita,
siŋ mapuliḥ pĕjaḥ karika yan mati pinarĕbutan,
hetu nikâluyuk lĕlĕḥ aṅel asukĕṙ alaradan*

saŋ kicakâṅadĕg saha gadâwĕsi ginĕgĕ nira,
krođa tumandaŋ aṅhala-halâṅubat-abit amupuḥ,
Alwaŋ aneka taŋ yawananāŧasutabala winūk,
sāk śakaṭanya sīṙṇna gaja wāhana nika pinupuḥ*

saŋ yawanendraputra mapuliḥ rumĕbut i kicaka,
lwiṙ kararaṅga sānak apupul sama-sama maṅasut,
tomara konta sāyaka nikâparimita lumĕpas,
lwiṙ sukĕt iŋ halisyus umidĕṙ kumĕtĕṙ aputĕran*

krođa ta saŋ wirāṭapati muṅgwi liman ira masö,
hrū nira tulya waṙṣa tumibêŋ yawanapatisuta,
tampuḥ ikaŋ gadâwĕsi tĕkap kicaka parĕŋ amūk,
moliḥ amatyanī yawananāŧasuta saha bala*

śeṣa nikaŋ pĕjaḥ ya ta masĕṅhit apuliḥ amanaḥ,
len hana maṅduk iŋ niśita śakti mamĕnĕri musuḥ,
mwaŋ hana tâgadâwĕsi mupuḥ kicaka paḍa mamūk,
kapwa siliḥ-pupuḥ paḍa ta māyuđa magada-gadān*

saŋ drupadātmajêka hinirup ta sira kinucupan,
ṅkā nrĕpa śālya len ratu samānta parĕŋ amulihi,
towi sirêka saŋ drupadarāja tumuluy atuluŋ,
mwaŋ bala riŋ raŧāśwa kumucup saha liman agalak*

saŋ nrĕpa śālya maṅlĕpasakĕn panaḥ ira masulam,
krora sakeŋ samāđi śara pūṙṇna yatika kumutug,
mwaŋ drupadādirāja maṅayat laras ira n amanaḥ,
hrū saha bāyubajra gumuruḥ ya ta pamanaḥ ira*

tan dwa tikāŋ piśāca kalulun kawĕnaŋ ika pĕjaḥ,
len ikanaŋ minantran awĕdîŋ paśupatiwacana,
yakṣa pĕjaḥ pirêŋ puluḥ aneka juru nika pĕjaḥ,
mukṣa minantran astra malayū ta turaḥ ika kawĕs*

saŋ nrĕpa cedi taṙ wĕnaŋ arĕs ry-alaḥ ikaŋ i kiwa,
kaṙṇna sirâṅgĕgĕṙ ry-alaḥ ikaŋ panĕṅĕn ira gĕlar,
kewala đīra kapwa sira kaṙwwa mapagĕḥ i tĕṅaḥ,
śūra mahâraŧâṅusiṙ amūk ri yadukula sira*

lwiṙ hinatĕp tikaŋ gagana de ni śarawara sĕsök,
wuntu pĕtĕŋ tikaŋ paƀaratan maya-maya wĕkasan,
duṙbala taŋ watĕk yadubalâlwaŋ aṅatusi pĕjaḥ,
śakti niraŋ rwa kātara sawaŋ dahana maṅaraman*

towi narendra saŋ magađanāŧa manusuni pamūk,
kapwa samāntarāja nrĕpa maṅjuru paḍa tumitiḥ,
hetu ni saŋ rwa maṅkin asigâṅalahakĕn i tĕṅaḥ,
siŋ kaharĕp tĕkap nira wiśīṙṇna saha gajaraŧa*

konduṙ alaḥ rĕbaḥ yadubalâmriḥ agĕlis alayū,
lwiṙ pinasaŋ pwa sañjata nikaŋ mati makacaraṅaḥ,
de ni wĕdinya riŋ pati nimitta nika pati purug,
tyāga nikā n paṅunduri juraŋ katĕmu siliḥ-idĕk*

satyaka saŋ wideha kalulun winĕgilan i bala,
saŋ niśaṫa pwa kāsrĕk irikaŋ gajaraŧa malayū,
hetu nira n tumūt murud amet kira-kira wĕkasan,
mwaŋ yaduwīra rowaŋ ira munduṙ akikib inusī*

sewu pisan lĕpas ni warayaŋ dinakaratanaya,
mwaŋ śarasaṅǥa saŋ nrĕpati cedi saka saṅaŋ atus,
tan wuwusĕn panaḥ para watĕk ratu makacaracab,
len ikaŋ amraŋ aṅduk anuhuk pamaja haji wijaḥ*

bĕntaṙ ikaŋ watĕk yadubala rwaŋ iwu pĕjaḥ amūk,
len ika taŋ gajāśwa kawĕnaŋ muwaḥ anana sakit,
siŋ mapuliḥ pĕjaḥ yatika hetu nika giri-girin,
tan mawĕdîka kālapana denya harĕpa huripa*

śīǥra đanañjayâjaṙ i narendrasuta yadukula,
ndaḥ sahananta wīra t-aṅusiṙ yaśa saꝑala tirun,
haywa tatan pakāṙyya ri gatā parahita riŋ ayun,
yêku lawan ṅaranya nrĕpa cedi dinakarasuta*

ƀoḥ ta t-tamukti ƀukti ꝑalaƀukti tĕwas iŋ alaga,
priḥ bĕnĕṙ iŋ swamāṙgga niŋ anĕmwa pada suꝁa magöŋ,
ṅkā n marikā sawaŋ tĕnuŋ iŋ apraŋ alaḥ amĕnaṅa,
ṅhiŋ si kaśūran uttama ṅaranya dadaḥ iŋ ahurip*

heman i denta tiṅgalakĕna ŋ yaśa maṅusira len,
hāt niŋ ajīwa kāraṇa niŋ amriḥ anusupa hade,
yan bwat ikaŋ hurip dadi hilaŋ ya kinatĕṅĕtakĕn,
yan hinaran-haran wruḥ atĕguḥ juga ri saŋ aharan*

đaṙmmawiśeṣa riŋ kadi kita wruḥ atapa matĕguḥ,
An tan umuṅkurê tĕka nikaŋ ripu parĕŋ umasö,
kīṙtti ni saŋ prawīra tika yâstuti ni musuḥ ira,
tan wiꝑala pwa mamriḥ ayaśêŋ jagat inatiśaya*

donta mijil mareŋ samarakāṙyya magawaya yaśa,
don ikanaŋ warāstra ginĕgönta paṅalaha musuḥ,
wyaṙŧan ikaŋ hiḍĕpta ri sĕḍĕŋnya malĕmĕḥ alaga,
yeka n awās tiwas kita dinuṙyyaśa nikaŋ umulat*

<sragđarā>:89.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓ = 21

nān liŋ saŋ pāṙŧa malwī sahana-hana nikā saŋ watĕk wīrayođa,
Enak taŋ praŋ siliḥ-lwaŋ ratu puluṅan abāp māti de niŋ warāstra,
saŋ kaṙṇna mwaŋ siraŋ cedi tan ari sumawuṙ hrū nirâkweḥ tumĕmpuḥ,
nānā waṅkay nikaŋ wīra mamapagi sira syuḥ tĕkeŋ kuñjarāśwa*

maṅkā saŋ pāṙŧa gumrit raŧa nira gumuluŋ mwaŋ siraŋ nāŧa rukma,
lāwan saŋ śrī narendra druma nrĕpa basudewâswaŋ amriḥ paḍâgyā,
saŋ sāmba mwaŋ gadâdrĕs laku ni raŧa nira n tan tahĕn twas tumandaŋ,
sākṣāt siṅhākrĕti ṅkā mulat i rawisuta mwaŋ mahārāja cedi*

gut-gūtĕn saŋ watĕk rotagaṇa mapagakĕn paṅharĕp cedirāja,
kāṇḍĕg wadwā niraŋ sūṙyyatanaya pinagut konduṙ epĕḥ kaṅelan,
maṅkin bĕntaṙ tan aṅgĕḥ pwa pinanaḥ inirup śīṙṇna kolāhalâwrĕg,
mātyâtiṇḍiḥ tĕkap niŋ śarawara rumujak hrū niraŋ pāṇḍuputra*

saŋ sāmba hrū nirâneka lumĕpas asulam mwaŋ panaḥ saŋ gadânūb,
maṅkā sakweḥ niraŋ yādawakula mamanaḥ riŋ mahāstrâtitīkṣna,
mwaŋ sāmāntâṅduluṙ paṅrĕguŋ i gajaḥ ikā n matta medanya mādrĕs,
wadwā pekâsurak paṅhrik i kuda nika saŋ wīra maṅsö tĕkâmraŋ*

yekâlaḥ śīṙṇna kombak ginuluṅan inirup saŋ watĕk ƀūmiputra,
mātyâtiṇḍiḥ matap mwaŋ gajaraŧa matumaŋ duṙggamêŋ yođaƀūmi,
len pekâtiṅgal iŋ sañjata makacaraṅaḥ lwiṙ trĕnâkrĕp karĕs-rĕs,
maṙmmanya n lwiṙ ni saŋ wīra malaga sinapiḥ de nikaŋ rāḥ maṅĕmbĕŋ*

maṅsö saŋ kaṙṇna siṅhākrĕti mamapagakĕn wūk mahārāja rukma,
lāwan saŋ cedi gumrit raŧa nira n umasö maṅdunuŋ pāṇḍuputra,
kapwâmĕṇṭaŋ laras hrū nira paḍa lumĕpas kātarânekarūpa,
molaḥ moliḥ ya māliḥ muwaḥ aṅusiṙ uliḥ riŋ watĕk yādawâwrĕg*

ṅkā saŋ pāṙŧâmanaḥ hrū nira n amarawaśêŋ śatru sakrođa riŋ praŋ,
rĕmpak yođêrikaŋ cedi kahala pinanaḥ syuḥ tĕkêŋ wāhananya,
krođâmbĕk cedirājâmalĕs amanahakĕn bāṇa saṅhārarājā,
muntab lwiṙ bahni tejanya mapanas ahulap riŋ laṅit mrĕtyutulya*

krora ṅhrū nāgadaṅṣṭrā pinanahakĕn iraŋ pāṙŧa sāmpun krĕtāṙŧa,
himpĕṙnyôśwāsa niŋ pāśa juga wijil ikaŋ bahni saṅke liḍaḥnya,
wāgyutpāta prahārâtiśaya duluṙ ikaŋ śabda ǥorâdrĕs osyan,
đwasta ŋ saṅhārarājā tĕkap ika n agĕsĕŋ śīṙṇna ƀasmy-alpasāra*

Āscāṙyyâmbĕk niraŋ cedi mulat i hilaŋ iŋ bāṇa saṅhārarāja,
hetunya ŋ rudrabāṇottama linĕpasakĕn de nirâtyanta riŋ kweḥ,
nityâsaṅꝁyânu saṅke laras ira n umilī lwiṙ waḥ iŋ māǥamāsa,
yekā n sāṙ sök pĕnuḥ riŋ samara kahibĕkan mwaŋ taŋ ākāśadeśa*

prodƀūta krūra nārāyaṇa pamalĕs iraŋ pāṇḍuputrâprameya,
kapwâwantaḥ siliḥ-tūb makakĕrĕcĕk arok mwaŋ panaḥ cedirāja,
saṅke dṛĕṣṇyâniwāṙyyâmĕnuhi paƀaratan wuntw-iŋ ākāśa denya,
Āpan tambis pĕtĕŋ taŋ diwasa kasaputan wimba saŋ hyaŋ pataṅga*

hrū saŋ cedy-âṅĕne bāhu surapatisuta ndan sisip tampuḥ iŋ hrū,
hrū saŋ pāṙŧâṅĕne cedipati katuluyan taŋ raŧâsāk sasaknya,
ndā tan wruḥ saŋ rwa yan kapwa kakaninan alaḥ daṙppa de niŋ kađīran,
göŋ-göṅĕn ton praƀāwa prasama kawigaran de ni göŋ niŋ kaśaktin*

tan mampĕḥ tampuḥ iŋ bāṇa nika raris irâdwandwayudđêŋ raṇāṅga,
himpĕṙ-himpĕṙ katon śakti nira paḍa widagđêŋ đanurwedaśāstra,
śīṙṇnâsiŋ muṅgwi saṇḍiŋ nira kahawa hilaŋ ƀrĕtya saŋ cedirāja,
Aṅhiŋ hrū cedināŧâṅĕnani ḍaḍa nikiŋ sāraŧī pāṇḍuputra*

munduṙ saŋ pāṇḍuputra nda tucapa sira saŋ rukma rāđeya mapraŋ,
wwaŋ daṙppêŋ praŋ paḍâmet kira-kira putus iŋ praŋ siliḥ-wūk siliḥ-duk,
moǥanyâkweḥ tikaŋ sañjata linĕpasakĕn de nirâsiŋ kasambut,
siṅlaṙ saŋ kāliḥ apraŋ parĕk aparĕpĕkan tan kacidra ñ cinidra*

kapwânambut panaḥ tan wawaŋ amanaḥ anūb hrū nirâkrĕp lĕpasnya,
puṅgĕl tekaŋ laras kaṙwwa ya karaṇa nira n pāṅunus candrahāsa,
śīǥrâraṅkit sawaŋ meǥa matĕmu ri tĕṅaḥ đīra tan paṅrasâṅel,
Ujwālêka n tĕgĕg lwiṙ kilat awilĕtan aṅde hulap niŋ tumiṅhal*

saŋ rukmân sep kanin kapraŋ i ḍaḍa humilī rāḥ nirâdrĕs tan ampĕt,
maṅsö saŋ satyakâpakṣa tumuluṅa murud kaṙṇna sāmpun kaṅelan,
Aṅhiŋ saŋ nāŧa rukmênalap ira wĕkasan yatna munduṙ sirâlon,
ǥĕk grit ǥĕk lampaḥ iŋ syandana nira manapak waṅkay iŋ sāmajāśwa*

<waṅśasŧa>:90.
⏑ – ⏑| – – ⏑| ⏑ – ⏑| – ⏑ ⏓ = 12

saŋ ulmukâtyanta gĕlĕŋ nirômasö,
laras nirâkas warayaŋ nirâluṅid,
wawaŋ tikā sy-adrawalīka maṅlaga,
siliḥ-panaḥ kapwa widagđa riŋ panaḥ*

kĕnâsakit sy-adrawalīka mūṙcꞓita,
rikaŋ kṣaṇâtaṅgal uđāni lāǥawa,
malĕs ta yêŋ hrū wiṣabahni kātara,
ya tâṅĕnany-âmiṣanî saŋ ulmuka*

mataŋnya n aṅsö niśaṫâpuliḥ wawaŋ,
masañjatêkaŋ wĕsi mudgarôjwala,
musî raŧa sy-adrawalīka sāhasa,
mupuḥ ḍaḍa sy-adrawalīka cūṙṇnita*

tĕlas pĕjaḥ sy-adrawalīka riŋ raṇa,
masö masĕṅhit  śaraƀâṅalap laras,
lĕpas tan ampĕt warayaŋnya ƀāswara,
śumīṙṇna wadwā nrĕpati drumêŋ raṇa*

rikā n tumandaŋ ta siraŋ drumātmaja,
rare prawīrôttama riŋ kawaṅśajan,
panaḥ nirâkweḥ lumĕpas ndatan pĕgat,
nanā ta wadwā śaraƀâradin pĕjaḥ*

masö wawaŋ saŋ śaraƀê drumātmaja,
raŧā nikâdrĕs maṅĕḍap tiniṅhalan,
tatan hanoli n pamĕgat kaluŋ-kaluŋ,
lawan gulū saŋ suraŧâsakit kanin*

masĕṅhit ambĕk suraŧâṅhayat laras,
śarâṙdđacandra n kalĕpas tĕkap nira,
huwus lĕpas hrū nira tulya handaru,
tibâṅĕne saŋ śaraƀâtĕhĕṙ pĕjaḥ*

<rajanī>:91.
⏑ ⏑ ⏑| ⏑ – ⏑| – ⏑ ⏑| ⏑ – ⏑ | ⏑ – ⏑| ⏑ ⏓ = 17

śaraƀa tĕlas pĕjaḥ tĕkap iraŋ suraŧêŋ samara,
yatika gĕlĕŋ narendra śiśupāla rikaŋ suraŧa,
Amanahakĕn śarāgni kumutug murub iŋ gagana,
kadi sinaṅā ṅhyaŋ op kapanasan mahuyaŋ-hayiṅan*

rika suraŧa n prayatna malĕsi ŋ baruṇāstra sira,
bañu mĕtu saṅka riŋ laras apūṙwwa hilīnya magöŋ,
maṅawaŋ-awaŋ sawaŋ suranadī gumuruḥ karĕṅö,
Amaḍĕmi sañjatānala hilaŋ malilaŋ wĕkasan*

muwaḥ amanaḥ ta cedipati riŋ śara bajramaya,
maputiḥ akās wajanya kadi hīra katon dumilaḥ,
wahu maṅayat laras drumasutâṙdđa kasep katuju,
tumakisakĕn đanuḥ nira tikĕl kakĕnan ri taṅan*

rika n aṅalap lipuŋ sira masö mamurĕk rumakĕt,
tĕhĕṙ aṅuhuḥ ri cedipati toḥ śiśupāla lihat,
nihan iki sopananta mulihêŋ yamaloka mĕne,
na liŋ ira tan dwa maṅduk aṅĕne hulu cedipati*

makuṭa narendra cedi kĕna denya maṇiknya rĕmuk,
tinawan ikaŋ lipuŋ winawa riŋ daga niŋ kunapa,
makin awuwuḥ gĕlĕŋ nrĕpati cedi malĕs mamanaḥ,
warayaŋ irâṙdđacandra maṅĕnêka gulū ni musuḥ*

Irika pĕjaḥ drumātmaja wawaŋ basudewa masö,
tĕhĕṙ aduluṙ lawan prawara kimpuruṣāđipati,
nrĕpa basudewa maṅlawani saŋ śiṣupāla sira,
druma lumagê kaliṅgapati wīra sirêŋ samara*

druma sira sāhasâmanahakĕn śarabāṇawara,
makapĕrĕsöt sawaŋ latu-latûjwala riŋ gagana,
kawaca kaliṅganāŧa kĕna de nika śīṙṇna rujit,
Anuluy i lambuŋ aṙdđa kasisip tanĕm iŋ warayaŋ*

Irika kaliṅganāŧa sira n amriḥ amūk mamanaḥ,
Amanahakĕn hudan riris awoṙ pawanâdrĕs atis,
saha śara bāyubajra maduluṙ paḍâ ya ṅĕnani,
druma sira kātisan gumigil āṅĕsĕsan kumĕtĕr*

nrĕpa basudewa yatna tumuluŋ drumanāŧa sira,
Irika pĕjaḥ kaliṅgapati de nira tan pabisa,
dadi sira maṅlage nrĕpati cedi pinaṅpaŋ ira,
tĕhĕṙ aṅayat laras jaga-jagôjaṙ ira n pamanaḥ*

śarawara saŋ narendra basudewa sawaŋ pralaya,
kumusuḥ awoṙ halisyus amusus bala cedipati,
hana ta mahograsāyaka nirêka muwaḥ lumĕpas,
kawaca narendra cedi binĕlaḥnya mibab ri ḍaḍa*

malĕs amanaḥ narendra śiśupāla saroṣa tĕmĕn,
Amanahakĕn mahāstra maraṇêka mayā niśita,
Inaraḥ-araḥ nirêkana laras basudewa tikĕl,
Amarĕpĕki ŋ musuḥ mamatitis ta sira n pamanaḥ*

nrĕpa basudewa yatna maṅalap sira cakra masö,
pinutĕṙ irâkilat ri taṅan ujwala teja nikā,
linĕpasakĕn ta de nira murub rikanaŋ gagana,
kĕna kapisan saŋ āṙyya śiśupāla bĕlaḥ ri ḍaḍa*

Irika ta cedirāja mati de basudewa sira,
Ikaŋ umulat kapūhan i lĕkas nira yan matuha,
Asiga tiniṅhalan sira n apañ jaramanta katon,
tĕhĕṙ akirab huwan katawanan warayaŋ sumusup*

<Indrawaṅśa>:92.
– – ⏑| – – ⏑| ⏑ – ⏑| – ⏑ ⏓ = 12

sāmpun pĕjaḥ saŋ nrĕpa cedi riŋ raṇa,
maṅlaḥ sirê rĕṅga nikaŋ raŧâruhur,
kārun lawan sāraŧi len ikaŋ kuda,
Aṅhiŋ turaḥ niŋ bala duṙbalâlayū*

kagyat saŋ aṙkkātmaja gadgadâṅadĕg,
nton têka saŋ cedi matîŋ raṇāṅgana,
trĕṣṇā nirâmitra ya tâmaṅun lara,
maṙmmâwĕlas hetu ni kĕmbĕŋ iŋ mata*

Eṅgal marĕn śoka sirêka sakṣaṇa,
göŋ niŋ kađīran maṅaweśakĕn wawaŋ,
maṅsö sirê saŋ basudewa sāhasa,
lāwan ri saŋ kimpuruṣendra cuṇḍukĕn*

maṅkin marĕk saŋ rawiputra riŋ raŧa,
yaṙ ton siraŋ rwâlara de nira n pĕjaḥ,
śīǥrâṅunus kadga nira praƀāswara,
sep saŋ druma n kapraŋ i rĕṅga niŋ raŧa*

lumpat niraŋ kaṙṇna sake swawāhana,
muṅsî sira śrī basudewa tan waneḥ,
Agyā sirâpakṣa manampilêŋ raŧa,
kagyat cinakrâmalĕs amraŋ iŋ tĕwĕk*

māti pwa saŋ rwâsiga kaṙṇna yan katon,
līlâṅadĕg riŋ śakaṭâṅgĕgön laras,
saŋ sāmba sakrođa tĕhĕṙ sirômasö,
tujw-î panaḥ saŋ rawiputra lāǥawa*

saŋ kaṙṇna śīǥra n paṅayat laras nira,
hrū nāgapāśa n tumihaŋ tĕkap nira,
sāmpun lĕpas kātara ƀīṣaṇômaṅaŋ,
śabdanya tan pāntara riŋ naƀastala*

kālanya muṅgwiŋ gaganāntarâṅlayaŋ,
saŋ sāmba sāmpun lumĕpas panaḥ nira,
hrū wꜽnateyāstra mahogra śaktimān,
yekâmaṅan hrū nrĕpa kaṙṇna riŋ laṅit*

saŋ kaṙṇna maṅkin sira tan tahĕn hati,
kālogradaṅṣṭrā lumĕpas tĕkap nira,
saŋ sāmba yatnâmanahi ŋ mahāśara,
mrĕtyuñjayāstrāđipa nāma kātara*

śabdanya ǥorêŋ gaganâtiǥūṙṇnita,
hrū kaṙṇna puṅgĕl katakis tibêŋ lĕmaḥ,
sakrođa rāđeya sirâmanaḥ muwaḥ,
riŋ candrawimbāṙdđaśara praƀāswara*

sāmpun lĕpas ƀīṣaṇa tulya handaru,
sāmba prawīra wruḥ i tampuḥ iŋ panaḥ,
mĕṇḍĕk sirânaṅgulakĕn laras nira,
puṅgĕl ta laṅkap nira paṙwwa riŋ taṅan*

śīǥrâṅalap cakra wawaŋ sirâmalĕs,
puṅgĕl đanuḥ saŋ rawiputra de nira,
maṅsö sirâñakra muwaḥ ndatan surud,
tĕṅgĕk niraŋ kaṙṇna cinakra niṙƀaya*

krođêka saŋ sāmba ri kaṙṇna tan kanin,
nā hetu niŋ mambil ikaŋ gadā n asö,
yekâmupuḥ syandana kaṙṇna riŋ gadā,
kārun lawan sāraŧi māti de nira*

saŋ kaṙṇna śīǥra n tumĕḍun sakeŋ raŧa,
tañ jriḥ tĕhĕṙ sambutakĕn gadā nira,
yekā n paḍâdwandwa gadāyuđêrikā,
lāwan siraŋ sāmba siliḥ-pupuḥ sira*

kapwâṅiriŋ cidra widagđa riŋ sikĕp,
ndātan hanâsoṙ paḍa śakti suśrama,
sidđaṙṣy-anonton hana riŋ naƀastala,
mahyā humuŋ śabda nira n paṅadwakĕn*

saŋ sāmba moǥa n kasikĕp gadā nira,
de saŋ nrĕpâṙkkātmaja riŋ taṅan kiwā,
hastê tĕṅĕn sūṙyyasutâmupuḥ musuḥ,
ṅkānêŋ hujuŋ bāhu niraŋ nrĕpātmaja*

māṙ bāhu saŋ sāmba tĕṅĕn kĕnêŋ gadā,
hetunya siṅsal ta gadā nirê taṅan,
mūṙcꞓā sirê sakṣaṇa de nikaŋ lara,
ṅkâmriḥ sirâtaṅgal uđāni đāraka*

de niŋ kađīran matahĕn sirâtutur,
yekā n amūk prĕp nrĕpa kaṙṇna riŋ kiwān,
rāđeya rĕmpū ta śiraḥ nirâpasaḥ,
maṅlaḥ tibê saṇḍiŋ ikaŋ swawāhana*

saŋ kaṙṇna sāmpun pĕjaḥ iŋ raṇāṅgana,
wadwā nirâwrĕg saha wāhanâlayū,
saŋ sāmba sāmpun winawêŋ raŧâruhur,
Aṅgâmiraḥ dinyus i rāḥ pataṅgaja*

kālanya māwrĕg tikanaŋ balâlayū,
maṅsö jarāsanđa lawan samāṅjuru,
Atyanta riŋ kweḥ tuwi tumpĕkan kabeḥ,
himpĕṙ gunuŋ rug saha wāḥ mahajwala*

<madanalalitā>:93.
– – –| – ⏑ ⏑| ⏑ ⏑ ⏑| – – –| ⏑ ⏑ ⏑| ⏓ = 16

maṅkat saŋ yādawa saha lawan wrĕṣṇyāndaka kabeḥ,
sāmanta mwaŋ bala kadi tasik rob kādrĕsan aṅin,
sakweḥ niŋ sāmaja raŧa kuda lwiṙ duṙggama karaŋ,
saŋ wīrâṅkĕn hyu pinakarayāta praŋnya mamati*

Enak taŋ praŋ matĕmu ri tĕṅaḥ malwaŋ piraŋ iwu,
maṅkin mātimbun akatap atip taŋ sāmaja pĕjaḥ,
maṅkā taŋ syandana hana ta rimpĕk len hana rĕmuk,
membuḥnya n duṙgga pinakasukĕtnyêkaŋ raṇasaƀā*

Akweḥ sāmanta mati kĕna riŋ kontā n kakuwuṅan,
mwaŋ tekaŋ māti kĕna pinanaḥ trus twasnya katibā,
Āstām taŋ pekabala matumaŋ waṅkaynya tinapak,
rodra ŋ wīrâlaga pakatĕkĕnyâkadga niśita*

yekâṅsö saŋ narapati hiraṇyānāƀa nipuṇa,
muṅgwiŋ hastī n kinawacan awaṙṇnâpuy winulatan,
hrū tan pāntêri laras ira kapwa lwiṙ latu-latu,
đwastā taṅyādawabala gĕsöŋ de niŋ panas ikā*

maṅkat saŋ waƀru mapagi hiraṇyâdrĕs raŧa nira,
hrū tīkṣṇâtyanta pamanaḥ ira lwiṙ wintaŋ aṅaliḥ,
kādƀūtâwoṙ kilat awilĕt aṅde rĕs niŋ umulat,
tĕmpuḥnyânīṙṇna makuṭa hiraṇyâsyuḥ katariwal*

mūṙcꞓālök towin alara hiraṇyâpan kakaninan,
krođa n tandaŋ liman ika musî saŋ waƀru kumucup,
yatna śrī waƀru mamanaḥ hiraṇya mwaŋ gajaḥ ira,
cek ceŋ tampuḥ ni warayaŋ irê hastī n kinawacan*

maṅkin krođa ŋ liman aṅuliŋ adrĕs tandaŋ ikahĕn,
Ambĕknyâhyun maṅulĕṅa ri saŋ waƀru n pamurugul,
saŋ waƀru wruḥ tumuluy umurud mwaŋ syandana nira,
Ahyā taŋ śatrubala ha ha hāḥ liŋnyâṅguyu-guyu*

krođâmbĕk saŋ gada mamulihî saŋ waƀru malayū,
śīǥrâmĕṇṭaŋ laras ira lĕpas mwaŋ hrū nira wawaŋ,
limpad tĕṇḍas ni gajaḥ i hiraṇyâpaṙwwa ya bĕlaḥ,
śabdanya n paṅrĕguŋ awurahan munduṙ ya wulaṅun*

sāmpun māti pwa ya kadi gunuŋ rug ǥūṙṇnita humuŋ,
yekā n lumpat narapati hiraṇyâtaṅgal aṅadĕg,
muṇḍôṇḍê śūla niśita murub paṅduk nira lĕpas,
yatnâtā saŋ gada mamalĕs iŋ kontā mamisani*

sāmpun mātîka nrĕpati hiraṇya trus ḍaḍa nira,
yekâṅsö saŋ magađapati muṅgwî sāmajapati,
Atyanta hrū nira kadi ta waṙṣâdrĕs lĕpas ikā,
lāwan taŋ bāyu duluṙ ika wagyūtpāta makilat*

hrū saṅhārāstra pamalĕs iraŋ krĕṣṇātmaja wawaŋ,
mwaŋ bāyw-ākās kadi hira dahat dṛĕṣṇyâmaluyakĕn,
kedĕṙ hrū saŋ magađapati denyâlaḥ maṅadu kās,
tĕmpuḥnyê saŋ magađapati kedĕṙ sāmaja nira*

tambis mātîka nrĕpati jarāsanđa n katuluyan,
yan tan đīrâtĕguḥ atuturêŋ rudrasmrĕti sira,
yekā ta hrū nira ta ya mahāśakti n lĕpasakĕn,
henak de saŋ narapati mahāđyānâṅlĕpasakĕn*

yatna wruḥ saŋ gada linĕpasan mĕṇḍĕk juga sira,
nyā ṅhrū bajrojwala walĕs irâtyantê katatakut,
rūpanya n pañcamuꝁa wipulâkās lwiṙ gunuŋ anak,
rĕñcĕm syuḥ denya gaja magađendrâgĕm kapisanan*

<prĕŧwītala>:94.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

lumumpat ika saŋ narendra magađāđirāja tumuluy,
sumambut irikaŋ gadâwĕsi mupuḥ ri saŋ gada sira,
siraŋ gada luput kunĕŋ raŧa nirêka śīṙṇna kapupuḥ,
gadâwĕsi muwaḥ sinambut ira yan tĕḍun sira wawaŋ*

rikā ta magađendra daṙppa mamupuḥ ri saŋ gada sira,
luput pwa sira saŋ gadêka pinupuḥ malĕs ta ya mupuḥ,
paḍâṅiriṅi cidra saŋ rwa masuwe siliḥ-palu sira,
maṅadwakĕn awū watĕk ratu tumon ri saŋ rwa malaga*

kacidra kapupuḥ lĕṅĕn magađarāja tañ jriḥ atahĕn,
wicitra mamalĕs ḍumaṇḍa ḍaḍa saŋ gadêka tumuluy,
pataṅgul ikanaŋ gadâtikĕl apaṙwwa kaṙwwa ri taṅan,
ya hetu nira saŋ rwa kapwa maṅalap krĕtāla wĕkasan*

mapālaga mapatrayudđa sira kapwa siṅlaṙ akalis,
siliḥ-praŋ asĕluṙ widagđa matakis ri paṅlaga nira,
Amoǥa magađendra yan kĕḍap i soway an kamadĕlön,
kasep kĕna gulū nirêŋ kṣaṇa pĕgat pĕjaḥ kapisanan*

<daṇḍaka>:95.1:1
⏑ ⏑ ⏑ | ⏑ ⏑ ⏑ | [– ⏑ –]×58 = 180

Aŧa ri pĕjaḥ iraŋ jarāsanđa māwrĕg watĕk ƀoma bĕntaṙ numānanya ƀagna n paḍâlaḥ rĕbaḥ kolaḥ-olaḥ winahwaḥ nanârĕs kawöswös kagöman minohan rinok tan pasāra n matiṅgal galaḥ paṇḍi gaṇḍinya lāwan ḍaḍapnya n parok tuṅgal aṅrimpĕd iŋ pekayođa n tibâṅaṅgal-aṅgal jumoṅkoŋ jumaṅkaḥ sukunya n lanā kedĕkan de ni rowaŋnya meḥ mātya yan patyakĕn tekanâṅganya maṅheṙ amoṙ iŋ śawâmet urip kāsihan yâmĕgöŋ prāṇa maṅlimbaŋ iŋ rāḥ kumambaŋ kahilyan śawâmoǥa mārambakan komba-kāmbaḥ ya de niŋ liman saŋ watĕk wrĕṣṇiwīrâṅusī saŋ watĕk ƀūmija,

{daṇḍaka}:95.1:2
⏑ ⏑ ⏑ | ⏑ ⏑ ⏑ | [– ⏑ –]×59 = 183

gaja raŧa mari wrĕg lĕgĕg māṇḍĕg-aṇḍĕg hanâṅrĕgrĕg opĕk pĕpĕk yan sĕsĕk de ni waṅkay nikaŋ sāmaja mwaŋ raŧa syuḥ rĕmök lwiṙ gunuŋ sĕṅkan ewĕḥ sukĕt duṙgga niŋ papraṅan priṅga maṅde lĕmĕḥ niŋ balâṅel sumĕṅkâpitowin bayê kadga niŋ māti tīkṣṇa n karĕsrĕs katon tulya suṅgâ pipit kākrĕcĕk yan kasaṇḍuŋ dudū tâṅĕne jöŋ hanan trus tugĕl maṅrĕpêkaŋ kĕna mwaŋ hanâṅlaḥ mulū twasnya saṅkeŋ ḍaḍanya n kĕnêŋ ƀindiwālô-mulûsus nikêkaŋ kasambit wĕtĕŋnyê luṅid niŋ lipuŋ tīkṣṇa makweḥ piraŋ lakṣa kedĕk tĕkap niŋ gajaḥ syandana mwaŋ kudâṅlūd maṅambaḥ wuwuḥ niŋ pĕjaḥ len tinon,

{daṇḍaka}:95.1:3
⏑ ⏑ ⏑ | ⏑ ⏑ ⏑ | [– ⏑ –]×58 = 180

kawĕlas-arĕp ikaŋ tinūt niŋ lawanya n katon kokalañ jĕmpariŋ koñakan riŋ tuhuk pinraŋ iŋ candrahāsâmibab saṇḍaṅanya n manaṇḍaŋ mrukuṅkuŋ ri lampaḥ nikâṅuṅgut-uṅgut lanâṅuṇḍuk-uṇḍuk dinūk riŋ tuhuk len ikaŋ trus kĕnêŋ tomara mwaŋ winūk pinraŋ amriḥ-mriḥ iŋ jīwitanya n palaywan kalakwan katuṇḍuŋ kahaṇḍĕm katiṇḍĕs kalaṇḍĕs matiṇḍiḥ matimbun matumpuk matambak tuluŋnyā sinambyā manambyânaṅis tan hanâsiḥ tumoliḥ gatinya n tĕkêka lawanya n parĕŋ yâparö māri mādrĕs larinyâlarâriñ-ca-riñcuŋ ri pañcuṙ ni rāḥnya n kucuṙ kāraṇanya n paṅohan humuŋ,

{daṇḍaka}:95.1:4
⏑ ⏑ ⏑ | ⏑ ⏑ ⏑ | [– ⏑ –]×57 = 177

taku-takutĕn ikaŋ watĕk rākṣasa mwaŋ watĕk yakṣa lāwan piśācâduluṙ nāgaśeṣâlaḥ oliḥ larâlök lanā lwiṙnya maṅboṅlwat alwâmbĕk-ambĕk kaninya n lanâṅĕmbak-ĕmbak mibab yan babak len ri lambuŋ nikâṅambĕk-ambĕk tĕkêŋ ambĕkanya n tan imbā taṅanyânukup tañ cukup tan kacumpwan kacuk-cak ta rāḥnya n lumuñcat lumiñcak tumindak tĕkap niŋ hawan luṅka-luṅka n hibĕk waṅkay iŋ tuṅgaṅan kāraṇanya n paḍâṅĕṅgaḥ-ĕṅgaḥ masambat bapa mwaŋ bibi mwaŋ ri putranya putrīnya maṅkin ta yâṅĕmbiḥ-ĕmbiḥ tibā luḥnya mādrĕs tan ampĕt nimittanya maṅkin taṅisnyâṇḍahuŋ*

<daṇḍaka>:95.2:1
⏑ ⏑ ⏑ | ⏑ ⏑ ⏑ | [– ⏑ –]×47 = 147

kahala kawalayaḥ luyuk śeṣa niŋ māti muṅsiṙ pakuwwanya rewātakârampak iŋ pāṙśśwa len taŋ tibā riŋ juraŋ ƀrĕtya saŋ śrī jarāsanđa sāmpun pĕjaḥ kāsihan yânusup riŋ sukĕt mwaŋ guhênuṅsi nistanya tan mātya de niŋ watĕk yādawânūt suđīrātarêkânujaḥ riŋ tuhuk mamraŋ iŋ ƀindiwālâma-naḥ tan pĕgat hrūnya kontānya tan pāntarâtĕmpuḥ aṅde takutnya ŋ watĕk ƀoma yekârĕbut māṙgga ri priṅga sĕṅkan sĕsök sök siliḥ-tiṇḍiḥ aṅrĕs manaḥ niŋ tumon yênusi,

{daṇḍaka}:95.2:3
⏑ ⏑ ⏑ | ⏑ ⏑ ⏑ | [– ⏑ –]×48 = 150

Agarawalan ikaŋ watĕk dꜽtya muṅgwiŋ kudâtuṅgw-i saŋ ƀoma kagyat ḍĕṅö hūŋ nikaŋ wrĕṣṇiyođâṅuhuḥ kātara lwiṙ gĕrĕḥ niŋ catussāgarê kāla niŋ bāyusaṅhāra yekâmaṅun krođa niŋ dꜽtyasaṅǥâṅadĕg sāyuđa n ton ikaŋ cedisenâlayū mwaŋ jarāsanđasenā lawan kaṙṇnasenâduluṙ tan panāŧâpitowin tikâmājaṙ i śrī mahādꜽtyarājā tĕlas māti saŋ mitra katrīṇi yekā n kabāṅan tikâwak nirâsĕṅhit iŋ wrĕṣṇiwīrânđakâtyanta muntab panas niŋ hati,

{daṇḍaka}:95.2:4
⏑ ⏑ ⏑ | ⏑ ⏑ ⏑ | [– ⏑ –]×50 = 156

karaṇa saŋ asurāđipânuṅgaŋ iŋ puṣpakā yômasö mwaŋ tikaŋ dꜽtya-saṅǥâmanek wāhananyâṅrĕgĕp sañjatanyâṅlayaŋ riŋ laṅit kabwaṅan meǥa de ny-aṅin iŋ wāhanâdrĕs katon lwiṙ ǥanêŋ māǥamāsâtri ǥora n gumĕntĕṙ suraknyê ruhuṙ lwiṙ nikā meǥanādêka tambis pĕtĕŋ ṅganya tan wwantĕna ŋ ƀūṣaṇa mwaŋ warāstrâprameyapraƀā ƀāswarânekarūpâkilat mwaŋ larap niŋ krĕtālâtitīkṣṇa n krĕbĕt niŋ đwajanyâhulap māsnya tan papramāṇê ruhuṙ lwiṙnya tāraṅganê kāla niŋ mađyarātrîŋ sarāt,

{daṇḍaka}:95.2:2
⏑ ⏑ ⏑ | ⏑ ⏑ ⏑ | [– ⏑ –]×50 = 156

kala-kala hulap iŋ wiyat ṅ-āmarāśatrunāŧêŋ wimānâsigā ṅkâṅadĕg niṙƀayê śabda niŋ wrĕṣṇiwīrânđakâsampay iŋ rākṣasâpan mahāśakti gamƀīrawīṙyya n watĕk praŋ krĕtākrĕtya riŋ yudđakāṙyyâđikārêŋ kaśūran kađīran lanâkīṙtti ṅūnîŋ raṇâsiŋ musuḥ de nikârĕs dumeḥ göŋnya hĕṅkāra saŋ ƀoma ƀaṅgâṅgakārâṅgĕgö kāƀimānan mahā niṙƀayê saŋ watĕk wrĕṣṇi hamham sirâśatru saŋ hyaŋ mahendrâpĕs opĕk dinon tan pasārêka kāṅĕn tĕkap saŋ mahādānawâmbĕknya siṅhākrĕti*

<daṇḍaka>:95.3:1
⏑ ⏑ ⏑ | ⏑ ⏑ ⏑ | [– ⏑ –]×60 = 186

paṅamaḥ-amaḥ ikaŋ watĕk dꜽtyayođâṅlayaŋ sañjatanyâ hulap lwiṙ hĕlaŋ yan tĕkâmraŋ mamaṇḍĕm śiraḥ niŋ mahāwīra śatrunya meww-īwu yekā n pamaṇḍĕmnya riŋ wrĕṣṇiwīrâgrayođa pwa taŋ dꜽtya tökânikĕp tuṅgaṅan mwaŋ gajaḥ syandanâsiŋ kasambut panimbat nikê saŋ yaduƀrĕtya len rākṣasâṅambaḥ iŋ waṅkay iŋ wīra len taŋ manĕmpal manampil pupū hasta paṅduk nikā mwaŋ panĕmpuḥ nikâṅgyat sakeŋ byoma rodrâkaluŋ twas paḍâbāŋ ḍaḍanyâsawit wuṅsilan limpa sāmpun rinantay nikê hasta maṅkin karĕsrĕs mĕlĕs rāḥ nikâwaṙṇna kĕmbaŋ riŋ ākāśa maƀrâsawaŋ meǥa riŋ kālasanđyâmiraḥ,

{daṇḍaka}:95.3:2
⏑ ⏑ ⏑ | ⏑ ⏑ ⏑ | [– ⏑ –]×56 = 174

Aṅamuk ika waneḥ paṅan waṅkay iŋ wīra mattâṅinum rāḥ warĕg kādƀutâƀerawâkrak gumantyâwĕrö yan pamuṅgĕl gulū niŋ lawan doyan aṅlaṅga rāḥ niŋ trinādîŋ huwus mātya yâtyanta ǥorâpan akweḥ dudū taŋ haneŋ ƀūmi ƀūtâṅgakārânĕpaḥ maṅsa maṅsö masĕṅhit sumambut musuḥnyêkapi ndān tujaḥ deñcacaḥ cūṙṇna saŋsāra denya n kĕna ndan pirul dan kumis len ikaŋ dꜽtya mohâṅamūk dan dinūk dan gutuk riŋ watu ndan pupuḥ den wunuḥ len tinalyan rinantaynya pan den dudut denya kady-âmatĕk den wawêŋ ambarâgantuṅan denya tan māti kapwânaṅis,

{daṇḍaka}:95.3:3
⏑ ⏑ ⏑ | ⏑ ⏑ ⏑ | [– ⏑ –]×51 = 159

yadukulabala tañ jriḥ alwaŋ malĕs maṅlwaṅîŋ rākṣasâneka tekaŋ pĕjaḥ len ikaŋ ndan gutuk riŋ cĕṅĕl mwaŋ pupū ndan tĕṅaḥ riŋ lĕṅĕn kaṙwwa ḍaṇḍa n ḍumaṇḍa ŋ watĕk dānawânidra māmraŋ maṅontā n kinontā siliḥ-duk siliḥ-sob siliḥ-cĕṅkaḥ akral tanorâharĕp munduṙ alwat paḍâlwat hanâm-waḥ tikā tan patĕṇḍas kawanđanya kapwâtaruŋ leñ cĕṅĕlnyâsahut riŋ lĕmaḥ rodra lambe nikâbāŋ mibĕk rāḥ piraŋ lakṣa taŋ wīra maṅkâdƀutâwak mahāƀūta rūpanya sākṣāt prawīrôttamâtyanta rodrâdƀutâṅiṇḍarat,

{daṇḍaka}:95.3:3
⏑ ⏑ ⏑ | ⏑ ⏑ ⏑ | [– ⏑ –]×58 = 180

śawa makatĕlĕbuk tibā paṅharĕp niŋ watĕk dꜽtya maṅsö ri saŋ wrĕṣṇiyođā tatan dwa ŋ raŧa syuḥ rĕmĕk de ni tĕmpuḥ ni waṅkay nikaŋ sāmajâpan sawaŋ waṙṣa śꜽlânanâdrĕs tibā riŋ watĕk yādawâwrĕg sĕḍĕŋ duṙbalâkweḥ pĕjaḥ de ni kontā n linesan ḍawuḥnyâwuwuḥ śūla dukduk lawan samby-aṅembuḥ manaḥnya ŋ watĕk rākṣasêŋ ƀūtalâmūk-winūk mamraŋ aṅrok-rinok rodra tekaŋ mulûsusnya denyâṅdudut yeka baṇḍut nikeŋ rowaŋ adwandwayudđâmurĕk yan kabaṇḍut siliḥ-kris siliḥ-māti kâṙwwêŋ raṇāŋ-gêka moǥa n sinuṅsuŋ niŋ apsary-arūm tuṅgalan ndan rĕbut śīǥra māmprĕp muwaḥ*

<śāṙddūlawikrīdita>:96.
– – –|⏑ ⏑ –| ⏑ – ⏑| ⏑ ⏑ –| – – ⏑| – – ⏑| ⏓ = 19

kālanya n marurĕk tikaŋ praŋ asuwe malwaŋ lĕwiḥ sāyuta,
yekā n konduṙ ikaŋ watĕk yadubalâkweḥ māti de niŋ panaḥ,
saŋsārā marikā n sinambut ikanaŋ dꜽtyâtĕhĕṙ maṅlayaŋ,
rĕmpū syuḥ tinibākĕn iŋ watu rĕmök mwaŋ tĕṇḍas iŋ tuṅgaṅan*

mwaŋ tekaŋ magajaḥ sinambut apuyĕŋ lāwan gajaḥnyênuyĕŋ,
ṅkānê rowaŋ ikā n winantiṅakĕn iŋ dꜽtya n pagantyâṅalap,
mātī wwaŋ tikanaŋ pamantiŋ an arok taṇḍasnya sāmpun rĕmök,
rĕñcĕm tekaŋ anuṅgaŋ osyan inadunyê rĕṅga niŋ sāmaja*

sakweḥ niŋ bala dꜽtya rodra maṅalap dantînadunyêŋ laṅit,
saṅkĕp ƀāwa nikâkaruŋ-karuṅan anyat taŋ  maṅadwâ walaŋ,
lāwan taŋ kadi minda de nika maṅadw-î tampuḥ iŋ sāmaja,
māti mwaŋ gaja paṅgutuk nika ri saŋ yadw-ârĕmuk siŋ kĕna*

Akweḥ saŋ yadu māti denya katibān lāwan raŧa syuḥ rĕmök,
maṅkin māwrĕg i wuntat awri malayū yan ton sahab niŋ musuḥ,
rĕmpak byūha nirêkanaŋ makarawaktrâpan supitnyâradin,
ratw-âbāp mati tan pasāra kawĕnaŋ de niŋ watĕk dānawa*

saŋ rukmâṙjjuna sāmba satyaka suđīrâṅheṙ đanuḥ ywênayat,
śīǥra hrū nira yaṙ lĕpas paḍa parĕŋ moliḥ musuḥ rākṣasa,
Alwaŋ sewu nĕmaŋ puluḥ pisan ikaŋ dꜽtyâṅlayaŋ riŋ laṅit,
wāhw-âraŋ ri gĕlis niraŋ pat amanaḥ teja hyaŋ aṙkkânĕlat*

maṅkin tâlwaŋ anekadānawa pĕjaḥ mwaŋ wāhananya n tibā,
rowaŋnya n katibān rihĕk hana tikĕl jeṅkel dudū taŋ pĕñĕt,
towin satyaka sāmba maṅlawan ikaŋ dꜽtyâhawan riŋ lĕmaḥ,
hetunyâlwaŋ aneka lakṣa niyuta pwa ŋ dꜽtya len rākṣasa*

maṇḍĕg taŋ yaduyođa māri malayū malwī waneḥ riŋ raṇa,
yekâṅsö nika saŋ mahodara manuṅgaŋ riŋ liman syandana,
saŋ rukmā dinunuŋnya śīǥra kumucup tan paṅgalĕŋ sāhasa,
krūranya n pamutĕṙ gadā nika satal göŋnyâṅĕpöṙ yan katon*

tandaŋnya n pamupuḥ raŧa nrĕpati rukma syuḥ tĕkêŋ sāraŧi,
saŋ rukma n tumuluy lumumpat aṅunus patrĕm si tīkṣṇapraƀā,
Aṅsö niŋ liman iŋ mahodara kasep kapraŋ gaḍiŋnyâpasaḥ,
maṅkin krođa mahodarâmurĕkakĕn hastinya pan den wĕlĕg*

muṅgwī hasti nikâtriśūla maluṅid paṅduknya sāmpun lĕpas,
trus limpad hati saŋ narāđipati rukmā denya tan kāwaran,
mahyā rākṣasa yan paṅadwakĕn awū taŋ dꜽtya saṅkeŋ laṅit,
hetunya n sumahab muwaḥ paḍa masö muṅsī surendrātmaja*

wadwānya ŋ bala rākṣasêka makapaṅhañjuṙ nikâṅĕmbuli,
hamham budđi nikā n tumon kanin iraŋ pāṙŧâtĕṅaḥ tan bisa,
liŋnyâṅhel tuwi yan kanin wuwus ikā sambyâṅasut sāhasa,
kontā tomara sañjatanya lumĕpas bāṇanya tan pāntara*

saŋ pāṙŧa n rinĕbut pĕnuḥ panaḥ irêŋ ākāśa digmaṇḍala,
sakweḥ ny-āyuđa niŋ musuḥ kapalupuy puṅgĕl kawaṅsul waneḥ,
tātan pāntara de nirâṅlĕpasakĕn hrū śakti kapwâṅĕne,
đwasta ŋ rākṣasa siŋ masö kĕna tugĕl tĕṇḍasnya sāmpun tibā*

Anyāt rākṣasa dꜽtya tan pasuku len bāhunya sāmpun hilaŋ,
len taŋ kukṣi nikā pĕgat hana bĕlaḥ twasnyâpasaḥ riŋ ḍaḍa,
sākṣāt waṙṣa taŋ antra limpa ruđiranya ŋ papraṅan kādƀuta,
Awwaḥ mastaka yâgĕlaṙ kunapa niŋ dꜽtyā tibâgĕnturan*

maṅsö saŋ narakê saŋ aṙjjuna manuṅgaŋ riŋ wimānâkilā,
śīǥrâpan prihawak makoliha hurip saŋ pāṙŧa nā liŋ nira,
tandaŋ saŋ nrĕpaputra sāmba mamupuḥ lambuŋ nikaŋ puṣpaka,
pok rĕg ǥoŋ đwani niŋ wimāna pinupuḥ de saŋ narendrātmaja*

rĕg rĕg kāṇḍĕg ikaŋ wimāna makihū lambuŋ nikâpan tikĕl,
tambis kedĕṙ ikāna sinrĕŋ inusiṙ de jambawatyātmaja,
molaḥ saŋ narakê punuknya kaguliŋ kāntĕp tibā riŋ lĕmaḥ,
śīǥrâwuṅw-aṅalap gadā nira satal rodrâṅalimpuŋ katon*

tandaŋ saŋ kṣitijê narendratanaya krođâṅuhuḥ kātara,
Ꜽ koŋ nīca lihat wĕkasmu n ahurip yekîŋ gadā yatna ko,
nāhan liŋ nira tan dwa yaṙ pupuhakĕn tekaŋ gadā ƀīṣaṇa,
yekā n māti lawan si dāruki parĕŋ saŋ sāmba riŋ sakṣaṇa*

sāmpun māti narendraputra tumuluy saŋ pāṙŧa maṅsö sira,
krođê saŋ narakâṅayat laras ikaŋ gāṇḍewa pūṙwwâwĕlū,
hrū śakty-âkas agöŋ mayomaya lĕpas de saŋ surendrātmaja,
tampuḥnya n paṅĕne wimāna gumuruḥ sākṣāt garantaŋ humuŋ*

rĕmpak rĕṅga nikaŋ wimāna pinanaḥ kārun tikĕl mwaŋ đwaja,
sāmpun śīṙṇna pĕgat maṇiknya katibā maṅlaḥ rikaŋ ƀūtala,
maṅkin krođa mahīsutâdrĕs umasö muṅsî surendrātmaja,
puṅgĕl taŋ kapiketu kādrĕsan aṅin de niŋ wimāna n tĕḍun*

lāwan bahni mijil saṅke taṅan iraŋ ƀomâtirodra n kutug,
lwiṙ đūma n sumarambaḥ iŋ raṇatalâtyantêŋ karĕsrĕs katon,
sākṣātnya n waḍawānalâṅalad-alad hagyâmaṅan ywêŋ lĕmaḥ,
maṅkin wrĕdđa tĕkâṅgĕsöŋ raŧa niraŋ pāṇḍwātmajê sakṣaṇa*

saŋ pāṙŧêka tatan wikāra maṅayat gāṇḍewa đīrâṅadĕg,
ṅkā n brahmāstraśarāgni de nira lĕpas tīkṣṇâgra riŋ ƀīṣaṇa,
himpĕṙ sūṙyya ri kāla niŋ pralaya tejanyâpanas kātara,
śabdanyêŋ gaganāntarāla kumupak sākṣāt gĕlap sāyuta*

tampuḥnyêŋ ḍaḍa saŋ mahīja kumĕtug limpad tanĕmnyâdalĕm,
mūṙcꞓā saŋ narakâsakit sira tibâlĕṇḍö rikaŋ puṣpaka,
ndātan māti sira n hana ŋ wijayamālāpuṣpa saṅkeŋ ibu,
nāhan hetu nirâṅliliṙ dawut ikaŋ hrū śakty-ataṅgal muwaḥ*

tapwan māri hilī nikaŋ ruđira maṅsö dꜽtya mahyuñ jaya,
yekā n sambut ikaŋ lipuŋ makaṅaran sy-âmoǥa tīkṣṇôjwala,
tejanya n pinutĕṙ pĕnuḥ kilat ikā jyotṣṇâduluṙ waṅkawa,
bāyw-âdrĕs kumusuḥ lawañ jalada kedĕṙ ǥūṙṇnitâgĕnturan*

sampunya n lumĕpas ndatan dwa maṅĕne trus twas niraŋ ꝑalguṇa,
mahyā taŋ bala dꜽtya dānawa humuŋ mwaŋ rākṣasâṅadwakĕn,
saŋ ƀomāsura mantuk iŋ kuwu muwaḥ mwaŋ ƀrĕtyaśeṣâṅiriŋ,
byātītan tinuluŋ kaśakti nira hetunya n hilaŋ taŋ lara*

<wikrĕti>:97.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

kunaŋ saŋ amarendraputra lumaḥ iŋ raṇa kasihan irâgilaŋ-gilaŋ,
hibĕk ruđira taŋ ḍaḍa drawa tĕkeŋ muꝁa makuṭa kabeḥ kasĕmburan,
lawan paṭa nirâmiraḥ kadi rinaṇḍi rumakĕt iy awak nirômĕlĕs,
tĕkeŋ kawaca hīrabajra kadi tâtĕmaha pawal apan katon abāŋ*

lĕyĕp ni mata saŋ đanañjaya sawaŋ rawi katawĕṅan iŋ lamad-lamad,
Ikaŋ gĕluŋ asāk mĕlĕs karuđiran kadi jalada rinĕṅga riŋ kilat,
halĕp ni muꝁa nispraƀâsĕmu kucĕm kadi ta laṅit i kāla niŋ damar,
Aśeṣa manis iŋ matâsĕmu guladrawa raḥ ira ri tuṅtuŋ iŋ halis*

<mālāwādi>:98.
⏑⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 27

I pĕjaḥ saŋ aṙjjuna humuŋ tikaŋ ƀuwana ǥūṙṇnita ŋ jalađi mombakan mawalikan,
kumĕtug tikaŋ widik awaṅkawâsaliwĕran taṭitnya tan arĕn gĕlap masahuran,
gumiwaŋ mahītala śilâdri kampita rubuḥ pucaknya humabĕt rĕbaḥ tahĕn ikā,
hyaŋ anantaƀoga calitāgra hogaḥ asuwe đumāraṇa ri polaḥ i kṣititala*

kapĕgan katonan ikanaŋ jagattri pĕpĕk iŋ lĕbū tĕka lawan hudan hawu mĕlĕk,
tuwi tan pateja ri surup ƀaṭāra rawi diṅmuꝁâmrĕm akucĕm wirūpa mawĕnĕs,
panaṅis nikaŋ gĕrĕḥ asaṅǥanî jalađi tan papāntara humuŋ swaranya gumuruḥ,
kĕtĕṙ iŋ patĕṙ tan arĕn iŋ digantara karĕṅw-awaṙṇna sĕsĕgĕn lanâṅisĕk-isĕk*

<waṅśasŧa>:99.
⏑ – ⏑| – – ⏑| ⏑ – ⏑| – ⏑ ⏓ = 12

Atītanĕn saŋ nrĕpaputra ꝑalguṇa,
kunaŋ watĕk yādawaśeṣa duṙbala,
paḍâlarâśā kawĕkas wimūṙcꞓita,
pĕtĕŋ nikaŋ twas kadi riŋ tĕṅaḥ wĕṅi*

wirāṭarāja drupadâtiduhꝁita,
ra somadatta prihatin sirâputĕk,
ri taṇ ḍatĕŋ ƀūpati keśawêŋ raṇa,
na hetu niŋ motus amĕṅyakĕn laku*

kunaŋ ta saŋ śrī harimūṙttiƀūpati,
tĕlas mamūjê labuhan mahāyati,
Umaṅkat āgyā ḍatĕṅâhawan kulĕm,
haneŋ hawan mwaŋ sira saŋ halāyuđa*

tatas tikaŋ rātri mawā ta sakṣaṇa,
ḍatĕŋ ta konkonan iraŋ watĕk ratu,
wawaŋ manĕmbaḥ ri siraŋ halāyuđa,
lawan ri saŋ śrī harimūṙttiƀūpati*

paḍâwaraḥ ywê gati saŋ đanañjaya,
ya hetu saŋ śrī nrĕpa keśawâlaris,
tan antyakĕn sampuna niŋ waraḥ sira,
tuhun drĕs iŋ lampaḥ irâhawan raŧa*

samaṅkanêkaŋ bala dꜽtya rākṣasa,
wawaŋ sumuṅsuŋ lumagê nareśwara,
pĕnuḥ ta dꜽtyêŋ gaganāntarâtĕtĕl,
tĕkeŋ lĕmaḥ sök hibĕkan balâsura*

larap nikaŋ kañcana ratna ƀūṣana,
lawan kĕñaṙ niŋ kawacâyuđâkilat,
liman lawan syandana wāji wāhana,
Amānuṣâtyanta halĕpnya ƀāswara*

katon sakeŋ doḥ pwa ya de nareśwara,
rĕpatnya tindaknya maṅuṇḍa sañjata,
sihuŋ nikâkās maluṅid paḍâsalit,
matanya malwâdƀuta kātarôjwala*

masö ta saŋ śrī nrĕpa krĕṣṇa sāhasa,
lawan sira śrī baladewa sāyuđa,
Ikaŋ watĕk dꜽtya haneŋ naƀastala,
cinakra niśśeṣa tĕkap janāṙddana*

śawanya himpĕṙ hudan adrĕs adƀuta,
haṅinya tan pāntara wagyut ujwala,
gĕlap ni śabdanya humuŋ tĕkeŋ lĕmaḥ,
gajāśwa tulya wwaḥ ikâsusun tibā*

Ikaŋ watĕk dꜽtya haneŋ mahītala,
ya tênasö ƀrĕtya narendra keśawa,
raŧanya makweḥ saha pādarakṣaka,
rinoknya wadwā baladewa riŋ gajaḥ*

nanā ta wadwā baladewa kāmbulan,
rikā n tumandaŋ tumuluy halāyuđa,
saha krĕp iŋ sāmaja wrĕdđawāhana,
tĕkâmupuḥ riŋ muśalāstra sāhasa*

Aneka ta lwaŋ nikanaŋ balâsura,
dudū tikaŋ māti cinakra tan pira,
śawanya tulyâṅkura sāk amaṙwwata,
hilī ni rāḥnyâdrĕs awaṙṇna wāḥ gunuŋ*

rikā n masö saŋ mapatiḥ mahodara,
manuṅgaŋ iŋ syandana sāmajâgalak,
sahab ni wadwānya paḍâgajaḥ kabeḥ,
Asĕṅhit aṅduk mamanaḥ maṅĕmbuli*

pĕtĕŋ pĕpĕt ƀrĕtya nikaŋ mahodara,
riwut katonanya sahâđwajâhirĕŋ,
sawaŋ rawi śrī baladewa kāmbulan,
mahāpraƀāwa n pamupuḥ balâsura*

marĕn kuniŋ waṙṇna niraŋ halāyuđa,
tĕkap ni rāḥ niŋ ripu māti de nira,
tĕkeŋ halu mwaŋ wuluku pwa yâmiraḥ,
lawan raŧâwaṙṇna hañaṙ cināraṇa*

parĕŋ pamūk niŋ balawīra sök sĕsök,
paḍâhawan wāhana sāha sāmaja,
Alaḥ tikaŋ rākṣasa pādarakṣaka,
rinok minohan linawan siliḥ-sĕsĕb*

mahodarâsĕṅhit i saŋ halāyuđa,
tumandaŋ amraŋ baḍamanya pāt ḍĕpa,
tinaṅkis iŋ laṅgala de halāyuđa,
sinep dinuk riŋ halu ǥora yan tibā*

tĕlas pĕjaḥ saŋ mapatiḥ mahodara,
masö tikaŋ dꜽtya muwaḥ maṅĕmbuli,
narendra krĕṣṇêka winūknya sāhasa,
pĕnuḥ tikaŋ ƀūmi tĕkeŋ naƀastala*

praƀāswarâtyanta halĕpnya riŋ laṅit,
dukūla wastranya waneḥ praƀâsinaŋ,
maṇik nikâƀrā kawacanya kañcana,
kadi pwa wintaŋ yan i kāla niŋ tilĕm*

lĕpas ni kontānya panaḥnya tan pĕgat,
Aneka denyâṅhudanî warāyuđa,
hanan harĕp mamraŋ amoǥa yan katon,
wulatnya meṅas tumuluy maliṇḍuṅan*

masö ta saŋ śrī nrĕpa keśawêŋ musuḥ,
mañakra tan pāntara riŋ balâsura,
Ikaŋ watĕk rākṣasa dꜽtya dānawa,
kadi pwa yênuṇḍuḥ abāp tibêŋ lĕmaḥ*

hanan tugĕl tūṙnya wĕtĕŋnya len gulū,
ri bāhu sĕmpal sasisiḥ lawañ cĕṅĕl,
hanan śiwak paṙwwa parĕŋ tibâpisan,
waneḥ sawaŋ rumbaḥ abāŋ kasamburat*

huwus hilaŋ taŋ bala dꜽtya riŋ laṅit,
tuluy lumampaḥ naranāŧa keśawa,
lawan tika śrī baladewa hop glisan,
tĕkap nirâgyā mulatê saŋ aṙjjuna*

<Upendrabajra>:100.
⏑ – ⏑| – – ⏑| ⏑ – ⏑| – ⏓ = 11

katon taŋ utpāta riwut praduṙgga,
kĕtug nikaŋ loṙ kidul iŋ digānta,
samaṅkana ŋ dāruki yan paśabda,
ri pāduka śrī nrĕpa padmanāƀa*

narāṙyya santabya patik narendra,
mucap mahotpāta ḍatĕŋ rikeŋ rāt,
ndatan sakeŋ ƀīta kĕta ŋ maśabda,
ri pamriha śrī naranāŧa donya*

kunĕŋ patik śrī naranāŧa hopĕn,
mucap kaśaktin prĕŧiwīsutêŋ rāt,
Ikaŋ wimānâtiśayêŋ praƀāwa,
nimitta saŋ ƀoma jayêŋ triloka*

wwayêkahĕn śꜽla maṇik nirâgöŋ,
makambaṅan riŋ gaganāntarāla,
hĕlaṙ nikā n tulya sayojanâlwā,
ya tôṅgwan iŋ strī tawan aprameya*

kunaŋ pratijñā nira saŋ mahīja,
tatan pamuktya ŋ wararājakanyā,
ya tan huwus rakwa jayêŋ narendra,
kađīran iŋ ƀoma duwĕg wiwākṣan*

hanêka kĕmbaŋ wijayêka rakwa,
paweḥ ƀaṭārī prĕŧiwî mahīja,
yadin paratrā kṣitijê raṇāṅga,
ya tan hilaŋ kĕmbaŋ ikâhurip ya*

ya têkahĕn keṅĕta saŋ narendra,
wiwākṣitan dāya niŋ aṅlagāna,
nahan liŋ iŋ dāruki saprayatna,
Umođa saŋ śrī nrĕpa padmanāƀa*

ḍatĕŋ ta saŋ nāŧa rikaŋ pakuwwan,
rikā n kapaṅguḥ yadu-wrĕṣṇi māti,
kunaŋ pwa saŋ satyaka duhꝁa moruk,
marĕk ri saŋ ƀūpati śīǥra mojar*

sirâwaraḥ ry-uṅgwan iraŋ kirīṭi,
wawaŋ matanduk tumuluy narendra,
katon ta saŋ pāṙŧa rujit kĕnêŋ hrū,
lawan tikaŋ twas tarawaŋ kĕnêŋ duk*

samaṅkana śrī nrĕpa padmanāƀa,
mĕkul ri saŋ pāṙŧa nĕhĕṙ masambat,
hariṅku tiṅhal ri si krĕṣṇa pāpa,
tatan wĕnaŋ rakṣaka niŋ swawaṙgga*

nihan kitântĕn pĕjaḥ iŋ raṇāṅga,
ṅhulun Ikā hetu niki n tatan len,
Asiḥta ri ṅwaŋ karaṇanta māmriḥ,
lukan pwa yan māti lĕwĕs laraṅku*

<prĕŧwītala>:101.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – –| ⏑ ⏓ = 17

nahan wuwus ira n musap muꝁa ni saŋ narendrātmaja,
đanañjaya sirâtahĕn mulati saŋ narendrânaṅis,
ndatan mara hilaŋ tĕmĕn kĕtĕ-kĕtĕg nirê sakṣaṇa,
parĕŋ mwaŋ i hilaŋ ni citta naranāŧa krĕṣṇâlara*

sĕḍĕŋ nrĕpati krĕṣṇa mūṙcꞓita ḍatĕŋ siraŋ durwaśa,
wawaŋ praṇata saŋ narāṙyya maṅusap ri jöŋ saŋ yati,
samaṅkana mahāṙṣi yan paṅupasāntwa saŋ ƀūpati,
wuwus nira krĕtāṙŧađaṙmma pitutuṙ waraḥ siḥ tĕmĕn*

narendra diwasa ŋ wimūṙcꞓita puriḥ nikaŋ wwaŋ pĕjaḥ,
wruhanta rikanaŋ carācara ninitya tekā kabeḥ,
ƀaṭāra tumitaḥ ta haywa ta kita pramādêrikā,
Ikaŋ pati wiśeṣamāṙgga marikā n gatinya n hana*

kalīṅan ika haywa saŋ praƀu wimoha de niŋ lara,
tamomaya dahat manaḥ tatan ulaḥ niŋ aṅrakṣa rāt,
rajahsahitasatwabudđi rikanā gĕgön de haji,
ꝑalanya ya wĕnaŋ sumidđakĕna kāṙyya saŋ ƀūpati*

kunaŋ pwa haji don mamî kita nihan hanânugraha,
paweha ri narendra maṅhuripanêrikā saŋ pĕjaḥ,
tuhun sasiki rakwa yôliha nikê saliŋ saŋ praƀu,
si sāmba karikā ya têki basudewa yan ꝑālguṇa*

ndya têku kaharĕpta haywa masuwe waraḥta ṅhulun,
nahan wacana saŋ mahāṙṣi sumahuṙ ta saŋ ƀūpati,
kĕnoḥ wacana saŋ mahāmuni pawehanânugraha,
kunaŋ pwa kadi kepwan i ṅhulun apan paḍâṅde wĕlas*

siḥ i ṅwaŋ akadaŋ ya kölakĕna de ranak saŋ yati,
đanañjaya huwus hanânak ipun uttamâṅgantyani,
narendra basudewa sāmpun atuhâwĕkâkweḥ tĕmĕn,
si sāmba pukulun sade nipun apan punaŋ wwaŋ sanak*

kunaŋ pwa ŋ amaṅun larê hati ranak mahaṙṣy-âwĕlas,
nrĕpa druma pĕjaḥ mamet śaraṇa ri ṅhulun kāsihan,
ya hetu niŋ aminta sanmata mahāṙṣi ri pwaṅkulun,
Anugrahana jīwitâhuripa de mahāpaṇḍita*

<mrĕdukomala>:102.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

nāhan śabda narendra krĕṣṇa sumahuṙ ta saŋ rĕṣiwara,
siṅgiḥ sāđu nareśwarâharĕp i đaṙmma saŋ mamawa rāt,
swasty-astu praƀu saŋ paṅāśrayana niŋ triloka tulusa,
niṙwiǥnâjayaśatru saŋ narapatîrikaŋ paƀaratan*

lāwan pājaran i ṅhulun ri haji haywa wismrĕti kita,
An sākṣāt naranāŧa wiṣṇu sakalātmakâparimita,
śaktintêka sake kasidđyan iy awakta tan hana waneḥ,
māyākāra tikaŋ śarīra paramāṙŧadewata kita*

nistanyan kita mānuṣākrĕti yayañ jayêŋ kṣitisuta,
Āpan siḥ mami hetu saŋ praƀu manĕmwa śakty-atiśaya,
yogâđyātmika sāđananta saha budđi sattwa mahĕniŋ,
Astu śrī naranāŧa sidđi sakala n pamaṅgiha yaśa*

sāmpun saŋ paramaṙṣi mājaṙ i narendra māsiḥ awĕlas,
Antaṙllīna sirêŋ kamantyan aṅadĕg ta saŋ narapati,
muṅgaḥ riŋ raŧa śīǥra maṅkat iniriŋ nikaŋ bala kabeḥ,
mwaŋ saŋ śrī baladewa satyaka tumūt hane wuri nira*

maṅkat saŋ naranāŧa krĕṣṇa rumĕṅö ta saŋ kṣitisuta,
sāmpun muṅgw-irikaŋ wimāna maṇipuṣpakâsiga sira,
maṅkat mwaŋ bala dꜽtya-dānawa sĕsök lakunya mariwĕg,
prāptêŋ papraṅan adƀuta ŋ bala humuŋ maraṅkit alaga*

tandaŋ śrī baladewa sāhasa mupuḥ mahāsurabala,
mwaŋ saŋ satyaka śālya len drupada saŋ wirāṭanrĕpati,
kapwâganti sirâmanaḥ karaṇa niŋ balâsura nanā,
Aṇḍĕḥ niŋ bala dꜽtya-dānawa malĕs ta yâmarawaśa*

henak taŋ praŋ arok siliḥ-sĕsĕb aneka wīra kawĕnaŋ,
paṅhrik niŋ kuda wāhana mwaŋ ika śabda niŋ kakuwuṅan,
yekā n lot karĕṅö lawan patakis iŋ gadâsriŋ apalu,
kontā tomara kakrĕcik saha kĕtug nikaŋ pamugari*

gĕṇḍiŋ goŋ gubaṙ apratiđwani sahasra ƀinna karĕṅö,
kālanya ŋ praŋ arok masö ta si nisunda dꜽtya pinatiḥ,
toḥ jīwâmrihakĕn ri saŋ naraka lāgy-akīṙtti riŋ ayun,
ndā hetunya kinon tĕkap saŋ asureśwarâmriḥ ayaśa*

maṅkat mwaŋ bala wāhananya sakasewu muꝁya winani,
muṅsî saŋ nrĕpa śālya sāhasa masiṅhanāda gumuruḥ,
wadwā saŋ nrĕpa śālya yatna mamanaḥ riŋ astra niśita,
meṅas taŋ paṅarĕp manoliḥ i wuri n panon lawan amūk*

goŋ goŋ goŋ muni goŋ nareśwara kumon swaƀrĕtya malaga,
Aṅkat niŋ gajawrĕnda tuṅgaṅan i wuntat iŋ raŧa tumūt,
kapwâtampuḥ arok tikaŋ bala siliḥ-praŋ osyan asuwe,
tan pāntê waratomarâṙdđa tumitiḥ sawaŋ hudan agöŋ*

sakweḥ niŋ bala saŋ nisunda n umasö mamūk tan atakut,
kontā kadga gadā tuhuk pinakasañjatanya sawaneḥ,
len tekâṅalaŋ iŋ śilā sakuruṅan ta ya n katihalaŋ,
dantī syandana tuṅgaṅan mati tĕkapnya tan hana bisa*

Awrĕg ƀrĕtya narendra madrapati tan pasāra wĕkasan,
nāhan hetu narendra yatna malagâṅayat laras agöŋ,
hrū bajrāśani śuṣka sewu lumĕpas pisan tĕka pira,
śīṙṇna syuḥ bala dꜽtya denya saha wāhananya kawĕnaŋ*

yekā n tandaŋ ikaŋ nisunda mamanaḥ ri saŋ narapati,
hrūnyâneka ya tâṅĕne đwaja narendra puṅgĕl apasaḥ,
lāwan sāraŧi māti denya kadrĕsan panaḥ narapati,
maṅkin sāhasa saŋ nisunda mamĕḍĕk mahâmarĕpĕki*

hetunya n paṅalap ri tomara nikā praƀāswara katon,
prāyanyâṅduk asep lĕṅĕnya pinanaḥ tĕkap narapati,
wāhw-ânambut ikaŋ kiwanya pinanaḥ muwaḥ rinuhunan,
sāmpun tĕṅgĕk ikā n pĕgat hulu nikâṅlayaŋ kadi hĕlaŋ*

Ambĕknyâpulihan ta lāwan ika saŋ narendra wĕkasan,
hetunya n tumĕḍun sakeŋ gagana göŋ swaranya karĕṅö,
wruḥ saŋ nāŧa mahā prayatna maṅalap swaḍaṇḍa tumuluy,
tampuḥnyêŋ śiraḥ iŋ nisunda kumĕpok muꝁanya pinupuḥ*

sāmpun māti nisunda maṅkin abutĕŋ ta saŋ kṣitisuta,
wwantĕn dꜽtya ṅaranya pañcajana śakti lāgi paṅalaḥ,
len saṅke rikanaŋ si pañcajana māti riŋ jalaniđi,
krūrâkral tahu tâṅlawan hyaŋ irikā n kinon apuliha*

muṅgwiŋ sāmaja pat gaḍiŋnya kadi paṙwwatâlaku-laku,
tandaŋnyê baladewa śūla rinĕgĕpnya kātara murub,
lāwan bahni murub sakeŋ mata nikā lanâlatu-latu,
śīṙṇnêkaŋ bala rohiṇīsuta gĕsĕŋ waneḥ kapanasan*

tandaŋ saŋ baladewa laṅgala minuṣṭi de nira masö,
muṅgwî syandana śīǥra yaṙ putĕrakĕn ta sañjata nira,
krūrâkrak maṅuhuḥ si pañcajana heṙ lihat jaga-jaga,
liŋnya n paṅduk aṅadwakĕn mati ya liŋnya yan panudiṅi*

yatna śrī baladewa yaṙ takisakĕn ta laṅgala nira,
puṅgĕl śūla nikā si pañcajana ƀagna kontal atĕhĕr,
nāhan hetu nikaŋ si pañcajana mĕtta maṅduk amuwaḥ,
tan poliḥ tinakis muwaḥ tikĕl apaṙwwa tan pajamuga*

Ambĕk niṙƀaya dꜽtya pañcajana mamrihâmulihana,
kagyat yan ginayuṙ gulūnya kapuliṙ pĕjaḥ kapisanan,
hetunyâwrĕg ikaŋ balâsura sahāya maṅkin alayū,
muṅsiṙ saŋ kṣitijâruhun-ruhunan atri māty-alulunan*

<Aparāntikā>:103.
⏑ ⏑ –| – ⏑ ⏑| – ⏑ –| ⏑ ⏓ = 11

si hayagrīwa wawaŋ ta yâpuliḥ,
tan aṅiṣṭî paṅutus mahīsuta,
ri harĕpnyâṅrahatāna riŋ tuhan,
karaṇanya n prihawak ta yômasö*

kadunuŋ satyaka de nikômasö,
pinanaḥnyêŋ śara bāṇa sāyaka,
mamalĕs pwā mamanaḥ ta satyaka,
śarasampāta lĕwiḥ panaḥ nira*

katulak bāṇa nikâsurāđipa,
hana kedĕṙ kawaluy waneḥ puhĕr,
si hayagrīwa makin magöŋ galak,
Umalap hrūnya sutīkṣṇa śaktiman*

tinujunyêka gulū ni satyaka,
patitisnyâmatitis tĕlas katon,
lumĕpas hrūnya sĕḍĕŋ haneŋ laṅit,
sinawat de ni panaḥ ni satyaka*

Irikā satyaka sāhasâmalĕs,
mamanaḥ riŋ niśitāṙdđacandrama,
si hayagrīwa gulū nikâpĕgat,
lumaḥ iŋ syandana kaṙwwa sāraŧi*

<Aśwalalita>:104.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 23

ri pĕjaḥ ikā n hanêky-asuradānawâpuliḥ anuṅgaŋ iŋ raŧa magöŋ,
ṅaran ika tāra lāgi paṅalaḥ watĕk hyaŋ ika ṅūni riŋ daṅu-daṅū,
saha bala yeka tan dwa tumitiḥ lumiṇḍiḥ irikaŋ watĕk yadubala,
pinapagakĕn tĕkap nrĕpatiy ugrasena paḍa śakti tan hana kasor*

narapatiy ugrasena mamanaḥ riŋ agniśara caṇḍabāyusahita,
pinapagakĕn riŋ aṙṇnawarasâtiǥora gumuruḥ tĕkeŋ awaŋ-awaŋ,
paḍĕm ikaŋ agnisāyaka muwaḥ narendra mamanaḥ muwaḥ linawanan,
salĕkas irêkihĕn wiꝑala hetu saŋ nrĕpati đꜽṙyya đāraka masö*

kunĕŋ irikā n si tāra masiga dyaya n mulati saŋ narendra mabutĕŋ,
rumĕgĕp i tomaranya manĕhĕṙ marĕk tudiṅi teka saŋ narapati,
lihat i taṅanku liŋnya tumuluy narendra maṅalap krĕtāla wĕkasan,
paḍa maparĕk dinuk nrĕpati tan kĕnâmalĕs sirâmraŋ oliḥ i gulū*

<mrĕdukomala>:105.
– – –| ⏑ ⏑ – | ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

mātī tāra sarodra saŋ kṣitisutômasö sira wawaŋ,
śīṙṇnêkaŋ bala paṅharĕp nrĕpati keśawāṅśa pinanaḥ,
śīǥra śrī nrĕpa krĕṣṇa maṅlĕpasakĕn śarottama sira,
đwasta ŋ dānawa-dꜽtya de nira sapaṅharĕp kṣitisuta*

yekā n sāhasa saŋ mahīsuta haneŋ wimāna magĕlis,
cĕt muṅgwiŋ wuri cĕt haneŋ harĕp amet i cidra caliriŋ,
yatna śrī naranāŧa keśawa haneŋ raŧâkuliliṅan,
Ādrĕs tan katĕṅĕṙ lĕkas nira ri mađya niŋ raṇasaƀā*

krođâmbĕk narakâkrak iŋ gagana kātarâṅamaḥ-amaḥ,
nāhan hetu nira n tĕkâṅabĕnakĕn si puṣpaka sira,
puṅgĕl tanda narendra krĕṣṇa matahĕn tibā katariwal,
luṅhā saŋ kṣitijâṅlayaŋ muwaḥ amiṇḍa riŋ jalađara*

śrī krĕṣṇâtiśayêŋ gĕlĕŋ mayatakĕn panaḥ nira muwaḥ,
nyā ŋ nārāyaṇabāṇa mrĕtyurađanêka de nira lĕpas,
wagyūtpāta halisyus adƀuta duluṙnya kātara dahat,
tan wyaṙŧa n paṅĕne laras kṣitija śīṙṇna puṅgĕl i taṅan*

kombul kedĕṙ ikaŋ wimāna kahiriŋ tĕkap niŋ anila,
maṅkin tan hinĕbaŋ-hĕbaŋ ta ya cinakra de narapati,
himpĕṙ handaru sewu tulya ni tatal-tatalnya sumawur,
gĕntĕṙ yan tumibā prakampa gumiwaŋ tikaŋ kṣititala*

śīṙṇnêkaŋ maṇipuṣpaka ndan ika saŋ mahīja mahurip,
Āpan tan tumuluy cinakra sira de narendra sakarĕŋ,
towin kambaŋ irêkanaŋ wijayamālapuṣpa tinahā,
saṅke hyaŋ prĕŧiwī paweḥ nira ƀaṭāra wiṣṇu ri sira*

saṅketanya rikāna de nira tĕlas prakāśa karĕṅö,
tan pāmātyana siŋ mahāyuđa tumampuhêŋ kṣitisuta,
nāhan hetu narendra krĕṣṇa sira taṙ wawaŋ raga-ragan,
Āpañ jāti nira n krĕtajña mawiweka yan palĕkasa*

<ƀadralalita>:106.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 21

ri sĕḍĕŋ mahīsuta hilaŋ wimāna nira niṙƀayâṅawaŋ-awaŋ,
maṅagĕm sy-amoǥa sira dug pracaṇḍa pinutĕṙ nirâṅarab-arab,
tumĕḍun sakeŋ gagana ǥūṙṇnitâṅamaḥ-amaḥ sirâṅaraḥ-araḥ,
lumĕpas lipuŋ nira sakeŋ taṅan murub awaṙṇna sūṙyya maṅaliḥ*

saha bāyubajra kumutug dudū ṅhaliwawaṙ lĕbū lĕwu pĕtĕŋ,
lĕpas saṅka riŋ kṣitisutâṅasut nrĕpati krĕṣṇa len bala kabeḥ,
naranāŧa krĕṣṇa tumuluy sirâṅlĕpasi cakra tan papĕgatan,
sumĕsĕb sy-amoǥa tugĕl iŋ naƀastala wiśīṙṇna tan patĕmahan*

Ikanaŋ pĕtĕŋ juga ya tan marĕn tumutup iŋ raṇāṅganasaƀā,
yatika ƀramanta paḍa tan katon sahana niŋ prawīra malaga,
ṅhiŋ ikaŋ liman turaga maṅhrik atry-awurahan ya nitya karĕṅö,
kalawan krĕcik ni tĕwĕk iŋ mayođa matakis lawan waja galaḥ*

Awĕlas narendra harimūṙtti kāraṇa nirâsamāđi wĕkasan,
Irikâtriwikrama ƀaṭāra krĕṣṇa sira wiṣṇu rodra sakala,
Aruhuṙ dudug sira tĕkêrikaŋ paramasatyaloka tumuluy,
Ikanaŋ ḍaḍâtiśaya riŋ lwa māṅuhabi loka saŋ hyaŋ i ruhur*

tuwi sewu tĕṇḍas ira kapwa tâtrinayanê satĕṇḍas umurub,
Asalit sihuŋ nira kunaŋ tutuk nira guhā paḍanya n umaṅaŋ,
mwaŋ ikaŋ taṅan pituŋ iwu prakīṙṇna maṅagĕm warāyuđa kabeḥ,
kadi meru kĕmbaṙ ikanaŋ sukū rwa mawĕki ŋ mahītala pĕpĕk*

ḍĕṅĕn iŋ triloka tumatiŋ haneŋ wulu nirâhirĕŋ kadi sĕmut,
hana yan paṅaṙwwani waneḥ dudū taŋ aṅatĕlwani ŋ wulu siki,
saha sañjatanya bahĕluŋ ladiŋ paḍa masumpahan saha wĕḍuŋ,
mawĕḍak-wĕḍak ruđira ƀīṣaṇâsawit usus tĕkeŋ paru-paru*

sumĕnö tikaŋ makuṭa sewu ƀāskara sahasra tulya mapupul,
mwaŋ ikaŋ maṇik rwaŋ iwu kuṇḍalâtiśaya ƀāswaranya n umurub,
dilaḥ iŋ sihuŋ pataŋ iwu mwaŋ astra kadi bahni tīkṣṇa lumarap,
karaṇanya māwa wĕkasan tikaŋ paƀaratan katon taŋ alaga*

bala dꜽtyadānawa pĕjaḥ piraŋ puluḥ atus ya kedĕk apĕñĕt,
saha wāhananya gaja koṭi-koṭi milu māti kedĕkan apil,
Ikanaŋ haneŋ gagana konduṙ āwrĕg alulun katuṇḍuŋ iŋ awak,
muririŋ kagĕm kĕna ḍinĕṇḍa riŋ ḍĕṅĕn awū cinakra ginadā*

ri sĕḍĕŋ ƀaṭāra hari matriwikrama ḍataŋ ta sañjata nira,
maṅaran si nandaka si pañcajanya kalawan gadā sama dulur,
ṅuniweḥ ta saŋ garuḍa śīǥra kapwa sawawê ƀaṭāra yan agöŋ,
paḍa sewu taŋ harĕp akīṙttya maṅrahatanêŋ ƀaṭāra humarĕk*

Umulat pwa saŋ naraka yan triwikrama ƀaṭāra wiṣṇu sakala,
yatikā n saroṣa tumuluy triwikrama muwaḥ sirâruhuṙ agöŋ,
kadi paṙwwatâtumaŋ ikaŋ hawak winilĕt iŋ ǥanâkilat arĕs,
mwaŋ ikaŋ sꝑuliṣṭatikarômijil saka rikaŋ sihuŋ pat aǥaṣa*

tumuluy sirâṅalap ikaŋ gadâwĕsi sayojanôjwala katon,
pamupuḥ nirêŋ sira ƀaṭāra wiṣṇu wiꝑala n kasaṅga ri taṅan,
Amupuḥ muwaḥ tinakis iŋ gadâwĕsi makāđikāra riŋ agöŋ,
tĕka riŋ diganta karĕṅö đwaninya kadi rūga ŋ aṇḍaƀuwana*

kṣitiputra đīra maṅagĕm prĕp adƀuta ri göŋnya paṙwwatasama,
sahasâmrĕp aṅhala-halêrikaŋ ḍaḍa ƀaṭāra tuṅgĕŋ atĕguḥ,
đwani niŋ gĕlap śatasahasrakoṭi pakaśabda niŋ prĕp anitir,
paḍa saṅśaya ṅhyaŋ anahā waliŋnya rubuha ŋ laṅit mawurahan*

<śāṙddūlawikrīḍita>:107.
– – –| ⏑ ⏑ –| ⏑ – ⏑| ⏑ ⏑ –| – –  ⏑| – – ⏑| ⏓ = 19

gutgūtĕn ta ƀaṭāra wiṣṇu mamalĕs mamrĕp ri saŋ ƀūmija,
göŋ niŋ prĕp nira merutulya maṅĕne tĕṇḍas ni ƀūmyātmaja,
yekā n kontal ikaŋ maṇikmakuṭa saŋ ƀomêrikaŋ sāgara,
tampuḥ niŋ śatakoṭi handaru tibā tulyanya ǥorâkĕtug*

lumpat saŋ garuḍâṅalap wijayamālāpuṣpa saŋ ƀūmija,
wāhw-âṅambil ikā n prayatna narakâmraŋ wꜽnateyêŋ tĕwĕk,
yekâpaṙwwa bĕlaḥ śiwak ḍaḍa ni saŋ pakṣīndra rāḥ lwiṙ hudan,
Eṅgal mampĕt apan sirâmrĕtamayâtyantêŋ kasidđan sira*

sāmpun kālap ikaŋ sĕkaṙ wijayamālā de kagendrâṅlayaŋ,
maṅsö hyaŋ hari śīǥra yan sikĕp ikā saŋ ƀoma siṅhākrĕti,
sātus hasta nirâmrĕp aṅhala-halêŋ taṇḍas niraŋ ƀūmija,
rĕmpū syuḥ mapasewu de nira śiraḥ saŋ dꜽtyarājā n pĕjaḥ*

sāmpun māti mahīja waṅkay ira meḥ-meḥ yan tibā riŋ lĕmaḥ,
kontal riŋ wĕkasan tinampik i hĕlaṙ saŋ wꜽnateyâbaṅĕt,
ṅkānê mađya nikaŋ samudra tumibā kagyat hyaŋ iŋ sāgara,
Eṅgal yan tĕka riŋ rasātala ri paṅkwan śrī prĕŧiwy-ânaṅis*

<jagadđita>:108.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

byātītan mati saŋ mahīsuta kunaŋ tura-turaḥ ikanaŋ balāsura,
Aṅboṅlot asĕnötan iŋ jalađi nāgata ri sira ƀaṭāra keśawa,
len tekaŋ maṅusiṙ gunuŋ gahana gahwara paraṅan arĕs magantuṅan,
saŋsāra ŋ kanin aṅlaḥ amriḥ atĕkĕn kawĕlas-arĕp aṅaṅsaṙ iŋ juraŋ*

maṅkat śrī baladewa maṅraraḥ anūt ṅ-asura kuwu-kuwunya sāk punaḥ,
ṅkā yan paṅgiḥ ikaŋ gunuŋ maṇik akambaṅan atiśaya kādƀutâhĕlar,
Akweḥ wrĕkṣa-latanya ratnamaya jaṅga nika kanaka mĕmbaŋ iŋ liraŋ,
mwaŋ groŋ-groŋ ni juraŋ-juraŋnya humiriŋ watu karaŋ i hiriŋnya komala*

strīratnâṙjja hanêrikaŋ maṇimayâsĕmu maṇik inurā kasamburat,
raśminya n paṅurꜽ gĕluŋnya kadi nīlajalada mata komalâmanis,
sĕṅsöŋ niŋ miraḥ iŋ laṭī kakĕñaran dinakara maṇiƀāswarâhulap,
rūpanyâniru hintĕn esi dinĕlö raras i hajĕŋ ikā n pacendrika*

wwantĕn tâlihaṅan karaŋ pracala piṇḍa tulis inapi dèwa niŋ pĕṭa,
waṙṇnanyâkuniŋ anwam iŋ pamulu wimba ni sĕkaṙ iŋ aśoka cāmpaka,
himpĕṙ pādapa reꝁa-reꝁa ni tĕṅaḥnya winuri-wuri niŋ tapiḥ suji,
lindinya n tinĕtĕs hajöŋnya ri matā winulatakĕn i raśmi niŋ sipat*

paṇḍan lĕŋlĕŋ i duṅhus iŋ watu karaŋ sꝑaṭika kinasut iŋ himânipis,
jaṅganyâsĕkaṙ aṅjraḥ aṅjamanikânisiḥ akataraḥ aṙjja kāṅinan,
ṅkā wwantĕn wanitâmaṅun lĕṅĕŋ amaṅku wĕtis aṅĕliḥ aṅligā tĕṅaḥ,
waṙṇna hyaŋ-hyaṅan iŋ ṭikā kajĕnĕkan lĕyĕp alĕbu-lĕbū hrĕbuk miṅiŋ*

kālap taŋ giriratna de halađarâkĕmitan awĕdi riŋ jaruḥ-jaruḥ,
mwaŋ taŋ komala hagraśeṣa nira saŋ kṣititanaya madum-dum iŋ bala,
Eṅgal prāpta huwus haneŋ kuwu muwaḥ nda tucapa ta ƀaṭāra keśawa,
māhêŋ göŋ kadi wuntwa taŋ ƀuwana de nira rawi sumurup sake taṅan*

hyaŋ brahmā sira śīǥra yaṇ ḍatĕŋ anĕmbaḥ ararĕm i ƀaṭāra keśawa,
ƀakty-âṅastuti liŋ nira n praƀu wiśeṣa kita waśawasitwa ƀūpati,
Utpatti-sŧiti-līṇa niŋ ƀuwana kāraṇa nika kita n ādidewatā,
ƀoktêŋ ƀogya kitâtmaśudđa puruṣottama kita paramāṙŧa kewala*

yan riŋ sanđi katatwan iŋ praṇawadewa kita makaśarīra ŋ akṣara,
lit niŋ sūtra subadđabanđana binanđa kita paramatatwa duṙlaƀa,
yan riŋ jyotiṣatantra tan hana waneḥ kita sipat i katĕmwan iŋ pinet,
saŋ kṣepanya wiśeṣa riŋ tiga ƀaṭāra paramaśiwa n iṣṭidewatā*

nyā ŋ lokâhyun i tatwa ni hyaŋ iŋ apa n wruha ri gati ƀaṭāra yan wiƀuḥ,
prajñā yan pamasaŋ samāhita taŧāpi wiṣaya nika tan tĕke kita,
saŋ yogīśwara towi tan wĕnaŋ ataṙkka ri kita humĕnĕŋ kuraŋ hiḍĕp,
pūjā đyāna samāđi đaṙmma pitutuṙ panalimuṙ ira riŋ kapaṇḍitan*

sāmpun maṅkana liŋ prajāpati maṅastuti tĕka sira dewatā kabeḥ,
ƀakty-âhyun mulatê ƀaṭāra mađusūdana paḍa mararĕm krĕtāñjali,
saŋ hyaŋ śakra haneŋ gajendra saha ƀūṣaṇa nira kumĕñaṙ mawaṅkawa,
himpĕṙnya ŋ kanakâkilat kasuluhan dinakara makin ujwalapraƀa*

<sragđarā>:109.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓ = 21

prāpta hyaŋ dwādaśāditya saha raŧa sira ndātan atyanta tīkṣṇa,
sākṣāt wālāṙkka ramyâmuhara suꝁa sirê saŋ watĕk hyaŋ sumaṇḍiŋ,
lāwan saŋ hyaŋ đanendrâhalĕp acĕpuk agöŋ somya muṅgwiŋ palaṅka,
Aƀrâwaṙṇnâṇḍĕp-ĕṇḍĕp kilat ahulap ikaŋ ƀūṣaṇâkweḥ maṇiknya*

maṅkat saŋ hyaŋ yamânuṅgaṅi mahiṣa nirâdrĕs halintaŋ nirêŋ rĕm,
tansaḥ taŋ ḍaṇḍa muṅgwiŋ taṅan ira panitinya ŋ watĕk pāpakaṙmma,
prāptê saṇḍiŋ ƀaṭārêśwara paḍa magiraŋ n ton ikaŋ waṅkay akweḥ,
Āpan membuḥ dĕmak rakwa sira ciha-cihâpan sira pretarāja*

saŋ hyaŋ toyāđipaty-âmuwaḥ aciha-cihânuṅgaŋ iŋ haṅśa śudđa,
waṙṇnâlun kāṅinan drĕs ni lari nira sakeŋ doḥ maṅuṅsiṙ ƀaṭāra,
saŋ hyaŋ  ṙyyak rob suꝁê śīṙṇna musuḥ ira sawaŋ joŋ asāt riŋ karaŋ göŋ,
ndātan māry-âṅgĕtĕm rakwa sira kamakara n ton pĕjaḥ saŋ mahīja*

<prĕŧwītala>:110.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – –| ⏑ ⏓ = 17

ƀaṭāra parameśwarâđipati saŋ watĕk dewatā,
ḍatĕŋ sira lawan gaṇañjaya kumāra tan saḥ tumūt,
maśānti ri ƀaṭāra wiṣṇu sira tuṣṭa haṙṣâgiraŋ,
wuwus nira manoharâjaya-jayâṅgĕlaṙ śāntika*

huwus paḍa ḍatĕŋ pwa saŋ hyaŋ atatâsraṅâṅastuti,
watĕk rĕṣi humūŋ maweda kadi śabda niŋ nīrada,
samaṅkana ƀaṭāra wiṣṇu suꝁa de watĕk dewatā,
nimitta nira yan panāntwa ri ƀaṭāra đātā sira*

nahan liŋ ira he wiriñci kita māsihêŋ rāt kabeḥ,
watĕk hyaŋ ika rakṣanĕnta ṅuniweḥ tikā saŋ rĕṣi,
Apan kita bapêbu niŋ sakalaloka kaṙttā kita,
mataŋnya hayu niŋ jagat juga yatanya tan liṅgara*

tĕlas mara hilaŋ si ƀoma ya kalĕṅka niŋ rāt kabeḥ,
tĕwĕk nika kahaywan iŋ ƀuwana deṅku tan popama,
kitêkana nimitta niŋ tĕhĕra taŋ jagat śāśwata,
marapwan iki tuṣṭa saŋ rĕṣi lawan watĕk dewatā*

sadrĕwya nikanaŋ watĕk hyaŋ inalap nikaŋ ƀūmija,
yateka mulihêka deṅku manĕhĕṙ tikâtūt krama,
kitā tikanaŋ eṅĕtê krama nikā kitâniṅkaha,
Apan mapipika swaƀāwa nikaŋ ahyun iŋ drĕwya len*

nahan ta wuwus i ṅhulun ri sira saŋ watĕk hyaŋ kabeḥ,
kitâtika nimitta niŋ sakalawaṙṇna tan saṅkara,
tĕhĕṙ kita matūta nitya gawayĕn tikāŋ aṙccaṇa,
marapwan ika tuṣṭa taŋ ƀuwanaloka ƀaktî kita*

wuwusku hiḍĕpĕn ta haywa ta kita pramādêŋ hayu,
yatanya kita pagwanâpagĕha riŋ kadewabratan,
tumĕmwa ꝑala niŋ kasidđyan atĕhĕṙ musuḥ tan hana,
ṅhulun muwaḥ ajanma mānuṣa rikaŋ jagat rakṣakā*

tiḍak ḍikĕtahui
<śloka>:111.

na liŋ ƀaṭāra hyaŋ wiṣṇu,
ri sakweḥ para dewatā,
saŋ watĕk hyaŋ kabeḥ tuṣṭa,
maśānti mwaŋ maṅastuti*

ri tĕlas watĕk dewatā,
mantuk riŋ swaṙgga lālana,
rĕp hyaŋ wiṣṇu muwaḥ krĕṣṇa,
somyâpañ citta niṙmmala*

saŋ hyaŋ śakra wawaŋ malwī,
mare śrī krĕṣṇa haṙṣaja,
muṅgwiŋ wāhana mātaṅga,
Iniriŋ niŋ warāpsara*

wawaŋ mojaṙ sirânāntwa,
he saŋ nāŧa lihat praƀu,
ƀārā don mami yan prāpta,
mawehânugrahê kita*

nān liŋ saŋ hyaŋ śakra mojar,
narendrâtyantêŋ gaṙjjita,
dewanāŧa mahādibya,
sanmatâsiha ri ṅhulun*

nihan tânugraha saŋ hyaŋ,
ri ṅhulun tulusâsiha,
saŋ watĕk ratu saŋ hantu,
kapwa wehĕnta jīwita*

narendra druma kasyasiḥ,
pĕjaḥ mwaŋ putra riŋ raṇa,
Amet śaraṇa tan poliḥ,
yâṅde māṙ i twas i ṅhulun*

yadu-wrĕsṇy-anđakâdinya,
lāwan saŋ pininaŋ māti,
sāmānta pratisāmānta,
huripĕn de sureśwara*

ƀrĕtya putra kadaŋ waṙgga,
saŋ watĕk ratu kāsihan,
pĕjaḥ tan tĕkan iŋ mrĕtyu,
yatikā huripĕn muwaḥ*

cedi kaṙṇna jarāsanđa,
byaktêki n musuḥ i ṅhulun,
taŧāpi huripĕn saŋ hyaŋ,
towin kadaŋ ikā tĕhĕr*

paritrāṇâkrĕtađaṙmma,
winiśeṣa ri saŋ praƀu,
śatru towin paritrāṇan,
marapwan mari duṙjana*

ya tā liŋ śrī mahārāja,
sumahuṙ hyaŋ surapati,
praƀu toḥ haywa sandeha,
Astu kahyunta dadyā ya*

sāmpun mojaṙ ƀaṭārendra,
rĕp đyāyī sira niścala,
tĕkâŋ amrĕta riŋ kuṇḍi,
paniram nira riŋ pĕjaḥ*

tan asowe dahat saŋ hyaŋ,
mahurip saŋ watĕk ratu,
tĕka riŋ śatru siŋ yogya,
labđajīwa tĕkeŋ bala*

<jagadđita>:112.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ – | ⏑ ⏓ = 23

waṙṇnan tôlaḥ i saŋ watĕk ratu samâhurip agarawalan sirâwuṅū,
ndā tapwan matutuṙ dahat warurutĕn tĕhĕṙ aṅusap-usap matâpĕḍe,
kāścaṙyyan mulati ŋ pĕjaḥ ruđirasāgara giri śawa niŋ gajaḥ kuda,
nāhan hetu nira n saniścaya ri papraŋ ira paḍa suđīra riŋ raṇa*

kapwâpakṣa manambut āyuđa muwaḥ saha sahana manuṅgaŋ iŋ raŧa,
saŋ hyaŋ śakra mataṅgu-taṅguḥ amatūtakĕn apitutuṙ iŋ patuṅgalan,
nāhan kāraṇa saŋ watĕk ratu paḍâmituturi sawaraḥ sureśwara,
ramyârok wĕkasan tuhun hana wiraŋ nira sahana watĕk mahīsuta*

<ƀadralalita>:113.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 21

ri tĕlas watĕk ratu paḍâhurip suꝁa narendra krĕṣṇa magiraŋ,
kadi riŋ paṅipyan ika rakwa paṅhiḍĕp irêrikaŋ mati kabeḥ,
paripūṙṇna haṙṣa nira tulya waṙṣa paniram prapañca ri manaḥ,
ndan ikā suꝁê hati nira n tumiṅhal iŋ anak suputra salisu*

surarāja mamwit anĕhĕṙ muliḥ sira n umūṙ tĕkeŋ surapada,
Awiwākṣitan sira kunaŋ pwa saŋ ratu kabeḥ sirêki caritan,
naranāŧa krĕṣṇa sira gorawâsĕgĕḥ i saŋ watĕk kṣitisuta,
pinakaswaƀāwa nira saŋ mahāpuruṣa toyareꝁa n agĕlĕŋ*

nrĕpa cedi kaṙṇna magađendra śālya pinakādi sāmpun arĕpat,
Uƀaya n pinintakasihan mareŋ pura narendra krĕṣṇa sakarĕŋ,
yadu-wrĕṣṇināŧa nrĕpa śālya len drupada bāhlikādi mapupul,
maśilā samâduluṙ i saŋ narendra harimūṙtti tan hana waneḥ*

basudewa kimpuruṣanāŧa tan sipi giraŋ nira n marajaya,
sĕmu niŋ lihat ciha-ciha n tumiṅhal i narendra cedi maparĕk,
Upacāra samƀrama nirâkadaŋ pahula yan tĕlas paraƀawa,
paḍa lampaḥ iŋ hati wiwal kinubđa nira lokikêniriŋ ira*

<mrĕdukomala>:114.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

mantuk saŋ naranāŧa krĕṣṇa maduluṙ lawan para ratu,
rājyêŋ dwārawatī tinaṇḍas ira tan karâṅhinak-inak,
tan waṙṇnan sira riŋ hĕnū mwaŋ ikanaŋ balâjĕmuṙ arok,
Āpan tulya pasaŋ surud laku nira n sakeŋ paƀaratan*

maṅkā ŋ paṙwwata ratna rāmya mahawan tawaŋ mibĕṙ alon,
lāwan saŋ garuḍâduluṙ milu sudaṙśśanâṅhiriṅakĕn,
līlâsoŋ jaladânipis kakĕñaran maṇīndra sumĕnö,
tumraŋ teja nikâwilĕt-wilĕt awoṙ haneŋ jalađara*

<jagadđita>:115.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

ndaḥ waṙṇnan gati niŋ balâlara ri mitra nika pĕjaḥ anūtakĕn tuhan,
lāwan wāhw-aniluṅluṅî kadaŋ ikā nĕhĕṙ aṅusapi luḥnya tan pĕgat,
len taŋ māti kakā nikāna paḍa kāsrĕpan amĕkasi luḥ lawan sĕrĕḥ,
kapwâsoŋ prihatin ry-uliḥnya hana kāry-amuri-muri taṅisnya tan humūŋ*

<mrĕdukomala>:116.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

strī belā kapapag maṅiṣṭy-akalihan sinuṇḍaŋ awĕnĕs,
ceṭinyânaṅis iŋ wurinya piliḥ amwaŋ amriḥ amalar,
tan seṅĕḥ tinuhan-tuhan pijĕṙ asambat iŋ priya nikā,
liŋnyâṅhiŋ kaka heṙ ṅhulun wuwus ikā n sumĕṅka tumurun*

len maṅhĕmban anaknya patrĕm inagöm nikā n saha sĕrĕḥ,
tan pahyas gĕluṅan mure tapiḥ ikā banantĕn alĕsĕḥ,
maṙmmâmakpak anak nikâmalaku suswanâṙdđa kasatan,
tan trĕṣṇê wĕka kepwan aṅhaṅĕn-aṅĕn sĕnĕŋnya kasihan*

taṅheḥ yañ caritan laranya tucapêka saŋ praƀu kabeḥ,
prāptêŋ dwārawatī sĕḍĕŋ pinaripoṣitêŋ suꝁa sira,
sakweḥ niŋ suraƀogaƀāra panamuy ƀinukti surasa,
Astam taŋ maṇi rājayogya sama yogya riŋ kadi sira*

saŋ cedi mwaŋ awaṅganāŧa magađendra śālya caritan,
maṅgĕḥ mitra kadaŋ narendra harimūṙtti rāmya wĕkasan,
Āpan tan mapuji ñ jayā nrĕpati krĕṣṇa hetu niŋ asiḥ,
sāmpun tuṣṭa kabeḥ tĕkeŋ balasahāya wastra masalin*

rwā ŋ we rwā ŋ wĕṅi yan winuṙṣita muliḥ mareŋ swanagara,
sakweḥ saŋ pininaŋ muwaḥ sira muliḥ kabeḥ paḍa suꝁa,
hetunya n paripūṙṇna kīṙtti nira nāŧa krĕṣṇa mapagĕḥ,
pinras riŋ kajanapriyan tuwi paṅöban iŋ saƀuwana*

<wiśwalalita>:117.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑⏑| ⏑ ⏓ = 17

Aparimitêŋ suꝁâsama-samêŋ watĕk yadu kabeḥ,
maṅinum agoṣṫy-amukti ꝑala niŋ jayêŋ raṇasaƀā,
Irika narendra krĕṣṇa baladewa pāṙŧa manitaḥ,
ri sĕnaha saŋ prawīra ginuṇêŋ tĕgal dinĕmakan*

sira para rājaputra dinadaṙ dĕmak nira kabeḥ,
makawiṣayêrikaŋ wiṣaya niŋ musuḥ tĕlas alaḥ,
sama-sama sewu kāṭi nira sowaŋ iŋ sawiṣaya,
Uliḥ iŋ atoḥ ri jīwita nirâmriḥ iŋ paƀaratan*

<śāṙddūlawikrīḍita>:118.
– – –| ⏑ ⏑ – | ⏑ – ⏑| ⏑ ⏑ –| – – ⏑| – – ⏑| ⏓ = 19

saŋ nāŧātmaja sāmba sāmpun arĕṇaḥ tekaŋ dĕmak de haji,
An prāgjyotiṣa rakwa punpunan ira ndātan hanânĕmpila,
mās rwaŋ lakṣa kaṭi n kapaṅguhan irâṅkĕn māsa lek nohanĕn,
hīṅanya n kalĕwiḥ ꝑala śrama nirâsārêŋ raṇâtoḥ ƀaya*

saŋ nāŧa druma mantuk iŋ swanagarêmbuḥ wanwa riŋ yāwana,
bĕṅkat-bĕṅkat irâhawan raŧa mure rambut nirêkâputiḥ,
yapwan putra nirêka saŋ suraŧa kāly-âpan wineḥ putrikā,
de śrī krĕṣṇa tĕlas paḍâsiliḥ-asiḥ rāgapriyâṅgöŋ smara*

ry-antuk saŋ garuḍâduluṙ sira lawan saŋ pañcajanyâṅlayaŋ,
mwaŋ saŋ komudikī sudaṙśśaṇa parĕŋ mwaŋ nandakânraŋ kilat,
prāptêŋ wiṣṇupada ndatīta ta kabeḥ saŋ nāŧa krĕṣṇâjarĕn,
sākṣāt wīṙyya nira n prakāśa karĕṅö riŋ dik-widik niścala*

nāhan hetu niŋ aśwameđa ginawe riŋ dwārawaty-âđika,
de saŋ śrī basudewa kaprakaśitêŋ rāt mwaŋ watĕk dewatā,
söḥ taŋ ratna suwaṙṇna ratnawanitā n paṅgorawêŋ brāhmaṇa,
maṅdadyākĕna haywan iŋ ƀuwana sākṣāt rîndralokânurun*

strī kanyâhayu ratnarājaduhitânwam pat hajöṅyânulus,
Antuk niŋ mamarājaya nrĕpati krĕṣṇâmukti tātan waneḥ,
ramyâwaṙṇna tinuṅgal iŋ jinĕm arūm haṙṣa n saraśmîŋ tilĕm,
Āpan de ni kawiṣṇumūṙttin ira saŋ nāŧa n wĕnaŋ wyāpaka*

ndan saŋ śrī warawīṙyya rukma krĕtađaṙmmādi pralabđêŋ suꝁa,
kapwâmukti sakāpti niŋ manaḥ anūt đaṙmmâpagĕḥ riŋ hayu,
swasŧā niŋ bala rāmya tan hana sasaṙ saṅkêrikaŋ śāsana,
Āstām saŋ caturāśramâtata manūt śāstrâhawan riŋ pada*