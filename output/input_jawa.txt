*Awiǥnam astu*

<jagadđita>:1.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:1/1/1:.
tuṅgal mūla ni tattwa niŋ kalĕṅĕṅan sinamaya parūmaṙŧaduṙllaƀa,
lumrā sedran anūkṣma ‌riŋ daśadigantara tinuduḥ i lĕŋ lĕŋ iŋ hiḍĕp,
lot pinrākṛta ‌riŋ karas ‌rinacanâstuti kakawin amūṙtti ŋ akṣara,
maṅgĕḥ sāđana saŋ kawīśwara n asāđya kalêpasan i sanđi nin maṅö*

:1/2/2:.
milw âƀyāsa mara ‌ṅwaŋ amriḥ amutĕṙ tanaḥ ataki-taki pralāpita,
de niŋ jñāna kĕdö jugâmalaṙ anĕmwakĕna rasa rahasya niŋ maṅö,
nāhan kāraṇa ni ṅhulun cumaṭakā manam-anama kaŧâṙjjunātmaja,
mon cĕṅgāna padenya don ika siluṅluṅa niŋ umulihêŋ smarālayā*

:1/3/3:.
śrī ƀūpāla jayākṛĕta praƀu wiśeṣa tuhu-tuhu ƀaṭāra keśawa,
ꝁyātī n krṣṛa sirêki ṅôni muwaḥ aṅdadi pinakasurakṣa niŋ jagat,
wet niŋ duḥꝁa ‌ri śīṙṇna niŋ ƀuwana ‌tan hana ꝑala ni gawe prajāpati,
hyaŋ rudrâmralayākĕn iŋ kapana ‌yan tun aradina ya ‌tan sirâsiha*

:1/4/4:.
wyaktinya ŋ kalanâruṛĕk paḍa siliḥ ttwĕk aṛĕbut ulaḥ kaduṣkṛtan,
nāhan maṙmma ƀaṭāra wiṣṇu maṅadĕg ratu rumawas ikaŋ durātmaka,
maṅgêḥ kīṙtti nirân mapañji madahaṙṣa maluyakĕn ikaŋ jagatkṛĕta,
yajñā ‌mwaŋ yaśa dāna śâstra winiweka muwaḥ awuṅu saŋ hyaŋ*

Āgama
towi pwân sama len wṛhaspati paṅajyan ira nipuna śāstrapāraga,
sūkṣmâtindriya dūradaṙśśy anupamêŋ guṇa parūmawidagđa nītimān,
nāhan kāraṇa niŋ jagat pranata ƀakti ‌ri haji musuḥ awri sak hilaŋ,
Āpan śakti narendra sagni dinuluṙ niŋ aṅini hana saŋ yatīśwara*

:1/5/5:.
nora pwânukĕra ŋ manaḥ narapati n huwus aradin ikaŋ paraṅmuꝁa,
līlâṅgöŋ kalaṅĕn sirâmijahakĕn kawi sinawuŋ irêŋ pralāpita,
ṅwaŋ sinwī kinĕḍö nira ‌wruha mataṅya k aṅiket i kaŧâṙjjunātma,
ndaḥ śrī kṛṣṇa ta tûtĕn iŋ carita tulya haji gati nirâdimaṅgala*

<śaṙdđulawikridita>:2.
– – – | ⏑ ⏑ – | ⏑ – ⏑ | ⏑ ⏑ – | – – ⏑| – – ⏑| ⏓ : 19

:2/1/6:.
ṅūnî kala yuđiṣṫirâlaḥ anitâtoḥ rājya len kapraƀun,
kālap de nṛpa koraweśwara tĕkêŋ wastrâdi sāmpun hawis,
nahan karaṇa pañca-pāṇḍawa layat muṅgw iŋ halas duṙggama,
mantî dwādaśawaṙṣa nā samaya niŋ rāmyā muwaḥ ‌riŋ purī*

:2/2/7:.
byātītan sira ‌riŋ wanāśrama ṛĕṅön paŋ niŋ kaŧā waṙṇnanĕn,
wwantĕn putra đanañjaya pwa saꝑalânwam śakti śūrêŋ raṇa,
prajñânindya warâƀimanyu paṅaran ꝁyātî prajāmaṇḍala,
sākṣat manmaŧa māwak apti tuladĕn ‌riŋ rūpa ‌tan popama*

:2/3/8:.
ṅūni ndug hana ‌riŋ bapâparimitâtyantêki göŋ niŋ suꝁa,
waḥ ƀogânupama ŋ ƀinukti sakatön kewalya ‌tan kāwaran,
maṅke pwa n kari de đanañjaya kumöl ‌tan kram lanâṅāsyasiḥ,
solaḥ niŋ masalaḥ swadeśa sahajâṅuṅsî purā niŋ waneḥ*

:2/4/9:.
wwantĕn rājyasaƀâdwitīya linêwiḥ ‌riŋ rāmya saṙwwâhalĕp,
pāwak saŋ hyaŋ Anantaƀoga kari kaŋ bapramilet ‌riŋ kuṭa,
têkwan taŋ gupurênukiṙ pamutĕṙ iŋ hyarg ‌riŋ gunuŋ mandara,
puñcaknyâṙjja payuŋ putiḥ maṇik apuy ‌lwiṙ muntabânunwana*

:2/5/10:.
sakweḥ niŋ waṅunan tĕkêŋ alun-alun ‌mwaŋ ‌riŋ waṅuntuṙ kabeḥ,
miṅgaṙ hīra hatĕpnya kumram aruhuṙ sākṣat pahöm niŋ gunuŋ,
Astām taŋ batu len paṅastryanan apūṙwwâkokiran kadƀuta,
Aṅde ṛĕs pucak iŋ gaduḥ garuḍa tatkālâmaṅan mānuṣa*

:2/6/11:.
ri jro pañcabale duruŋ paḍa susun ‌rwā ‌mwaŋ yaśâṙjjâhalĕp,
kaywanyâsĕkaṙ iŋ nataṙ saha sêwönyâƀrâṅĕliḥ kāṅinan,
kumbaŋnyâṅhṛĕŋ arūm tinūt i paṅawat niŋ mrak ‌riŋ antahpurī,
kady āsyaŋ-syaṅa dèwa kinnara panawwaŋnyâlalĕḥ suswara*

:2/7/12:.
riŋ tāman wĕkas iŋ lĕyĕp saracananyâninditâmānuṣa,
groŋ siṅgroŋ aparuŋ mapañcuran aranw ātuban aṅde lĕṅĕŋ,
mālas puṣpa mapaṙwwatâkĕnas ariŋ seriŋ laki ‌stry āṅariŋ,
tistis ṅhiŋ surakanyakâsriŋ anilib prāptêriyâcaṅkrama*

:2/8/13:.
ṅkānê dwārawatī ṅaranya tuhu sākṣāt swaṙggalokânurun,
Āpan saŋ praƀu wastu wiṣṇu suƀaga śrī krṣna liŋ niŋ sarāt,
tĕkwan ‌rwaŋ siki reḥ nirân hana kakâṅekapraƀāwâdƀuta,
ꝁyatī n śrī baladewanāma majajaṙ kaŋ rājya kapwâhalĕp*

:2/9/14:.
ṅkā tôṅwan prawarâƀimanyu n umusap jöŋ kṛṣṇa dewapraƀu,
maṙmmâsiḥ ‌ri sirân hatuṙ pahulunan sākṣāt anak ‌tan waneḥ,
Āpan rena nira prakāśita suƀadrâri pwa de ƀūpati,
nâŋ sambanđa tinūt nirân maṛĕk aṅuṅsiṙ solaḥ iŋ sewaka*

:2/10/15:.
nistanyêki wineḥ akuwwa hinaris niŋ rena len kadyahan,
Astām taŋ bala-kośa-wāhana yaŧāyogyā rumakṣê sira,
solaḥ saŋ para rājaputra panitaḥ śrī krṣna tātan pahi,
ndātan lwâmbĕk irân hatuṙ paṅalasan de niŋ maṛĕk nityaśa*

:2/11/16:.
byātītan ‌rwawĕlas tahun tuwuḥ ira ṅkā ndaḥ sĕḍĕŋ yowana,
Āƀā niŋ smara mandĕl iŋ mata ya tâṅdānî manis niŋ wulat,
ndin ‌tan dadya karasikan sĕmu ‌ri rūm niŋ śabda māmbö tilam,
ñĕpñĕp niŋ manaḥ iŋ kapāna tiki ‌yan ‌tan wĕtwa gītâñĕñĕr*

:2/12/17:.
swāŋ aswriŋ makire tinaṅtaŋ awicārê raśmi niŋ rāsika,
loƀânuṅgalakĕn manis kaliliran saŋkê narāṙyyâjuna,
nāhan hetu nirêki rakwa kilalan kūŋ de niŋ oǥâṅaraŋ,
daṇḍan ‌riŋ lara haṙṣa talyana wirāgâwĕtwa rūm niŋ jinĕm*

:2/13/18:.
Akweḥ de niŋ arūm paḍâṅayam-ayam hyun duṣṭa kûŋnyê sira,
maṅgâ ‌yan ḍatĕṅâmaliŋ-maliṅa ‌riŋ tiṅhal marêŋ pamṛĕman,
hetunyân paṅasaḥ sipat waja siṅî sāmpun wināhwan sĕpu,
paṅlūdê wĕlaṙ iŋ jajâṙjja tĕwĕkĕn ‌riŋ santĕn aṅras hati*

<jaganāŧa>:3.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:3/1/19:.
taṅeḥ ‌yan ucapĕn ‌rimaŋ niŋ aṅājap ‌ri sira wijuḥ atuṅgalan lulut,
kasewakan irê narendra harimūṙtti ṛĕsĕp aṅani nāla niŋ hati,
mataŋnya ‌tan aṅel sirâṅaji kaśaktin inahalan i siṅhit iŋ manaḥ,
pisan wĕkas ikaŋ hineṙ nira îuruŋ puput i wĕkas ikâṅanugraha*

:3/2/20:.
tuwin hana manaḥ narendra makamantwa ‌ri sira winunî dalĕm hati,
Ikaŋ kawĕdi lokikāgama ya kāraṇa nira ‌tan atön amiđyani,
kunaŋ yadin atĕmwa ‌tan pawarahâpuputa wĕlinĕn iŋ parākrama,
Ikā karika ŋ enakê hiḍĕp irân ‌wruhi raras iŋ ulaḥ walat smara*

:3/3/21:.
kunaŋ hajĕŋ ira ŋ narendraduhitā luput iŋ aṅĕn-aṅĕn ‌rinūpaka,
piliḥ wĕkas i budđi saŋ hyaŋ agawe ‌wwaŋ ahayu ta kunĕŋ hinĕntyakĕn,
paṅas-ṅas ira ‌yan luput lĕkas irâsisinawu magawe tilottama,
Iki pwa kawaśā lĕmĕḥ ta sira ‌riŋ wĕkasan iŋ apa len hanā muwaḥ*

:3/4/22:.
Aṛĕs leṅĕŋ i rāmya niŋ taman i rūm nira ‌ri huwus irâhyas aṅligā,
sĕkaṙnya maṅunĕŋ rurū prihatin epw awĕdi pamapasa mrik iŋ gĕluŋ,
katon aṛĕṅu ron iŋ imba niki nāgata ‌ri halis irâhyun amraṅa,
tĕkêŋ sarasijâlume tĕṅi-tĕṅin kagalakana tumiṅhal iŋ mata*

:3/5/23:.
ndin aṅgarita sinwam iŋ kayu manis ‌ri laṭi nira n iṅe sinewaka,
Umūra mara pakṣa niŋ ƀramara nāgata ‌ri larap i keṅis iŋ waja,
pucaŋ gaḍiŋ alök anoliha ‌ri santĕn ira n inaku kaṅsya niŋ smara,
ri ‌tan paꝑala niŋ sĕwö satata kaṅlihan aṅiriŋ i pambêt iŋ tĕṅaḥ*

:3/6/24:.
lawan lĕmĕs i luṅgaḥ iŋ gaḍuŋ adoḥ milêta ‌ri luṅayan suputrikā,
tumon i kucup iŋ wakuŋ kaputihan maṛĕk i jariji ‌tan hanâṅĕne,
puḍak mrik asiwī tuwi anahâgigu harasakĕnê wĕtis nira,
Apan puriḥ i rum nirâpaṅus arājasa puji n adikāra ‌riŋ laṅö*

<jaggadđita>:4.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ : 23

:4/1/25:.
Akweḥ ‌yan caritan kawaṙṇnaṇan i rūpa nira tuhu lĕwiḥ sakêŋ ratiḥ,
ndā dewī kṣiti sundarī suƀaga nāma nira saꝑala katwaŋ in purī,
ndan rakwêki ‌rimaŋ-‌rimaŋ sira tĕkâpti mahas-mahasa rāmya lālana,
luṅhânūt kalaṅĕn manaḥ nira tinuntuni patuduḥ î luṅgaḥ iŋ gaḍuŋ*

:4/2/26:.
tĕkwan taŋ masa kāṙttikâṅarahakĕn lêṅĕŋ aluluy anamtam iŋ maṅö,
daṙppâsyaŋ-syaŋ alon gĕṛĕḥnya ‌tan arên paṅaway i jaladanya kāṅinan,
matrâṅras larap iŋ kilat paṅujiwatnya n anamayaru maṅkatâṅḍusun,
Aṅgyākĕn sakulĕm patĕṙnya n amisik-misiki lĕyĕpa ‌riŋ pacaṅkraman*

:4/3/27:.
lwiṙ agyā mara rāmya niŋ giriwanânraṅa ‌ri hajĕŋ irân parâṅlĕ‍ṅĕŋ,
sāmpun lambuŋ ikâkilâpamulu campaka linuludan iŋ dṛĕs iŋ jawuḥ,
mwaŋ romanya ǥanâhiṛĕŋ pinataḥ aṙjja saha tali gĕluŋnya waṅkawa,
kuntul möṙ atatâsusup-susup ikâpĕnĕd aṅapa kasoṙ sakêŋ mĕnur*

:4/4/28:.
tĕkwan raśmi nikaŋ śiꝁî mrak aṅariŋ jĕṅĕṙ aṅawat i gĕntĕṙ iŋ patĕr,
lālityân patajug sêwö mawida kĕmbaŋ asana mapupuṙ himânipis,
paṅhṛĕŋ niŋ ƀaramarâṅrubuŋ kusuma kambaŋ ika lĕṅĕŋ arumpukan wuṅû,
tambiṙyya n pasale-sale wĕlas-aṛĕp ‌wruḥ araras asawit-sawit gaḍuŋ*

:4/5/29:.
nāhan lwīṙ ni laṅö nikaŋ sakamatan winarahakĕn i gĕntêṙ iŋ patĕr,
yâṅde lĕŋ lĕŋ i budđi saŋ dyaḥ alaṅö lagi kajenĕkan aṅdĕlö tawaŋ,
ṅkân pojaṙ sira lālanân lali lumĕṅhay alihaṅan i bahu niŋ kaka,
yatnâṅrary anakĕn patĕṙ sĕmu nikaŋ ṛĕmĕŋ aṅiriŋ i rūm nirâṅucap*

:4/6/30:.
ndi ṅgânyâku n acaṅkrama kaka mahas-mahasa lĕṅĕŋ atapya-tapyana,
badđā ni ‌ṅwaŋ aśoka tañjuŋ inaṅit sinalisiṙ abahiṙyya pādapa,
ƀasmaṅku hṛĕbuk iŋ puḍak miṅiŋ asampĕta sĕmi sinalaṅsaŋ iŋ gaḍuŋ,
santosânusupêŋ pasiṙ wukiṙ asaṅwa ñĕñĕṙ i manis iŋ gaṅan kapat*

:4/7/31:.
tan makweha dahat matêki ŋ anuŋ enaka niŋ aduluṙ aṅraraḥ ‌ririḥ,
līlâmupwa jamuṙ lawan lalab amañcaka ‌tan aṛĕsĕhĕŋ tis iŋ ṛĕṛĕb,
luṅluṅan saha laṙwwa-laṙwwan ulihâkĕla-kĕlana ‌ri tīra niŋ nadī,
ƀukti ‌mwaŋ nasi mātra sotan iki n aṅliwĕ-liwĕta ‌ri wuṅbuŋ iŋ pĕtuŋ*

:4/8/32:.
nāhan liŋ nṛpatiputrikâṅgyaŋ i manaḥ niŋ iña kaka wawaŋ girahyasĕn,
ḍū atyanta dahat wuwusta tuhan aṅlĕ‍ṅĕṅa mahasa ‌riŋ wanāntara,
siṅgiḥ yadyapi söka ŋ antyasuꝁa buktinĕn iŋ aṅĕpĕpê dalĕm puri,
moǥâwaṙṣiḥ alĕḥ ya ‌tan sinĕlaṅan lalĕha niŋ awilāśa lālana*

:4/9/33:.
saŋsiptanya harêbu yogya tiki kĕdwakĕna ‌ri haji haywa saṅśaya,
tuwy ātaṅgwana rena rakryan iŋ apan wihaṅa sira katon giraŋ nira,
Āpan śrī parameśwarī satata laṅwan iki sira ŋ anāma rukmiṇī,
wāswās têki tuhan lĕṅĕŋ kaliliranta ṅaran ira sakê yayaḥ bibi*

<madraka>:5.
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏑ – ⏑ | ⏑ ⏑ ⏑ | ⏓ : 22

:5/1/34:.
maṅkana liŋnya tambay irikā ta rakwa ya marê narendramahiṣī,
mājaraken paminta waraputrika mahas acaṅkramâmĕŋ-amĕṅa,
śrī parameśwarī kari sirâwaraḥ ‌ri haji ‌tan wihaŋ narapati,
göṅa ni taṅgal iŋ wulan inanti piŋ ‌rwawĕlasêki ‌yan lumarisa*

:5/2/35:.
māyu nikâŋ alapkĕna wineḥ dadaṙ sahana niŋ watêk ‌wwaŋ i dalĕm,
riŋ paricārikânapaha ‌riŋ karaṇḍan iña len uwâta ŋ anĕṅaḥ,
strī haji kapwa ‌tan hana wineḥ mahiṙyya tinapis kabeḥ saŋ anahil,
saŋ tuna paṅhañaṙ-hañaṙ iniṇḍĕt iŋ pahutaṅan jugâṅumĕk-umĕk*

:5/3/36:.
nista nikân ‌tan ewĕha niŋ aṙŧasāđana pênuḥ ‌ri saŋ narapati,
ndā yayan epu ‌tan wriŋ ulaḥ iŋ lanâmaluyakĕn pasuŋ nira dadar,
ndān lĕwiha ŋ kinapryakĕn irêŋ lulut wiwala niŋ mahiṙyya kataha,
yan hĕnĕṅê calā niki paran kunaŋ kawĕdi ‌tan kawehari sira*

:5/4/37:.
len ‌wwaya ceṭikâmalaku sambaŋ iŋ bibi kakâri mitra ‌ri yawā,
mwaŋ ‌ri kakuŋnya motusan asuŋ kupaŋ muliha wastra mūlya saꝑala,
moliḥ ikiŋ waneḥ kunaŋ ikaŋ mĕne n muliha koliḥ iŋ judi sawuŋ,
yêka ŋ aṅĕmbĕk-ĕmbĕk amĕgöŋ taṅisnya n apĕgâwĕdi n kawĕḍaran*

:5/5/38:.
mwaŋ para taṇda kapwa tiniban dadaṙ sakatuduḥ kĕnoḥ aṅiriṅa,
len para rājaputra yaduwaṅśa sāmba gada saŋ kawiđyan atihaŋ,
ndaḥ prawarâƀimanyu ṅūniweḥ ta rena nira yatna sāmpun akire,
saŋka ‌ri keraṅan kadurus iŋ hutaŋ makajaga ŋ dadaṙ dadi wiraŋ*

:5/6/39:.
ndaḥ katĕkan ikaŋ samaya niŋ lumampaha mĕnêŋ kulĕm ḍawuḥ ĕnĕm,
kapwa sumaṅgraha ŋ gaja raŧâśwa ḍampa humaḍaŋ lalu wĕṅi lĕpas,
wwaŋ ‌ri dalĕm saratri madamaṙ paḍâsipatanâhyasâṅdani pataḥ,
Akrak ikaŋ waneḥ katujaḥ iŋ sadak mata niki n kasiṅgul asipat*

:5/7/40:.
tocapa rūpa rājaduhitā sirân huwus aƀūṣaṇâhyas asĕkar,
raṇḍi winaṙṇna ‌riŋ kanaka cūṙṇna siñjaŋ ira kumram aṙjja lumarap,
caṅlwi samaṙ lawan kukus ikaŋ salampuṙ ira sāndêl iŋ hima sumār,
ndi n kĕḍapa ŋ ‌rimaŋ lumihatê sirâpan inuhanya mūkṣa hilaṅa*

:5/8/41:.
ndaḥ syapa wānya rakwa mulatê siran waśa panamƀawānya tulaha,
tĕkwan ajöŋ nirân lagi ‌rinakṣa pahyas ira towi ‌tan saḥ apiṅit,
tonĕn ikaŋ wiraga milĕt iŋ gĕluŋ saha tajug matĕṅran asana,
lawan ikaŋ susup-susup atiṅkaḥ asraŋ aṅĕmit pataḥ ‌rinacana*

:5/9/42:.
byakta haṛĕŋ ƀaṭāra madanâdine suwĕŋ irêka mūlya ‌ri rahi,
len winaṅun mamanṇḍaga ginatrākĕn pamuni ganđa niŋ pipi miṅiŋ,
lāṭi ‌ri lambay aṅḍani gĕsĕŋ mrik aṙjja pamĕdinya duṣṭa turida,
pamriḥ ikaŋ sipat ‌ri mata ‌tan karâmanisi moǥa ‌tan kawulatan*

:5/10/43:.
ratna mahöm ikā tuku-tukup nirâṅiṅĕt-iṅĕt sumöŋ ‌ri taliṅa,
ndān asusun kaluŋ-kaluŋ irânĕṅaḥ ‌ri susu ‌tan paweḥ aṅarasa,
sĕsran aƀeda reḥnya milĕt iŋ taṅan ‌tan asarag lanâmĕlas-aṛĕp,
simsim alêḥ kapūhan i manis nirân amasa paṅgilisnya jariji*

:5/11/44:.
tan baribin kunaŋ sira ‌ri sök ni hambuluṅan iŋ tatuṙ tali tapiḥ,
maṅkana taŋ gĕlaŋ nupura ‌riŋ wĕtis kadi siliḥ jrumâwara-waraḥ,
hīṅan i yatna niŋ hyas apiṅit rumakṣa ‌ri raras nirân lihatana,
yadyapi kĕdwa rāgana ŋ akūŋ awas pĕjaha sākṣanân katuridan*

:5/12/45:.
ndaḥ tumiba ŋ ḍawuḥ nĕm irikân wijil haji lawan watĕk saŋ i dalĕm,
kapwa matuṅgalan śakaṭa ta pwa de nira kabeḥ tĕkêŋ kaka-kaka,
gaṙjjita saŋ huwus tinuduḥ uṅgwana ŋ turuŋ anumpak akrak anaṅis,
kari lanâkĕdal-kĕdalan osaḥ onĕk awĕdi n lumakw aḍarata*

:5/13/46:.
tan huniṅan layat lari nirâlalĕḥ lumihat iŋ pradeśa kahawan,
tapwan awās tahĕnya sawayaŋ kuwoŋnya lalitâlalĕḥ maṅiduṅi,
riŋ wĕkasan lêpas karahinan ‌ri himbaṅṣ i tĕgal ni jöŋ iŋ acala,
rāmya macaṅgigeṙ ayam alasnya sinraŋ i pamaṅsul iŋ kidaŋ alon*

:5/14/47:.
towi paḍâkĕmul hima mara ŋ tahĕn hatuṙ atis bĕsuṙ kajawuhan,
wyaṙŧa wijil hyaŋ aṙkka lagi ‌tan katon katawĕṅan ǥanâtaratayan,
len ika laṙwwa-laṙwwan amĕwĕḥ baṅun kukus iŋ ambarâṅibĕki rāt,
maṙmma ni ‌tan katon i tuwuḥ iŋ jamuṙ tuwin asoŋ paṅĕmbĕŋ iŋ ĕbun*

:5/15/48:.
ṅkân tumurun sakêŋ śakaṭa saŋ macaṅkrama girahyasên wija-wijaḥ,
Asraŋ amet jamuṙ saha ‌ririḥ dudū tikaŋ amet lalab sakatêṅên,
len taŋ amañcak iŋ haraṇan epu kemĕṅan i paṅjraḥ iŋ laru-laru,
nya ŋ turuŋ oliḥ endaḥ akĕdal-kĕdal juga hariñjaṅĕn salaḥ ile*

:5/16/49:.
maṅkana ratnarājaduhitŋ muwaḥ milu wijaḥ ‌riŋ ambĕk alaṅö,
lampaḥ irâṙdđa kaṅlihan alon agĕgwan iña māṙ sapādapa lume,
muṅgaḥ amaṙgga ḍampa ‌yan aṅel hana n tĕka hana n turun mahas-ahas,
gaṙjjita ‌riŋ kakâṅaturakĕn sĕkaṙ siŋ aṅĕne wineḥ nira sĕṛĕḥ*

<turidagati>:6.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏓ : 22

:6/1/50:.
tucapa warâƀimanyu kaṛĕhĕn sira saha pariwāra kadyahan,
Aṅurati ṅûni lampaḥ ira hamham amuṅarana rāmya niŋ gĕgĕr,
swaŋ abasahan hañaṙ-hañaraŋ aṇa sinalisiṙ anekawaṙṇnana,
naraḥ apa n eñjuḥ aṅdadak apet ulaḥ akĕmu-kĕmul gibaḥ wuluŋ*

:6/2/51:.
tuwi paḍa daṙśśanīya ŋ aṅiriŋ ruciragati tĕkêŋ apawwahan,
sama-sama len anaṇḍaṅi sabuk nira lawan ikaŋ aṅhawin karas,
salukat akokiran walĕsan apnĕd aracana ‌rinākṣan iŋ rare,
sira lalitâmasaŋ papikat epu rumaras i panambĕṙ iŋ jaraḥ*

:6/3/52:.
tĕka mara ratnarājaduhitā lumihat i sira ñöṙ ikaŋ hati,
ri gati nirêki sānak amisan tuhun atĕgĕg apan turuŋ waśa,
huwus apisan kunaŋ sira sapocapana manawa rāmya solaha,
pinasahakĕn pwa de niŋ atuhâpuhara ta kadi len kameraṅĕn*

:6/4/53:.
tuwi kataman wiraŋ sira ‌rikāna ‌ri hana niŋ anagwa-nagwakĕn,
sumĕmaṅakĕn saraśmya nira ‌riŋ lituhajĕŋ araras priyambada,
bari-bari nora len inucap iŋ kaka-kaka pinakesi ‌riŋ purī,
Iki mara waspadân tuhu wuwusnya ya tikaŋ amaṅun manaḥ dudū*

:6/5/54:.
Inimuṙ-imuṙ nirêŋ twas i salaḥ sĕmu niŋ aṅĕn-aṅĕn ndatan lipur,
winuṅu ni pasraŋ iŋ kaka-kakâṅjawati sira đanañjayâtmaja,
tuhan apa hetu niŋ layat aniṅgalakĕn atilaṙ i ‌ṅwaŋ atpada,
tĕḍanĕn ikuŋ karas patĕmu haṙṣa niy usun i laṅönta suswana*

:6/6/55:.
nahan iki liŋnya ‌tan wawaṛĕṅĕḥ sira lali pijêṙ aṅhiḍĕp laṅö,
tuwi ‌tan adoḥ dahat pwa sapamaṇḍĕm irika n inuhuḥ sakêŋ hĕnū,
kahaliwatan matêki wĕkasan karakĕtan i gawe nirâpikat,
nṛpaduhita pwa lagi kamatolihĕn adalihan asyaŋ iŋ kaka*

:6/7/56:.
lalu wĕkasan ḍatĕŋ ta naranāŧa sahana yaduwaṅśa ‌tan kasaḥ,
Irika đanañjayatmaja maṛĕk humaturakĕn uliḥ nirâpikat,
Aṅinaki budđi solaḥ ira sewaka tumuluy amaṅku pawwahan,
lumawan i goṣṫi saŋ praƀu tuwin hiṛĕŋ amacĕ-macĕḥ ginuywakĕn*

<sragđarā>:7.
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ : 21

:7/1/57:.
luṅhā lampaḥ narendrâhyun aṅusira pasiṙ lālanâtūt wanâdri,
tan waṙṇnan reḥ nirâraṙyyan amaṅan aṅinum ndâṅṛĕṛĕb ‌yan kawĕṅyan,
tĕkwan de niŋ lumampaḥ tinĕbu-tĕbu nirêŋ priṅga sĕṅkan kininkin,
saṙwwecꞓâsiŋ katön iŋ hati juga tinĕkan sānuꝁanê suputrī*

:7/2/58:.
ndan dewī rakwa lĕŋ lĕŋ sira wahu kataman rāga sūkṣmâṅras i twas,
tontonĕn ry aƀimanyu n kawulatan amaṅun ‌riṅraŋ eraŋ wiraṅrwaŋ,
ndaḥ maṅkā pāṙŧaputrâṙdđa salaḥ aṅĕn-aṅĕn moǥa kāṅĕn saŋ adyaḥ,
ṅkân ‌tan ry amban lumampaḥ pati lumaku sirân mūṙcꞓitâsriŋ kasaṇḍuŋ*

:7/3/59:.
tambiŋ niŋ lwaḥ-lwaḥ ahniŋ hawan ira sahajâmuṅwakĕn kuŋ ‌riŋ adyaḥ,
kriñciŋ niŋ ‌wwe sakêŋ groŋ sapatakis i kale niŋ marâñidra ratri,
Asriŋ mulyaṙ larap niŋ kakul aniru liriŋ niŋ wikampêŋ ataṅhya,
kumlab ‌ṙyyaknya n sasiñjaŋ ‌ri kĕtĕṙ i laku niŋ ‌tan bisâṅöl raras twas*

:7/4/60:.
piṅgiṙnyâpnĕd lanâhyas kari n apara-paras kaṙkkaṭâsraŋ masukṣuk,
sākṣāt santĕn watunyâpipit alumu-lumut swâŋ akĕmbaŋ susuḥnya,
lagy ādīkṣa suhun bras tuwin apata-pataḥ taŋ hĕnī maṅkin aṅṛĕs,
ndân adṛĕs polaḥ iŋ ‌wwe ‌wruḥ awĕṛĕ-wĕṛĕḥ an ‌tan panuṅgal hilīnya*

:7/5/61:.
Eñjiŋ rāmya ŋ wukiṙ kaywan apupul asĕkaṙ ‌lwiṙ suꝁâwahya-wahyan,
lagy aṅgītâŋ ĕpiŋ len têpakan aṅiriŋ iŋ kuṅkaŋ iŋ groŋ abaṇḍuŋ,
mwaŋ pasraŋ niŋ taluktak maṅulutak atarik suwarânraŋ saluṇḍiŋ,
Endaḥ de niŋ mayūrâṅawat i pasurak iŋ tūban ahyā gumĕntĕr*

:7/6/62:.
kumbaŋ daṙppâwĕṝö de ni ṛĕsĕp i mađu niŋ puṣpa sālas ƀinukti,
mṛĕm lolyâṅaṅguḥ-aṅguḥ pĕtuŋ ika dumudul ‌tan swaŋ aṅhrūk manuknya,
meǥâtwab lot mutaḥ waṙṣa gĕgĕṙ atilaṙ iŋ saṅhub awrā ‌ri jöŋnya,
paṅriṅgaŋ-‌riṅguŋ iŋ raṅgwan amaṛĕki gagā jaṅga mĕmbaŋ tinuntun*

<jagadđita>:8.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:8/1/63:.
saŋsiptan laku saŋ marêŋ paṣisi ‌tan huniṅan iki lawas nirêŋ hĕnu,
Eñjiŋ koṅaŋ ikaŋ pasiṙ tĕkap irân lari wahu tumurun sakêŋ gĕgĕr,
ceṭī kapwa ‌rimaŋ girahyasĕn aniṅhali pakusikan iŋ ‌ṙyyak ombakan,
kady ānuṅsuṅa gaṙjjitê tĕka saŋ aṅlĕ‍ṅĕŋ aṅiriŋ i nāŧaputrikā*

:8/2/64:.
ṅkānêŋ lod hana nūṣa maṙwwata katon wahu winĕḍaṙ i teja niŋ rawi,
Empĕn tapwan agöŋ dahat kadi dine niŋ Atanu sakatonan iŋ tulis,
lwiṙ prāsāda maṅuṅgul endaḥ apucak ranu mulutak aṅagra jambaṅan,
sorêsuk niyatân iki n parana niŋ hyaŋ aduluṙ arahup macmana*

:8/3/65:.
tūsanyâparêpat maṅeṙttali tumĕmpuḥ iŋ udađi sinuṅsuŋ iŋ harus,
wwenyârok apagut kawantus i paruŋnya sumirat amaṅun kuwuŋ-kuwuŋ,
lot saṙyyâmĕtu haṅsa-haṅsa sumawuṙ lumarap aputiḥ aṅhulap-hulap,
len taŋ mĕltuk iŋ antarāla ‌tan awās aṅĕḍap-ĕḍap aṅuntul aṅlayaŋ*

:8/4/66:.
honyêkiŋ kapaṝö muwaḥ karaŋ awaṙṇna siluman aṛĕcĕp kadînukir,
Astām taŋ kadi caṇḍya-caṇḍyan ajajaṙ hana kadurus ajagjag iŋ bañu,
len ‌lwIṙ asraŋ ago huraŋ harūma ‌tan wawaṛĕṅĕḥ iŋ alun pasaŋ surud,
Asriŋ moliḥ agöŋ tika kahiḍêpanya n inuhuḥ i surak niŋ ampuhan*

:8/5/67:.
tan tuṅgal taŋ aweḥ lĕṅöŋ niŋ umulat nya ŋ amayaŋ amibit hanâmukĕt,
līlā ‌tan hana ṛĕṣṇya ‌riŋ ‌wway i ḍĕmit ni parahu niki lūd paḍâgaliŋ,
mosyan himpĕṙ abuṙwwa-buṙwwaṙ anĕṅaḥ sakayapu kalilī n huwus lĕbuḥ,
lwiṙ mukṣêŋ tĕpi niŋ laṅit kahiḍĕpanya hilaŋ anusup iŋ ǥanâhirêŋ*

:8/6/68:.
Endaḥnyân hiḍĕpĕn laṅit ṛĕbaḥ ikaŋ jalađi ḍawuḥ anuṅsaŋ iŋ lĕmaḥ,
meǥanya ŋ paranūsa honya manukanya layaṙ iŋ amayaŋ maṅambara,
sĕmbuṙ niŋ gajamīna têki jawuhanya mĕlĕtuk i ruhuṙ mawaṅkawa,
‌ṙyyak muntaṙ lumarap winaṙṇna kilatanya n apatĕra gĕṛĕḥ niŋ ampuhan*

tiḍak ḍiketahui
<>:9.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ : 18

:9/1/69:.
taṅeḥ ‌yan ucapĕn lĕyĕp lĕṅĕŋ i rāmya niŋ sakamatan,
ḍatêŋ ta saŋ acaṅkramâsĕmu giraŋ watĕk binihaji,
makādi parameśwarī dumunuŋ iŋ bale mapaṛĕpat,
pasaṅgraha lĕyĕp laṅönya n aṅuṅaŋ ‌wwṅy iŋ tasik aṛĕs*

:9/2/70:.
karaṇḍan iña len uwā ‌wruḥ irikaŋ sayogya paṅanĕn,
Uliḥ niŋ apikat mamañcak amibit kabeḥ ‌rinatêṅan,
Aneka mara pawwat iŋ juru samā tĕka sapasisi,
sĕsök pĕnuḥ ikaŋ ƀinukti tuna raśmi têki wĕkasan*

:9/3/71:.
narendraduhitâmisaḥ sira hanêŋ mahantĕn alaṅö,
Aniṅgilis i duṅhus iŋ karaŋ anuṅku-nuṅkuli pesk,
jĕṅöṙ sira pinaṅku niŋ kaka lali n maṅö kadi rakĕt,
huwā juga manaḥ nirā mulati sagarâtĕpi laṅit*

:9/4/72:.
Aneka mara ceṭika nira widagđa ‌riŋ kalĕṅĕṅan,
lumālana manaḥ nirân lumawanî sirâṅucap-ucap,
dudū ŋ wijaḥ amukti saṙwwa kusuma mrik aṅjraḥ asinaŋ,
lawan tikaŋ amet karaŋ-karaṅan iŋ pasiṙ sakahaṛĕp*

:9/5/73:.
nihan taŋ aruṛĕk siliḥ galaḥ arok jĕmuṙ kawigaran,
tĕwĕknya kusumâjurit-juritan iŋ hênī siliḥ usī,
larut ŋ asana śīṙṇna hĕnti tinutuḥ raṅinya n arukĕt,
wuluḥ gaḍiŋ ikaŋ wataŋ ‌rinawisanya pādapa lume*

:9/6/74:.
siliḥ tĕbaḥ amaṇḍĕm iŋ sumanasâṅduk iŋ puḍak arūm,
sinambi niki n adyus asraŋ amapag ‌ṙyyak aṅgyat aṅasut,
hanātilaṙ i ken ikâṅumak-amik yayâṅumĕk-umĕk,
tan eraŋ i cacadnya rambiḍan ikaŋ wilut pwa kutilĕn*

<basantatilaka>:10.
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ : 14

:10/1/75:.
byātītā reḥnya huniṅan gati saŋ narendra,
lālītya lālana ‌ri soṙ niŋ aśoka mĕmbaŋ,
pradyumna samba gada taṇḍa kabeḥ asewa,
tan saḥ đanañjayasutâmawa pawwahan mās*

:10/2/76:.
swecꞓân pamukti sakatön rasa pāna matsya,
twak ‌riŋ gĕḍaḥ sumaji len taḍak adwitīya,
Asriŋ tikā cinarik iŋ bala mantri muꝁya,
mowaḥ mĕne tĕka mĕne siŋ apūṙwwa-pūṙwwa*

:10/3/77:.
gītâmṛdaṅga kaṛĕṅö lalitâṅṛĕsi twas,
mwaŋ goṣṫi lālana sareḥ niŋ aguwyan-guywan,
kintw īŋ aƀaṇḍagiṇa yêka hanêŋ kadohan,
tontonĕn iŋ sapasisi n tĕka sök arūmpak*

:10/4/78:.
nā reḥ nareśwara tuhun prawarâƀimanyu,
Amwit sirân sumĕlaṅâmĕŋ-amĕŋ marêŋ doḥ,
wwantĕn gihâlĕŋ lĕŋ anuṅkuli sāgarâjro,
lwiṙ pañcuran ‌wway umijil ‌ri duṅus-duṅusnya*

:10/5/79:.
ṅkānê ruhuṙnya paraṅanya ñamut maṅuṅgul,
wwenyân paṅeṙttali tumampuḥ i tūban iŋ groŋ,
sök saṙwwapuṣpa ‌ri hiriŋnya mĕnuṙ śikantĕn,
paṇḍan ‌wwaŋ aṅliḥ alaṅö n lumigê puḍaknya*

:10/6/80:.
maṙmmâsĕgĕḥ ‌lwiṙ i laṅönya ‌ri saŋ suputra,
suṅsuŋ-guyunya winĕḍaṙ ni giraŋ-giraŋnya,
nā padapâṅaway akon jĕnĕkêŋ śilâpnĕd,
syuŋnyâṅaka mpu wuwus iŋ tṛĕgukū paḍâṅâliŋ*

:10/7/81:.
ṅkân lālanâpuḍa-puḍay wara pāṙŧaputra,
punta praśanta dumuluṙ sira len jurudyaḥ,
rāgī n panon ‌ṙyyak anikĕl sapataḥ niŋ adyaḥ,
wöṙ niŋ gurundaya lêyêp sahalis gumiñcaŋ*

:10/8/82:.
ṅkân māṙ tĕñuḥ twas ira rañea ‌rimaŋ prapañca,
Edan tĕkâṅên-aṅĕn ‌ri hajĕŋ sudewī,
Elik sirê hati nirân kataman smarâṅras,
kuŋ duṣṭa keṅêṙ i kadaŋnya mĕne n adoha*

:10/9/83:.
kepwan sirâṅimuṙ-imuṙ kĕtĕṙ iŋ raras twas,
koŋ lālanân panalukat saha gīta rāmya,
Akweḥ ulaḥ nira hanân paṅikĕt sĕkaṙ mrik,
len ciṇḍagânak-anakan tinulis ṭikâpnĕd*

<kusumawilasita>:11.
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | – ⏑ ⏓ : 21

:11/1/84:.
kala nirâlaṅö maṅĕn-aṅĕn ‌ri hajĕŋ ira narendraputrikā,
moǥa ḍatĕŋ saŋ adyaḥ i haṛĕp nira kadi paśarīra niŋ ratiḥ,
ṅkân paḍa kagyat epu kamatĕṅgĕṅĕn apa ‌tan i rāt hiḍĕp nira,
tan ‌wruḥ iŋ enakâṅujara len ulaha kawĕgĕgĕn kameraṅên*

:11/2/85:.
ndân iki rakwa rājaduhita muwaḥ akusikan epu ‌riŋ gati,
moǥa salaḥ smarâway-awayĕn lumihat iri đanañjayātmaja,
maṙmma nirâmahâṅlipu-lipuṙ kĕtĕṙ i hati nirân salaḥ sĕmu,
ƀrānta ‌rimaŋ-‌rimaŋ saparan iŋ suku lumaku jugân tinūtakĕn*

:11/3/86:.
ndân kahaḍaŋ larut sahana niŋ kaka-kaka wijaḥ adyus iŋ tasik,
ṅhiŋ kari kāsi-kāsiḥ ira ‌tan saḥ i sira maṅaran sudaṙppaṇā,
lālana kāṙwwa wuṅkuk aṛĕjâŋ aṅiriŋ amawa pawwahan tatur,
prāpta nirêkihĕn kadi dine kawawa ‌ri kahanan saŋ aṅlêṅöŋ*

:11/4/87:.
ndaḥ tĕka māṙ gupe sira kasökan iraŋ arasa matya ŋ enaka,
niṙwwa haṛĕp nirêki tumuluy maluya kakĕtĕran tikaŋ suku,
Antuk iŋ ambĕk amriḥ atĕkĕn kaka lari nira ‌tan wawaŋ lĕpas,
tapwan adoḥ dahat pwa sira n aṅlĕ‍lĕḥ akiḍupuḥ iŋ śilātala*

:11/5/88:.
ƀrānta sirâṅrase salaḥ ile ni manaḥ ira luput linakṣaṇan,
de ni hiwag nirâsuway atön lumihata ‌ri đanañjayātmaja,
ndaḥ katĕkan pwa moǥa ta dinagđa niŋ iraŋ anĕñuḥ twas aṅlare,
ndâpa kunaŋ kalīṅan iki liŋ nira n aṅaṅĕn-aṅĕn meṅĕn-mĕṅĕn*

:11/6/89:.
maṅkana pāṙŧapura siluman hiḍĕp ira ‌ri ḍatĕŋ suputrikā,
lwīṙ uliḥ iŋ samāđi marikâṅgĕḥ ira saꝑala yogya maṙmmanĕn,
ndân wiꝑalâpa ‌tan wĕnaŋ anantwa ṅūni-ṅūni n amaṅkwa haṙṣa,
wastu marêki sānak amisan sira tuhun awiraŋ turuŋ waśa*

:11/7/90:.
prāpta sudaṙppaṇā ‌ri sira saḥ ‌ri lari nira narendraputrikā,
Ambĕk ikânahā ‌ri sira kāṙwwa n aṅalihana rāgasañcaya,
hyunya ‌ri waspadā nira mĕne n paḍa mamĕḍara rañca niŋ hati,
nâpti niki n marâṅdudula ‌riŋ smita sĕmu-sĕmunĕnya ‌riŋ wuwus*

:11/8/91:.
liŋnya lĕwĕs tuhan lalĕḥ i māsku n amĕŋ-amĕŋ aṅikis aṅḍusun,
lĕŋ lĕŋ anūtakĕn manaḥ apĕt kalĕṅĕṅan amagantakĕn laṅö,
maṙmma nirâri rakryan aṅĕnĕs tumuturakĕn i māsku n aṅlĕ‍ṅêŋ,
ri hyun irâtĕṛĕn mahas-ahas lĕpasa lĕyĕp amukṣa-mukṣana*

:11/9/92:.
ndân tĕka keraṅan tiki sirêki mapa tuhan anehakĕn manaḥ,
duṙyyaśa sānak iŋ kapana māsku wĕnaṅa palaṛĕn paṅöbana,
sis pĕjaha pwa saŋ praƀu mapĕki sirirakĕna niŋ samīraṇa,
toḥ syapa tâṅliṅê sira katon kasihana nira ‌tan wriŋ uṅsiṛĕn*

:11/10/93:.
nista nipun lĕpas tiśaya rakryan i sira sira kĕdwa ‌tan saha,
cihna kahundaṅêku tanayanta bapa rasiki caṅcu-ciṇḍaga,
moliha puṣpa campaka wirāga ṛĕsĕpakĕna kuŋ nirê bibi,
matūt ikā sirân anaka kāṙwwana puriḥ iŋ ulaḥ katuṅgalan*

:11/11/94:.
maṅkana liŋnya pāṙŧaputra sasmita sumahuṙ awoṙ ṅṛĕs iŋ hati,
ḍū kaka ‌riŋ kapāna kari ‌tan giraṅa nini yadi n kasanmata,
yadyapi tuhwa śudđya yayi hinṛĕtan iki ‌ri piṅit nareśwara,
duṙyyaśa tâku sānak amisan kunaŋ awiraŋ apan sinehakĕn*

:11/12/95:.
maṅkana liŋ nirâmĕlas-aṛĕp rumĕsĕp i hati niŋ sudaṙppaṇā,
ndāḥ irikā jurudyaḥ aṅucap muwaḥ ibu huniṅan tikiŋ gati,
ndin ‌tan agĕṅa haṙṣa niŋ asewaka wĕlasana niŋ sinewaka,
Āpan awās manaḥ nira tuhan maṛĕk amalaṙ i śudđya putrikā*

:11/13/96:.
ndaḥ ya tikā nimitta nira māṙ kapĕnĕtan i ḍatĕŋ nṛpātmajā,
wāni nirâṅĕnĕs mapa nimitta nira lumaku ‌tan parākṣaka,
śūnya nikiŋ paran manawa duṙjjana maṅalas-alas kanāgata,
pucꞓawali syapêki duwahagya mataŋ ira tumulya mantuka*

:11/14/97:.
nâta sahuṙ jurudyaḥ amuhun lumarisa gati niŋ sudaṙppaṇā,
campaka len wirāga winawâpuḍak anak-anakan pĕnuḥ ṭika,
prāpta nikī narendraduhita maṛĕk añulu-ñuluḥ priyambada,
soliḥ-uliḥnya kasraḥ i kisapwan ira wiꝑala ‌tan sinambrama*

:11/15/98:.
liŋnya tuhan paran karaṇa niŋ humĕnĕŋ i tĕka cañcu-ciṇḍaga,
wet ni lulut nirâbibi nimitta nira kasaḥ i paṅkwan iŋ yayaḥ,
tan huniṅā pwa māsku mapa len karika sira sakê kitêŋ smara,
suṅsuṅĕn iŋ smitâṛĕkana kenaka nira pĕkulĕnta ĕnbanĕn*

:11/16/99:.
nā wacananya maṅkin akĕtêṙ hṛdaya saŋ anahĕn smarānala,
lāgi salaḥ sahuṙ mucap i ṅel nira lumaku ‌ri doḥ nikaŋ paran,
mĕṅgĕp apelawâpi ṛĕṅu sinrahan anak-anakan lawan sĕkar,
ndan lêwu göŋ i gaṙjjita nirê hati baṅun inanugrahan hurip*

:11/17/100:.
riŋ wĕkasan tĕkâŋ midĕṙ amet ‌ri sira mamawa ḍampa kañcana,
ṅkân alaris muliḥ ḍatĕŋ i rena nira tuhun alĕk manaḥ nira,
tan huniṅê watĕk binihaji n panayub anapuk aṙjja sasmita,
tan paṅinaŋ sirân lali sumuṅkĕm iŋ iña sahajâṅdaliḥ pucaŋ*

:11/18/101:.
maṅkana tâƀimanyu kaƀaran muwaḥ akĕtĕṙ i nāla niŋ hati,
Amriḥ asāra-sāra marikā sira n umuliḥ i jöŋ nareśwara,
prāpta nirêki yatna maṛĕk aṅhaṛĕpakêna lariḥ mapet siwi,
koŋ agamĕl mṛdaṅga hana n aṅras aṅawat aṅiduŋ pakon haji*

<jagadđita>:12.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:12/1/102:.
Apnĕd solaḥ irāƀimanyu n akire ṛĕsĕpa ni suꝁa saŋ narāđipa,
Asraŋ ‌mwaŋ para rājaputra kunaŋ iŋ kapana wĕnaŋ aṅuṅsi sira,
prāpta ŋ rātri lĕpas hyaŋ aṙkka kapaṅulwan aṅayati sumīlĕmêŋ tasik,
lrā niŋ teja sinimpĕnan kinĕkĕsan ‌ri hati niŋ anahĕn smarātura*

:12/2/103:.
Aṅde haṙṣa katon i golaka nirâmiraḥ i wahu nirân têkêŋ bañu,
tan pendaḥ kadi padmarāga makahĕmbana pamapag iŋ ‌ṙyyak ombakan,
lampus ‌tan kamatolihĕn tĕḍun irêŋ jalađi sinaput iŋ lamad-lamad,
Aṅras prāṇa turaḥ ni söŋ ira salāṭi niŋ asĕmu guyu n wineḥ sĕpaḥ*

:12/3/104:.
rāp lumrā rumahab tikaŋ timira himpĕṙ amĕtu-mĕtu ṛĕssa niŋ jagat,
tistis taŋ manuk iŋ ‌wwahan mari humuŋ ƀramara surud i sāriniŋ sĕkar,
lwiṙ glânānaṅisa ŋ cucuṙ taḍahasiḥ baṅun aṅisĕk-isĕk nirāśraya,
Aṅde trāsa pamaṅsul iŋ kidaŋ areḥ sakukulan iŋ anaṅhya-naṅhyakĕn*

:12/4/105:.
meḥ śūnya ŋ ƀuwanânahā ƀaya kunaŋ sahana sumĕmu lampus amṛĕma,
siḥ saŋ hyaŋ śaśacihna maṙmma ni giraŋnya wĕkasan i wijil nirâlaṅö,
tandwâṅhöt i dalĕm gihâŋ pĕtĕŋ aṛĕs ‌rinaraḥ anusup iŋ wanāntara,
ndin wânyâmapagân katiṅhalana miṅkus aṅĕnĕs aṅusiṙ tawĕŋ-tawĕŋ*

:12/5/106:.
śoƀa saṅśaya miṇḍuhuṙ lari ƀaṭāra śaśađara sĕḍĕŋ praƀāswara,
tan pendaḥ ǥata ratma paṙṇna pĕnuḥ amṛta makara-karân katon i heŋ,
lrā niŋ teja ya bañwa siṅyakĕna ‌riŋ ƀuwana ya talaga mapaṅkaja,
luṅhā niŋ timirêlya kombak umarêŋ sukĕt anĕsĕli patra niŋ tahĕn*

:12/6/107:.
ṅkân sāmpun magawe ṛĕṛĕb nāgara puṣpa haji salĕṅĕŋ iŋ smarālaya,
maṅkin kaƀinawâlaṅö saracananya sinuluhan i teja niŋ wulan,
sakweḥ saŋ yaduwaṅśa taṇḍa sakapaṙccaya pinakapikandĕl akrama,
kumram saṙwwa sĕkaṙ miṅiŋ sahana niŋ kuwu sinahaja cihna niŋ maṅö*

:12/7/108:.
ṅkā swecꞓâmĕŋ-amĕŋ sirâlĕbu-lĕbuḥ kajĕnĕkan i hĕnī nikaŋ pasir,
lĕŋ lĕŋ taŋ paricārikâkĕla-kĕlan harama sarisipan sahiŋ-sahiŋ,
dudw āƀāṣa hanâṅucap carita len kiduŋ uliḥ-ulihan winaṙṇnana,
Akweḥ raga ni paṅhiḍĕpnya ‌ri manis ni wuwus iki jĕṅĕṙ siliḥ pĕkul*

:12/8/109:.
len āganty acayâṛĕjâṅawatakĕn saragi ‌ri pagamĕl warātmaja,
peŋ-gaŋ-poŋ-gaŋ arūm katönya hana taṇḍak amilihi sakāpti niŋ manaḥ,
Onĕk taŋ cala hewa ‌tan kahuniṅā ŋ pamalaku kahaṛĕp-haṛĕp kiduŋ,
nā rāgîri sirâlaris pamahuginya sĕṛĕḥ arum aleśya dumpilan*

<waṅśaṣṫa>:13.
– ⏑ – | – – ⏑ | ⏑ – ⏑ | – ⏑ ⏓ : 12

:13/1/110:.
taṅeḥ yadin waṙṇnan ulaḥ nareśwara,
lanânĕkākĕn lĕṅĕŋ iŋ manaḥ maṅö,
hana pwa dewī lagi ‌tan katiṅhalan,
tuwîki kājaṙ sira n agriŋ atyaya*

:13/2/111:.
ya tâmaṅun rañca ‌ri budđi saŋ praƀu,
mataŋ nirân yatna madān n umantuka,
raŧâśwa ḍampâṙjja huwus dinandanan,
kalalwan iŋ rātri jugân hinerakĕn*

:13/3/112:.
byatīta luṅhā lari niŋ niśākara,
maṅulwan aṅṛĕgṛĕg iŋ astapaṙwwata,
piliḥ tumoliḥ ‌ri saŋ oǥa mūṙcꞓita,
rikân katiṙwwan mulat iŋ muꝁâwênĕs*

:13/4/113:.
hyaŋ aṙkka meḥ mĕtwa mapaṅhaṛĕp sĕnö,
kadi pwa maṅgyākĕn akon umantuka,
narendra maṅkat saha wāhanâkrama,
huwus lĕpas ‌tan huniṅan sirêŋ hĕnū*

:13/5/114:.
Ikaŋ pasiṙ kāri baṅun kamānuṣan,
watunya ṛĕṅkâṅaraŋ aṅligā limut,
lumuḥ ‌ririsnya ŋ kayu cāmarâṅure,
hĕnīnya kaṅṛĕs-ṅṛĕs ĕpiŋ lanânaṅis*

:13/6/115:.
Ikaŋ ṛĕṛĕb kĕmbaŋ alum paḍâlume,
nataṙnya tistis ‌ri dalĕm nikâsĕpi,
turaḥ-turaḥ niŋ laṭi kāri len sĕpaḥ,
sukĕtnya laywan maṅunĕŋ sakêŋ gĕluŋ*

:13/7/116:.
piliḥ piraŋ ratri narendra ‌riŋ hawan,
ḍatĕŋ kamantyan ‌ri samīpa niŋ pura,
tuhun mahā maṇḍĕg araṙyyan iŋ yaśa,
Umantyakĕn ṛĕmma ni teja niŋ rawi*

:13/8/117:.
siraŋ watĕk wṛṣṇi sakāri pūṙwwaka,
ḍatĕŋ makeriŋ baladewa samƀrama,
Anuṅsuŋ iŋ ƀoga supaŧya ṣaḍrasa,
mṛdaṅga ǥorâtri hatuṙ girahyasĕn*

:13/9/118:.
siṛĕm pwa saŋ hyaŋ rawi meḥ tĕkâŋ kulĕm,
rikân lumampaḥ sira muṅgaḥ iŋ raŧa,
ḍatĕŋ nirêŋ rājya n alampa-lampahan,
dinandanan sāhalĕpa n tiniṅhalan*

:13/10/119:.
narendraputrī sira pūṙwwa niŋ laku,
lêṅĕŋ hanêŋ ḍampa tatuṙ pajöŋ pagut,
kilî haṛĕp len paricārikâṅiriŋ,
hatuṙ sakêŋ swaṙgga lĕkas nirâlaṅö*

:13/11/120:.
kunaŋ para ‌strī haji ‌riŋ raŧâhalĕp,
watĕk suputra prasamâhawan kuda,
narendra kaliḥ pwa gajendrawāhana,
harâduluṙ ‌mwaŋ hari kapwa reḥ nira*

:13/12/121:.
Apaṇṭa-paṇṭan ta matiṅkaḥ iŋ laku,
paḍâhĕlĕt gĕṇḍiŋ anindya suswara,
yaduprawīrâsraŋ asañjatâṅiriŋ,
baṅun muliḥ sāmpun aniṙṇnakĕn musuḥ*

:13/13/122:.
Ikaŋ paniñjon wĕki ramakanyakā,
duda ŋ malayw āwĕdi sepa rakwa ya,
Alon tĕmaḥnyân katibâtri taŋ surak,
ri sāk ni siñjaŋnya paran kunaŋ katon*

:13/14/123:.
Ikaŋ ‌ri heŋ kapwa sĕsĕk siliḥ pĕḍĕk,
suꝁâŋ anon siŋ kajagan jugâputĕk,
matanya maṅgā ñ cukilĕn ta pwa ya,
palaṙ wĕnaŋ juṅjuṅĕn iŋ galaḥ-galaḥ*

:13/15/124:.
byatīta luṅha haliwat nirêŋ lĕbuḥ,
tĕkêŋ dalĕm rājya tuwin tĕkâŋ kulĕm,
samâṅiriŋ kapwa luwaṙ madum paran,
muliḥ marêŋ swālaya rāmya sasmita*

:13/16/125:.
sirâŋ tĕkê jro pura rañca kāṅlihan,
rapuḥ sinuṅsuŋ puriḥ iŋ hañaṙ datĕŋ,
sawet ni ṅelnyân kadi ‌tan pajīwita,
rikân paḍâmṛĕm bilalâlupêŋ hulĕs*

<jagatpramudita>:14.
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓ : 16

:14/1/126:.
kala mapêki śūnya ‌ri kĕjĕp nikaŋ sanāgara,
maṅkin amānuṣânupama lĕŋ lĕŋ iŋ pura lĕyĕp,
mrak juga lot ataṅhi saha kokilâṅalik-alik,
lwīṙ aṅuhuḥ ‌ri ‌tan kaḍata niŋ śaśaṅka mijila*

:14/2/127:.
tandwa mĕtu ŋ wulan lĕṅĕŋ asoŋ ǥanâtaratayan,
lwīṙ aṅuṅaŋ sakêŋ udayapaṙwwatâṅaliŋ-aliŋ,
nāgata ‌yan kataṅhyana tĕkap niŋ adyaḥ araras,
sugyan apaṅhaḍā muꝁa n asampayâṅarahana*

:14/3/128:.
nora marâṅhawĕṙ laku lĕpas ‌riŋ ambaratala,
ƀāswara ‌yan wiđāyaka ‌ri ganđa niŋ sĕkaṙ arūm,
nā pwa ŋ umaḥ samīraṇa miriṙ marê ‌wwaŋ alaṅö,
donya n anaṅhya lĕŋ lĕŋ atagĕn manuṇḍaṅa karas*

:14/4/129:.
ṅkā ta sudaṙppaṇân wijil aṅiṅkis iŋ nataṙ anis,
kepwan i ‌tan kapaṅgiḥ i wiṅit narendraduhitā,
siŋ tĕka samƀramânuluṅa taŋ dinohakĕn ira,
nora wĕnaŋ waśânuluṅa ‌yan tikĕl halis ira*

:14/5/130:.
nā karaṇanya n aṅlipu-lipuṙ putĕknya ‌ri hati,
koŋ lali lālanâṅiduŋ-iduŋ pĕgat-pĕgat arūm,
len paṅajapnya wikwa pĕjahêŋ wanādri layata,
wet ni rusuḥnya ‌tan rahat asewakânaḍaḥ asiḥ*

:14/6/131:.
ndan twas irâŋ narendraduhitâṅṛĕṅö kadi linad,
towi turuŋ mṛĕm osaḥ aṅĕsaḥ mĕhaḥ makusikan,
maṙmma nirân wijil tumuturêriyâṅliḥ akĕtĕr,
lĕŋ lĕŋ umīṙ hulĕs nira gĕluŋ lukaṙ ‌tan iniwö*

:14/7/132:.
lwīṙ amilaŋ tapak lari nirân sasinwam alume,
tan saralâṅinaŋ lali tumiṅhal iŋ tawaŋ adoḥ,
prāpta nirâkisapwan añuluḥ maṅuntali sĕḍaḥ,
liśya n atis mataŋ nira n atön asaṅhulunana*

:14/8/133:.
tandwa sudaṙppaṇâsĕgĕḥ amakpakâṅariḥ-ariḥ,
ḍuḥ ibu ƀāgya māsku maṇik i ṅhulun kita tuhan,
toḥ aparan tikuŋ lara paran kunaŋ panuluṅa,
jīwita ni ṅhulun dyaḥ ari sāđananta warasa*

:14/9/134:.
Āḥ kaka ‌tan wriŋ enaka jugâku nora ŋ arasā,
mala nikiŋ larâlaṅu ‌ri ganđa niŋ sĕkaṙ arūm,
len kĕtĕṙ iŋ patĕṙ saha gĕṛĕḥ niŋ ampuhan arês,
yêki dume ŋ manaḥ ṛĕṅĕ-ṛĕṅön datan palipuran*

:14/10/135:.
ḍūḥ ibu wiṣṭi ‌tan lara pasiṙ hiḍĕp ny usun iku,
griṅta tuhan lara ‌wwaṅanakĕn ṅaranya biṣama,
ṅhiŋ tiki jampya ‌yan buratĕn iŋ kadaŋ pwa ŋ inaka,
nyāma warasta māsku linalāna wehana sĕpaḥ*

:14/11/136:.
ndan hiḍĕp i ṅhulun sĕpaḥ irâƀimanyu saꝑala,
towy amisan rahadyan aṅĕnoḥ sira n jalu-jalu,
tan parasā tiki n kawĕḍarê piṅit niŋ atuha,
maṙmma nirêki sūkṣmanĕn aṅiṅkisê wĕṅi jĕmaḥ*

:14/12/137:.
maṅkana liŋnya saŋ dyaḥ iki ‌tan sahuṙ mapi turū,
koŋ ginupinya ‌riŋ naꝁa tinaṅhi ‌tan wawaṛĕṅöḥ,
riŋ wĕkasan sirâṅadĕg aṅun-ṅun asyaŋ iri ya,
muṅgaha ‌riŋ gṛhâmṛĕma ‌rikân tinuntun inamĕr*

:14/13/138:.
prāpta nirêŋ tilam pwa tinurū-turū kinĕmulan,
wahu kĕjêp sirâmṛĕm uliḥ iŋ lanâṅupuk-upuk,
kepi ta rakwa ꝑalguṇasutâculuḥ maṅaṛĕki,
moǥa tinaṅhi de ni wijaḥ iŋ manuk mawurahan*

<girisa>:15.
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ : 16

:15/1/139:.
lalu rahina kamantyan söŋ saŋ hyaŋ rawi sumĕnö,
lwiṙ amanasana kiṅkiŋ niŋ śokâmuni turida,
saŋ ahayu jĕnĕk amṛĕm lĕŋ lĕŋ ‌tan wawaŋ awuṅū,
twas ira rumaras osaḥ ‌tan śoƀñ kĕtĕ-kĕtĕgĕn*

:15/2/140:.
Irika n amuṅu maṙmmâmakpak saŋ kaka maṅamĕr,
Ibu mijila tuhankw aḍamw āhyāsa maluluda,
wida kusuma pupuṙ mrik dīkṣā len laṭi sumaji,
Iña puyaŋ uwa ceṭi yatnâsewa paḍa maṛĕk*

:15/3/141:.
taham ibu kadi maṅkin ibrā rehi lara tuhan,
paṅawihikana ni ‌ṅwaŋ hīs niŋ luḥ adarawayan,
hana wênaṅa panamban ndan rakryan juga humĕnĕŋ,
yadi pĕjaha tuhankw ī roga ndaḥ wiꝑala dahat*

:15/4/142:.
kaka mapa karikânuŋ līṅaṅkwêrikaŋ arasā,
ṅwaŋ awĕdi tuwin eraŋ sugyan têki tiśayana,
hana mara siḥ ira ndan ‌riŋ swapnânĕmĕni lulut,
ṅhiŋ ika pinalaṙ i ‌ṅwaŋ ndān ambĕk kawĕkas ikā*

<mṛgāṅśa>:16.
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ : 19

:16/1/143:.
liŋ dewī ‌ri sudaṙppaṇā suꝁa manaḥ rasiki n inuƀayan,
ndâdan reha nikî ḍawuḥ pitu mĕne liŋ ika lumarisa,
saŋ dyaḥ yatna mijil sirâḍamu mahâniga-nigakên ulaḥ,
ṛĕs niŋ samƀawanĕn ‌yan oruka yayâ ta sira ṛĕṅĕ-ṛĕṅön*

:16/2/144:.
ndaḥ saŋsipta huwus taḍaḥ praŧama saŋ kaka n aṅapi sĕṛĕḥ,
lāwan taŋ kakawin wilāparasa sambat iŋ anaṅis akuŋ,
liṅsiṙ pwa ŋ rawi śīǥra lampaḥ iki kāṙwwa kawula maṅĕnĕs,
ndaḥ prāpta ry alayâƀimanyu ‌ri dalĕm gṛha kapamĕgĕtan*

:16/3/145:.
ndan rakwêki đanañjayātmaja hanêŋ taman aṅimuṙ unĕŋ,
tistis nora wĕnaŋ maṛĕk ‌ri sira nâgata ‌ri purik ira,
tan ‌ṙyyamban hana ‌yan mahâṅikĕt ujaṙ taṅis ira n aṅaraŋ,
wwitan têki turuŋ tulus winaca lāgi winalu-waluyan*

<soktamaṙggana>:17. 
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ ⏓ : 24

:17/1/146:.
Ibu tuhan i ṅhulun yayi lĕwös ta kari tiśaya rakryan iṅwaŋ aluluk,
miṅay inusiṙ paraśrayana duṙyyaśa ŋ amisan ariṅku ‌tan wĕnaŋ asiḥ,
mataṅipun iŋ parātra tak atön jamura wiꝑala raśmi niŋ pakadaṅan,
suꝁa ŋ aṅiwö manuk syuŋ amĕṛĕn palarên asĕḍĕpa n panĕṅgaha kaka*

:17/2/147:.
taha winaliṅku moliha kakanta sari-sari maṅaṙccanêŋ manasija,
makaꝑala sanmatanta wênaṅâṅahalana liriŋ esya cihna niŋ akuŋ,
hana pinalaṙ hiḍêpku ‌ri wijilta mahas-ahas acaṅkramân pamasisi,
maluy i dalêm puri pwa kita sis kadi maṇik inuray muwaḥ kinĕkĕsan*

:17/3/148:.
hana hiḍĕp i ṅhulun muwaḥ i māsku kita kĕñaṙ i taṅgal iŋ śaśađara,
Amĕnuhi haṙṣa niŋ ‌rimaŋ arusi panas i hati niŋ kĕnêŋ smaraśara,
wahu kahiḍĕp raras twas iŋ aniṅhali buṅaḥ i muꝁanta kumram alaṅö,
lalu ‌ri yulihta ‌riŋ nāgara kāri pĕtĕŋ apĕga citta niŋ salahasa*

<jagatpramudita>:18.
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓ : 16

:18/1/149:.
kāla nirâṅrasê taṅis irân winimba kakawin,
prāpta sudaṙppaṇâsĕmu guyu n panĕmbaḥ i sira,
twas nira kagyat ojaṙ apa donta ƀāgya ta kaka,
lwiṙ ‌tan i rāt hiḍĕpku ‌ri kitâṇ ḍatĕŋ kadi dine*

:18/2/150:.
ṅwaŋ mata nityaśâpti ‌ri kahundaṅanta ḍatĕṅa,
pi‌wruhanâta göŋ i putĕk iŋ twas i ‌ṅwaŋ ahuyaŋ,
reḥ ku nirāśrayâṅusira sewakê narapati,
ṅhiŋ yayi kapwa saŋkana ni sanmatā haji jĕmaḥ*

:18/3/151:.
ḍū bapa haywa maṅkana tuhanku ta pwa pinalar,
māsiha rākṣakā mawĕlasê narendraduhitā,
wṛĕtta nirêki pāywakĕna len suyođanasuta,
ndātan atön ‌ri lakṣaṇakumāra yâmĕnuhi ṛĕs*

:18/4/152:.
maṙmma nirâri rakryan aṅutus tumuly awaraha,
reha nirān marā ‌ri kita māskw aminta kĕmitĕn,
yapwan adoḥ sihanta bapa ‌tan wĕnaṅa śaraṇā,
byakta pĕjaḥ nirâtĕwĕk awet ni laṅǥana nira*

:18/5/153:.
yan kahiḍĕp taṅis nira ‌ri māsku yogya lawadĕn,
prāpta mĕnêŋ kulĕm tuhan anīsa ‌tan katĕṅĕra,
haywa jugâywa ‌tan rasa-rasâṅrase lara nira,
sugya tuhanku sepa ‌ri pĕjaḥ nirân tiśayana*

:18/6/154:.
ndaḥ ‌wwaya cihna sĕmbaḥ ira ‌riŋ wilāpa sinuwĕŋ,
luḥ nira ‌riŋ pusuḥ ‌ri kucup iŋ mĕnuṙ susu-susup,
len sĕṛĕḥ aṙjja sūkṣma n aduluṙ sipat burat arūm,
nā pamucaŋ-mucaŋ nira kĕdö n paminta tuluṅĕn*

:18/7/155:.
nāhan ujaṙnya tandwa lêwu gaṙjjitâṙyyatanaya,
haṙṣa n umaṅkwakĕn sapakirim narendraduhitā,
maṅkana taŋ wilâpa tumuluy minaṙmma winaca,
koŋ dinĕlö ‌rinĕṅwan anĕñuḥ twas aṅras aṅani*

<kalĕṅĕṅan>:19.
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 20

:19/1/156:.
kaka sĕmbaḥ i ‌ṅwaŋ amalaṙ siḥ umusira wĕlasta rākṣakā,
Agĕmĕn ‌ṅwaŋ atpada sacampaka turuŋ amarāśrayêŋ kapö,
tinahâŋ mađubrata sakâmbĕkan iki wuwusĕn kanāgata,
yadi ‌tan kahat-hata sarinya niyata ni puputnya laywana*

<śāṙddūlawikrīḍita>:20.
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ : 19

:20/1/157:.
yan ‌tan ṛĕṅwakĕnâṅṛĕs iŋ taḍahasiḥ nityânaṅis kāsihan,
mwaŋ ‌yan dohana luṅgaḥ iŋ gaḍuŋ atön prāptê pupus niŋ liraŋ,
ṅliḥ niŋ pāḍapa ‌tan kawaṙṣana lanâṅantî rarab niŋ ṛĕṛĕb,
māwās mātya ‌ri paṅlwaŋ iŋ śaśađarânūt aṇḍĕḥ iŋ toyađi*

<waṅśaṣṫa>:21.
– ⏑ – | – – ⏑ | ⏑ – ⏑ | – ⏑ ⏓ : 12

:21/1/158:.
nahan tikaŋ sĕmbaḥ arūm pralāpita,
đanañjayāṅśâṙdđa wiraṅrwa kemĕṅan,
putus katĕmw īki kahaṙṣa niŋ manaḥ,
tuhun miṅe ‌ri twaŋ irê nareśwara*

:21/2/159:.
sahuṙ nirâtyanta giraṅkw ikī kaka,
ri denya maṙmmâpakĕnaṅkwi de yayi,
kunaŋ pakontâṅlawadêki toḥ rase,
Agĕŋ juga twaṅku ‌ri jöŋ nareśwara*

:21/3/160:.
mataŋnya k ahyun pĕjahâmukêŋ raṇa,
Iki ŋ hurip wyaṙŧa ya ‌tan wiđāyakā,
palaṙ katĕmwa ŋ ꝑala ‌yan jayêŋ musuḥ,
Umaṅguha ŋ wastu sakāpti gañjaran*

:21/4/161:.
Uḍū tuhan haywa baraŋ lĕgêŋ hurip,
Ikaŋ pati n ‌tan paꝑalā ndin enaka,
tuwîki saṅwâ niŋ anidđakĕn gawe,
kunaŋ pwa hūṛĕn taŋ alot ‌mwaŋ eṅgala*

:21/5/162:.
yadin tahan duṙggama niŋ marê dalĕm,
ndi n ewĕhâŋ sūkṣmaṛĕn iŋ naya prihĕn,
sakewĕḥ iŋ kāṙyya kasidđa ta pwa ya,
Ikaŋ kađīran juga sāđanêrika*

:21/6/163:.
kunaŋ mĕne ‌yan hana rakwa wāđaka,
samaṅkanâṅuṅsira mātya mapraṅa,
suꝁa ŋ pĕjaḥ ‌yan śaraṇâśrayêŋ gati,
tuwîki dewī tuhu milw apatṛĕma*

:21/7/164:.
nahan wuwus niŋ maṅaran sudaṙppaṇā,
nda tandwa keṅĕṙ manaḥ Aṙjjunātmaja,
ri göŋ i kiṅldŋ nira ‌tan wĕnaŋ kinas,
ya hetu niŋ lampus asaṅwa jīwita*

:21/8/165:.
tuwi n lanā rakwa wuwus nareśwara,
Umastutîŋ wīra n akūŋ walat smara,
kadiwyaniŋ ‌strī wĕlin iŋ parākrama,
kaniṣṭa yadyan pakasāđana ŋ đana*

:21/9/166:.
mataŋ nirâptī pitutuṙ sudaṙppaṇā,
lanā pigögĕn ‌ri ‌tan adwa niŋ wuwus,
siwil ta ‌riŋ candra kapin tigâlwaṅa,
si kāladeśâhayu ta pwa ŋ uṅsiṛĕn*

:21/10/167:.
huwus pajöŋ taŋ samayê samaṅkana,
sudaṙppaṇâmwit mulihê dalĕm purī,
wirāga len ciṇḍaga putra-putrana,
Uliḥnya lāwan kakawin karāsikan*

<waṅśapatrapātita>:22.
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓ : 17

:22/1/168:.
ndā ucapĕn tikī gati niraŋ narapatiduhita,
lwiṙ ‌tan atön sumuṅsuṅa ‌ri saŋ kaka ḍatĕŋ aṅĕnĕs,
ndā lĕwu göŋ i gaṙjjita nirê hati hinawĕṙ ira,
mwaŋ manis iŋ liriŋ winuni len guyu lagi hinĕmū*

:22/2/169:.
nista ni śūnya niŋ diwasa ‌tan hana maṛĕk i sira,
de ni wiṅit nirān patiwiwal bari-bari n aṛĕṅu,
ndaḥ yaya n epu saŋ kaka yadin wawaṅa maṅucapa,
sugya kunaŋ hanâṅluruganâŋ mata lagi muliṅā*

:22/3/170:.
liŋnya n apet raras twas ibu toḥ mapa manaha tuhan,
tan hana sanmatâṙjjunasutâṙdđa miṅay atiśaya,
tan huniṅā jugêŋ wacana hewa humĕnĕŋ apuji,
ṅwaŋ tiki keraṅan n arasa matya kawĕkasan iraŋ*

:22/4/171:.
maṅkana liŋnya tandwa kumĕtĕṙ hṛdaya saŋ ahayu,
tibra rapuḥ niŋ aṅga wadanâmiraḥ asĕmu taṅis,
kadga hanê taṅan swara sahuṙ pisan ahirit alit,
Om‌ pĕjaha ṅhulun kaka paran ꝑala niŋ ahuripa*

:22/5/172:.
wahu mayat sirâlĕwĕka śīǥra pinĕkul inamĕr,
ḍūḥ ibu miŧya ta ‌ṅwaŋ ari pet ulaḥ aṅuyut-uyut,
riŋ kapanâ ta saŋ katanĕhan smara ‌tan agiraṅa,
nyāma pĕjaḥ imaŋ sira ya ‌tan hana wĕlasa tuhan*

:22/6/173:.
ndaḥ ‌wwaya taŋ wirāga pakirim nira rari tarîman,
talya ni siḥ nirê kita ta rakwa paṅikĕta lulut,
ciṇḍaga putra-putran apatūtana lara turida,
nā pamawāna kiṅkiŋ i sĕṭĕŋ nira n ahas alaṅö*

:22/7/174:.
len kakawin paminta nira ‌riŋ samaya mapagĕha,
paṅlwaṅa pintigâŋ śaśađarâṇ ḍatĕṅa sira jemaḥ,
nāhan ujaṙ nikaŋ kaka maṛĕn ta lara saŋ anaṅis,
mnaṙmma rumĕṅwakĕn raras i de niŋ amaca panuwal*

<jagadđita>:23.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:23/1/175:.
sākṣāt śrī ni kalaṅwan iŋ pasiṙ amānuṣa mara kita ṅūni n,
Aṅlĕ‍ṅöŋ,
nahan kāraṇa ni ‌ṅwaŋ aṅhyaŋ asamāđi turida ‌ri sihanta sanmata,
maṅke pwân inanugrahanta wĕnaṅkwa lumawana ‌ri śakti niŋ smara*

ndī rāgī ta kunaŋ dumĕlwa kakawinku n agati kawi digjayêŋ laṅö
ndan pintaṅkwa harêbu haywa maluy iŋ mađu manis i wuwusta ‌riŋ puḍak,
toliḥ ‌riṅraṅa niŋ ‌rimaŋ kĕna-kĕnân alara turida ‌ri ‌dwa niŋ guyu,
yadyastun ‌ṅwaŋ iki n dudul-dudulĕn iŋ hyun idan-idanĕn iŋ karāsikan,
nyāmâku n pĕjahâsiluṅluṅa karaskw iki n awiji taṅis linaṅwakĕn*

tiḍak dikĕtahui
<>:24.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ : 18

:24/1/176:.
nahan rasa nikiŋ wilāpa pamaḍĕm ‌ri duḥꝁa saŋ arūm,
hilaŋ wiwal irâhĕlî ṅṛĕs aṅiwö prapañca turida,
samântara tĕkâŋ kulĕm tuwi yayā tatan mṛĕm alaṅö,
mapaŋ karahinan sirâṅĕnĕb i māṙ nikaŋ kĕtĕ-kĕtĕg*

:24/2/177:.
taṅeḥ mara patiṅkaḥ iŋ diwasa ‌yan kaŧākĕna huwus,
pirêki ta kunĕŋ lawas nira siliḥ kirim-kirim ujar,
lanâṅiṅĕt-iṅĕt saŋ aṙyyasuta reha niŋ saharasa,
Aṅanti sanimitta niŋ wĕnaṅa mañjiṅêŋ pura jĕmaḥ*

:24/3/178:.
lalu pwa wĕkasan sirân anêmu kāladeśa rahayu,
ri ‌tan hana niraŋ narāđipa layat madewaśaraṇa,
marêŋ giriwanâpakon ira ƀaṭâāra sūkṣma ‌ri sira,
ya maṙmma nira laṅgĕṅâpagĕḥ anĕmwakĕn kawijayan*

:24/4/179:.
Asimpĕn aṅĕnĕs ta rakwa sira nora rākṣaka tumūt,
kapāt amawa pawwahan ‌mwaŋ ikaŋ aṅhawin laras ira,
puriḥ nira sakāma-kāma n alĕmĕḥ katon ariwĕga,
kaśaktin ira ta pwa wastu pinakāśrayā gada nira*

:24/5/180:.
kunaŋ kawawan iŋ jagat ṅūni-ṅunîrikaŋ sanāgara,
narendra baladewa ta pwa pituhun saśāsana nira,
tuwi pwa sira agrajâpratihatâŋ praƀāwa ‌ri sira,
ya maṙmma harimūṙtti lālana sakāpti ‌tan hali-halin*

:24/6/181:.
byatīta kadi leśya de nira dumoḥ aṅiṅkis alaṅö,
hana ‌wruḥ ira ‌yan sahaṙṣa waraputra len saŋ araras,
maran ‌tan agigū n lĕkas wipaŧa kūŋ nirân paḍa rare,
yadin mapuputa ŋ praŋ ādƀuta katon tikā guṇa nira*

:24/7/182:.
nda tandwa waraputra moliḥ akire paranti dinadak,
hulun prawara pāṙŧa ṅūni maṅaran pragupta suƀaga,
ya tâṅusiṙ i jöŋ narendra harimūṙtti sāmpun agati,
Umaḥnya kasĕnöt pikandĕl i samīpa niŋ taman arūm*

:24/8/183:.
ya têki pinaran saŋ āṙyya pinirak tĕhĕṙ tinaṅisan,
lĕwĕs pwa patulaknya lot apitutuṙ halanya tinahā,
kunaŋ pwa ‌ri kĕdö nirâwacana mātya ‌yan ‌tan uƀayan,
wĕlasnya ‌ri sira pwa yâpralalu têki milwa pĕjaha*

<śāṙddūlawikrīḍita>:25.
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ : 19

:25/1/184:.
sāmpun māyu ŋ ujaṙ tuwin siwil ikaŋ śītaṅśu paṅlwaŋ tiga,
Aṅhiŋ pāt wĕkasan sira ‌wruḥ iŋ ulaḥ yatnâkire gopita,
ndan paṙŧātmaja kepwan awri kumĕtĕṙ de niŋ takut kātṛĕsan,
nāhan hetu nirâhyun aṅhyaṅa mĕne paṅgil kṛtānugrahā*

:25/2/185:.
prāpta ŋ rātri tĕṅaḥ wĕṅîrika sirâṅantî taman sök sĕkar,
yatnâṅhyaŋ ‌ri ƀaṭāra manmaŧa mamūjâṅaṙppanākĕn mađu,
kĕmbaŋ campaka pāllawâsmi sĕkaṙ iŋ tañjuŋ ganitrī nira,
saṅhub đūpa nira ŋ patĕṙ ya kaharan ǥaṇṭâśiwāmƀâŋ ‌riris*

:25/3/186:.
sāmpun pwâjapa kūṭamantra ginĕlaṙ lawan wilāpastuti,
đyâyī n tuṅkula yoga yêka n anilib taŋ pṛĕm sawet niŋ harip,
ṛĕp ‌riŋ swapna katon ta rakwa sira saŋ hyaŋ muṅgu ‌riŋ padma mās,
sākṣāt-dṛṣṭa catuṙbƀujatrinayanâŋ aṅgâṙdđanārīśwara*

:25/4/187:.
ndan swecꞓâwĕkasan ƀaṭāra n apasaḥ lāwan ƀaṭārī ratiḥ,
ndânĕmbaḥ ta siraŋ đanañjayasutâminta ŋ warānugrahā,
mojaṙ saŋ hyaŋ ahum bapa ndaḥ iku maḥ puṣpâtmarakṣakêŋ ƀāya,
taṅgap tânaku sidđasâđya ta kamun prāptā mĕrê jro purī*

:25/5/188:.
nā liŋ hyaŋ smara tandwa sök suꝁa siraŋ pāṙŧatmajâṅañjali,
ndātaṙ sĕmbaḥ i pādapaṅkaja ƀaṭārī kewalâpelawa,
tandwa krođa sirân triwikrama kaṛĕsṛĕs krara duṙggākṛti,
Aṅhrik sāhasa kātarân panapaŧe maṅđik sawet niŋ gĕlĕŋ*

:25/6/189:.
Āyay pāṙŧasutâpa ko n wĕnaŋ asampe taṙ sumĕmbaḥ ry aku,
Astwâmaṅguha duḥꝁa ko mapasahā ‌mwaŋ sāđya ƀukti ŋ lara,
nāhan liŋ nira yekân akrak amĕkul jöŋ rakwa saŋ duḥꝁita,
kĕdw āminta warāntaśāpa saha pūjā kūṭamantrâstuti*

:25/7/190:.
ṛĕp ndaḥ somya muwaḥ ta rakwa tumuluy saŋ śrī ƀaṭârī ratiḥ,
Āpan jati nirân sinambaḥ awĕlas ‌riŋ ƀakti mopākṣamā,
Ojaṙ ḍū bapa tūtakĕn pwa sakaṛĕŋ śabdaṅku haywâmihaŋ,
ndaḥ eṅgal maluyâta māsku n anulus yatnanta ƀaktî kami*

:25/8/191:.
liŋ dewī wĕkasan hilaŋ sira kataṅhyan têki pāṙŧātmaja,
ton taŋ kĕmbaŋ arūm karātan i taṅan pinriḥ ‌rinākṣênamêr,
yâṅde gaṙjjita maṙmma sūkṣma rumĕsĕp ‌ri twas nirâṅlaṅwani,
ṅhiŋ tânaṅśayanî manaḥ nira wuyuŋ dewī tuhun ‌tan ginöŋ*

:25/9/192:.
luṅhâŋ rātri samāntarâwa rahināwās taŋ pamuktyan suꝁa,
Aṅhiŋ saŋ kakĕnan smarāstra siwuhĕn lĕŋ lĕŋ ‌tan aptîŋ paṅan,
Āgyân wĕṅya muwaḥ byatīta tĕka ‌riŋ sore yayan ‌tan kĕjĕp,
glanâṅheṙ wijil iŋ niśākara sirân ‌riṅraŋ sarantâlaṅö*

<turidagati>:26.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏓ : 22

:26/1/193:.
lalu wĕkasan mĕtu ŋ wulan awâṅḍaḍari kumĕñaṙ iŋ naƀastala,
kadi-kadi tamtam iŋ ‌rimaŋ akon ahañaṅa ‌riŋ aṅel aṅöl hunĕŋ,
sahana nikaŋ pĕtĕŋ ‌rinaraḥ aṙdđa pinalĕḥ iŋ akāṙyya lĕŋ lĕṅā,
linalu tikaŋ karîŋ akiwa donya tawĕṅa ‌ri wiraŋ niŋ aṅṛĕṅö*

:26/2/194:.
Irika ta ꝑalguṇātmaja lumampaḥ anilib awĕdi n kataṅhyana,
dalihan anakti-nakti sira kāṙwwa hulun ira jurudyaḥ aṅdulur,
ri ḍatĕŋ irêŋ pragupta mamapag ‌ri sira huwus anajyakĕn hĕnū,
sira juga mañjiŋ iŋ taman ikaŋ kawula kari mĕhaḥ mĕṅĕn-mĕṅĕn*

:26/3/195:.
Aŧa ‌ri ḍatĕŋ nirêrika sinuṅsuŋ i katĕmu nikiŋ sudaṙppaṇā,
laki mapa hetu niŋ lali saranta dahat usun alal maṅantyakĕn,
kawĕkasa têki māsku sakaṛĕŋ sira yayi ni bapaṅku hundaṅĕn,
nya wuwus iki n muliḥ muwaḥ amāṙgga lalayan awaraḥ ‌ri saŋ maṅö*

:26/4/196:.
dyaḥ ari ḍatĕŋ tuhan sira saŋ onĕŋ i manisi liriṅta ‌yan guyu,
Aṅĕnĕs aṅanti ‌riŋ taman alal ‌ri tulusa ni wĕlasta sanmatan,
mapa ta nimitta niŋ miṅay asuṅsut anikĕli halis tĕkâṛĕṅu,
lalu maluy iŋ hawan manaḥ irâtiśaya puji-puji n sugiḥ manis*

:26/5/197:.
taha mapa hetu rakryan akalib kari n ahaṛĕp i līna ni ṅhulun,
Amiwa-miwal sirân alĕmĕḥ amraṅakĕna luṅid iŋ curik siṅī,
ya mataṅipun tuhan pahalawön pĕjaha manĕ-manĕhta lalwakĕn,
Atĕwĕka têki ‌tan wĕnaŋ anona pati niŋ awiraŋ jinogakĕn*

:26/6/198:.
nya wuwus ikî narendraduhitā ‌ri hatuṙ ira tĕkâṅurud lulut,
ri tĕlĕb ikaŋ takut lawan iraŋ juga ŋ amihĕri kiṅkiŋ iŋ manaḥ,
ndan i mayat iŋ kakâtĕwĕka maṙmma ni lari nira rañca mâṙ gupe,
kumĕtĕṙ i hambal iŋ lalayan eraŋ umiṅay i panaṅgap iŋ kakuŋ*

:26/7/199:.
ri ḍatĕŋ irêŋ latāgṛha pinakpak inamĕṙ iŋ ujaṙ priyambada,
Ibu tuhan i ṅhulun dyaḥ ari toḥ mapa ta kunaŋ i rāt karîkihĕn,
taha winaliṅku nora hurip antinĕn iŋ alara kokalan lulut,
Umaṅĕn-aṅĕn ‌ridoha ni sihanta kamawĕlasĕnêŋ kĕnêŋ unĕŋ*

:26/8/200:.
hana pinalaṙ pwa sihta ya tiki n suꝁa kadi sinĕkaṙ twas i ṅhulun,
dyaḥ apa tuhan wĕnaŋ pamalĕsaŋkw i hurip i kita ‌tan kĕnênusir,
ṅhiŋ atiki kenakaṅkwa manĕhanta juga saparananta ‌tan saha,
maṛĕkakĕna ŋ wiraga pakĕnaṅkwa majuma ‌ri lukaṙ nikaŋ gĕluŋ*

:26/9/201:.
hiḍĕp i kakanta ‌tan patĕwasa ‌ṅwaŋ ari titiṙ aṅaṙccanêŋ smara,
Aṅipi lĕṅĕŋ maramwan asanâhiliran anĕṅaḥ iŋ tasik mađu,
sari-sari ‌yan marêŋ taman ikaŋ ƀramara lagi mĕṅĕŋ marêŋ kapö,
ḍawuḥ i wĕlasta ‌riŋ ‌wwaŋ aṅaraŋ pwa ꝑala niki lĕwiḥ sakêŋ lĕwiḥ*

:26/10/202:.
pira ta kunĕŋ suꝁā niŋ inanugrahan anisihi rājya de haji,
Adĕmaka mon anewaka ti sūṅana gaja raŧa lāƀa kakryanan,
hana hinanākĕn iŋ ‌wwaŋ ahurip tinĕpĕtakĕn iŋ amriḥ iŋ raṇa,
saka ‌riŋ apeta rūmta midĕrêŋ triƀuwana ‌riŋ apa n hanā muwaḥ*

:26/11/203:.
nya wacana pāṙŧaputra ‌ri saŋ eraŋ anukĕṙ awiṅit pinaṅkwakĕn,
Aṛĕṅu kinol umiṅsĕṙ anulak miṅay inarêkan osaḥ aṅṛĕṅiḥ,
mapa ta kunaŋ tĕmaḥ niŋ ulaḥ asru saŋ alawas aṅölakĕn lulut,
taṅis apuput mĕhaḥ juga ‌rinĕṅwakĕn asĕmu larâmaṅun wĕlas*

<waṅśapatrapātita>:27.
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓ : 17

:27/1/204:.
sāmpun iraŋ narendraduhitā kawawa luyuk alĕk,
de ni mĕlĕs ni siñjaŋ ira karaṇa nira kalĕṅĕr,
lolya linālanâluru salaywan iŋ asana lume,
kewala ‌tan kĕḍap tinitisan sĕpaḥ inamĕṙ-amĕr*

:27/2/205:.
Epu đanañjayātmaja n amaṅkwakĕn alĕḥ anaṅis,
māsku tuhanku toḥ dyaḥ ari tâṅliliṙ ibu t aṅucap,
māḥ sakahaṙṣa tâku yayi mon katikĕlana halis,
hāḥ lêwu duṣṭa ni ‌ṅwaŋ agawe lara wipaŧa dahat*

:27/3/206:.
maṅkana de nirânaṅis apet wĕlas amaṭi-maṭi,
waspa nirâmĕlĕs ‌ri jaja saŋ narapatiduhitā,
hīsnya sumāṙ i jtwa kadi tâmṛta rumĕsĕp atis,
maṙmma nirân mêhaḥ kumĕtĕṙ aṅliliṙ amahayu ken*

:27/4/207:.
ndā ‌tan aṛĕn taṅis nira lanâṅisĕk-isĕk ahirit,
Epu ‌riŋ enakâṅulaha māṙ alara kaluputan,
tan ‌wruḥ irân minaṅkana puput-puputa nikaŋ ulaḥ,
wwantĕn irêki rakwa maṛĕkâṅucap-ucapa juga*

:27/5/208:.
nista nirâgilâṅaṅĕn-aṅĕn ŋ ulaḥ alara tuwi,
mintara ta pwa ŋ enaka dumoha sapara-parana,
moǥa katon manis-manis i rūm saŋ araras aṅamĕr,
saṙwwamanoharâ ŋ ujaṙ añĕp-ñĕp aṅĕtĕri hati*

:27/6/209:.
liŋ nira maḥ ta māskw ibu manĕhta yayi sakahaṛĕp,
mon gṛĕmusĕn sadenya cacahĕn ta bibi yak awuyuŋ,
ƀāgya tiki n tĕḍan tĕlĕb i doṣa ni pinun i kita,
dyaḥ palaṛĕn kasewakan iki n wĕnaŋ amalĕsa siḥ*

:27/7/210:.
takwana ni ṅhulun ‌tan awĕlas ta kita kinalaran,
tan wihikan kunaŋ ‌yan inajapku lagi tinaṅisan,
mwaŋ ‌ri ‌tan olya ni ‌ṅwaŋ iki mātya ḍatĕŋ iri kita,
tan huniṅā kunĕŋ kita yadin ‌ṅwaŋ ari pêjahana*

:27/8/211:.
tan panahā pwa tâkw i ‌ririsanta malulut i kita,
de ni tĕlĕb nikiŋ turida maṙmma rumakĕt i hati,
pûṙwwa ‌ri ‌tan katonta tuwi nitya kinĕñĕp i hati,
maṅkin awās tikību ‌ri sĕḍĕṅta n amasiṙ alaṅö*

:27/9/212:.
moǥa ḍatĕŋ kite kahanan i ‌ṅwaŋ alalĕḥ aṅĕnĕs,
ṅkā rasa mātya lêṅlĕ‍ŋ aku kepwan iŋ ulaha ‌rimaŋ,
ry antuk i māsku ‌riŋ pura muwaḥ luput inaṅĕn-aṅĕn,
yêki nimitta niŋ mara witadya n apuputa pati*

:27/10/213:.
ndan kita kewalâpuji miṅe humĕnĕŋ atiśaya,
hewa sukĕṙ kunaŋ ‌ri paṛĕk i ‌ṅwaŋ añuluḥ aṅamĕr,
maṅkana liŋ nirêki sumahuṙ saŋ araras ahirit,
sis lagi miŧya taŋ lêwiḥ ujaṙ ‌ṅwaŋ iki baya kaduk*

:27/11/214:.
nâta sahuṙ saŋ oǥa pinasatyakĕn i saŋ aṅamĕr,
dyaḥ śapaŧaṅkwa ‌yan wĕnaṅa sāha sakaṛĕŋ i kita,
mātya kahaṇḍĕmâku ‌ri jajanta ‌ri sĕḍĕŋ iŋ apöm,
praṅĕn ikuŋ halis têwĕkĕn iŋ liriŋ upasana siḥ*

:27/12/215:.
maṅkana de nirâśapaŧa lot amĕkul aṅaṛĕki,
māṙ sumusuk ‌ri jīwita nira ŋ dyaḥ anĕkasi wĕlas,
hetu nirān rasâṅalihanâŋ hṛdaya saturida,
dāǥa ‌ri raśmi niŋ wacana ‌tan humuŋ awisi-wisik*

:27/13/216:.
towi winanwa-wanwa ‌riŋ ulaḥ sira tinahu-tahu,
yan kinĕdö-kĕdö kawaśa saṅśaya maṛĕn awiṅit,
maṙmma sahaṙṣa rāmya sawulat saguyu sakalaṅĕn,
Ahyun aroka jtwa paḍa kociwa ‌yan apasaha*

:27/14/217:.
wet ni jĕnĕk nirâṅracana siḥ nira n awĕḍaṙ unĕŋ,
teg ḍumawuḥ tikaŋ ǥaṭita sapta baṅun apitutur,
wwaŋ ‌ri kaƀukyan iŋ wiṣaya ‌tan karakĕtana dahat,
maṙmma halanya liŋ niŋ aji maṅkana wuwusa nika*

:27/15/218:.
yatna sudaṙppaṇâsru paṅutusnya muliha ‌ri sira,
toḥ laki meḥ iki ŋ rahina toliḥ i ƀaya niŋ ulaḥ,
maṅkana liŋnya saŋ ‌rwa paḍa ‌tan jriḥ apuputa pati,
Aṅlalu yadyapîki cacahĕn saka ‌riŋ apasaha*

:27/16/219:.
liŋ nira sis kakâpa tĕmahaṅkwa ‌ri kasaha yayi,
nyāma patiṅku lĕŋ lĕŋ alaṅö jĕṅĕṙ away-awayĕn,
Enaka tâku kāṙwwa layatâmriḥ aṅusira pasir,
denya n asaṅwa paṅgaga yadin sĕkulana barubi*

:27/17/220:.
siŋ patapan kasimpaṙ asĕnöt iki paṅĕpĕpana,
rāmya ŋ awikwa-wikwana lamun jĕnĕk aṅajĕŋ unĕŋ,
sambi niŋ aṅrawat-rawata gīta kakawin amĕṛĕn,
tan hana lena rūm yayi tikaŋ racanana kalaṅĕn*

:27/18/221:.
yadyan iki n katĕmwa wulikĕn walatĕn alapana,
ṅkâku n amūka mon awakĕna ŋ sanāgara gĕsĕṅĕn,
maṅkana de nirâwacana saŋ kaka malĕs asayut,
liŋnya siwil tuhan têmahanêki yadin iwĕhana*

:27/19/222:.
ndān ikaŋ antinĕn ḍatĕṅa saŋ praƀu juga sakaṛĕŋ,
Āpan awās manaḥ nira n atön i pakuṛĕna tuhan,
ṅhiŋ tinahā ‌ri ‌tan tulusa rakryan asiha ‌ri sira,
yapwan agöŋ katon i turidanta niyata n uƀayan*

:27/20/223:.
maṅkana liŋnya sāmpun ahiḍĕp sira pinituturan,
ndā yayan epu kemĕṅan i ‌tan wĕnaṅa niŋ apasaḥ,
riŋ tadanantara pwa tĕka taŋ juru taman aṅĕnês,
Ahyun anapwa-napwa ta kunêŋ tĕhĕṙ aṅiduŋ-iduŋ*

:27/21/224:.
Awri ta saŋ ‌rwa kagyat aṛĕbut hulĕs agarawalan,
ken basahan ndatan kahuniṅân pinalalu kahurup,
Asru sirān umĕmban i saŋ aṅlayuŋ inulihakĕn,
riṅraŋ i hambal iŋ lalayan osaḥ akĕtĕṙ inamĕr*

:27/22/225:.
ndaḥ ‌ri lĕpas narendraduhitā prawarasuta muliḥ,
tan kasulâhawan saga layat gati nira wĕkasan,
Epu manaḥ nikaŋ juru taman mawacana ‌ri hati,
yêki tuhanku ‌yan salaḥ ulaḥ ndya ŋ ulaha ‌ri sira*

<wiśwalalita>:28.
⏑ ⏑ ⏑ | ⏑ – ⏑ | – ⏑ ⏑ | ⏑ - ⏑ | – ⏑ ⏑ | ⏑ ⏓ : 16

:28/1/226:.
Aŧa ‌ri muliḥ saŋ aṅracana haṙṣa ‌riŋ taman arūm,
tucapa ta śāpa saŋ hyaŋ amaṅun larâpratihata,
ri gati nirân kaciṙyyan aṅajöŋ prapañca turida,
winĕḍaṙ i pājaṙ iŋ juru taman tumiṅhal i sira*

:28/2/227:.
Asĕluṙ ikaŋ ‌wwaṅṣ iŋ pura mucap ‌ri tiṅkahan ira,
katĕka tĕkê narendra baladewa sāmpun alaris,
halađara tandwa gadgada wawaŋ kabāṅan aṛĕṅū,
mĕjahana pāṙŧaputra ‌ri hiḍĕp nirāraḥ awuyuŋ*

:28/3/228:.
karaṇa nirân tumuntĕn umarê kaḍatwan iŋ ari,
Abutĕŋ i rukmiṇînujaran aṙdđa tamtam iŋ anak,
puyaŋ iña len uwâśapaŧa ta pwa ‌yan wihikana,
ṅūni-yuni saŋ narendramahiṣī kacidra ‌riŋ ulaḥ*

:28/4/229:.
Inalap irâtikaŋ pahulunan marê pura nira,
tuluyakĕnê suyođanasuta prawīra taruṇa,
Apaniki rakwa lakṣaṇakumāra tibra kalaran,
Umajap i rūm saŋ aṅrimaṅi kintu tâpan apuji*

:28/5/230:.
ṅūni-yuni de suyođana kĕdö n pamantwa ‌ri sira,
maꝑala katantrayuktyan ira len watĕk yadukula,
haji harimūṙtti rakwa sira ‌tan wawaŋ maṅuƀaye,
nṛpa baladewa ta pwa sira binwatan wĕlasaṛĕp*

:28/6/231:.
Ika mara kāladeśa ‌ri hiḍĕp niraŋ halađara,
niyata kataṅgamaŋ praƀu suyođanêki warahĕn,
Awicaritan ‌ri potus ira mājare kurupati,
taya harimūṙtti rakwa silibĕn marapwan alaris*

:28/7/232:.
pamawan i tibra niŋ wuyuŋ i ƀaṅga pāṙŧatanaya,
tuwi makamūla rama nira maṅkanê bibi nira,
walat atĕmaḥ praŋ adƀuta siliḥ syuḥ iŋ paƀaratan,
sira tumuwuḥ tĕkâṅliliṙ iŋ hulaḥ ‌tan apĕnĕd*

:28/8/233:.
pĕjahana ta pwa moǥa hinawĕṙ tĕkap yadukula,
winuni hinötakĕn tuwi mĕnêŋ wĕṅîki layata,
tuluyana duḥꝁa rena nira len ikaŋ hawan ira,
paḍa tinĕḍêki n antyakĕna saŋ marêŋ giriwana*

:28/9/234:.
ndan iki warāƀimanyu ‌tan aṛĕs rumĕmpaka sira,
Awĕdi paraṅmuꝁê guru jugêki towi n inamör,
karaṇa nirêki rakwa n alaris dumoha sakaṛĕŋ,
Amalara sanmata praƀu janāṙdđanân tĕka jĕmaḥ*

:28/10/235:.
ri ḍatĕŋ ikaŋ kulĕm ndaḥ irikā sirân wijil anis,
têlas amuhun ‌ri renanira kāsṛĕpan tinaṅisan,
kunaŋ apa ‌tan wawaŋ lĕpas anoli-noliḥ aṅadĕg,
hali-halin aṅrase pĕjaha saŋ katiṅgalan unĕŋ*

<mṛdukomala>:29.
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ : 18

:29/1/236:.
luṅhā lampaḥ irêŋ kulĕm dinuluṙ iŋ jurudyaḥ aṅamuŋ,
tan kewö panĕsĕlnya lot apitutuṙ ndatan pinituhu,
maṅke pwa n hana duḥꝁa niŋ tuhan adoḥ wĕnaŋnya kasaha,
Aṅlampū juga milwa mātya ‌ri têlêb ni siḥnyaṙri sira*

:29/2/237:.
ndatan ‌wruḥ pwa sirê puput-puputa niŋ manaḥ ‌mwaŋ ulaha,
tan wriŋ kwāna salampaḥ iŋ suku jugâŋ tinūtakĕn ira,
tĕkwan sambya n anakti-nakti saha kĕmbaŋ iŋ kura-kura,
siŋ hyaŋ-hyaŋ kahawan tikaŋ sinawuran suganđakusuma*

:29/3/238:.
rāp moǥâŋ ǥana nīlawaṙṇna rumahab ‌riŋ ambaratala,
sumyuk taŋ hudan adṛĕs iŋ tĕgal adoḥ pradeśa sĕpĕṛĕn,
Aṅlampū ta sirâmitadya tĕlĕsâpa ‌tan wriŋ usiṛĕn,
dodot rakwa sinimpĕnan hinapitan sirâṅgĕgĕs atis*

:29/4/239:.
tĕkwan taŋ hawan aṙdđa ‌tan papakatonan ewĕḥ alĕyö,
Epw i dāya nirâṅgagap lumaku ‌tan pakāla kasasar,
nohan rakwa sirân pamaṅgiḥ ulul iŋ ḍukun wahu lĕwas,
ṅkāna n mampiṙ aṅöb sirâpĕḍĕ-pĕḍĕk lawan duluṙ ira*

:29/5/240:.
māmpĕḥ pwâŋ hudan iŋ kamantyan apuput ‌riris-‌riris alit,
maṅkat rakwa sirêrikân panĕmu ŧāni koñjuk ahiriŋ,
Aṅde rês ‌wwaŋ ikâsurak piliḥ amöki taskara kunĕŋ,
paṅliṅgan kukulanya lāgi kaṛĕṅö lanâṅalik-ali*

:29/6/241:.
saŋsiptan ‌ri lĕpas nirêrika mijil tikaŋ wulan awās,
kady āsiḥ ‌ri sirân tĕkâṅhilaṅakĕn pĕtĕŋ ‌rinadinan,
ṅkān prāptêŋ suku niŋ wukiṙ manĕmu tīṙŧa rāmya kasĕnöt,
pawitrâsriŋ inuṅsiṙ iŋ ‌wwaŋ anahĕn priḥ iŋ twas aputĕk*

:29/7/242:.
tĕkwan ‌wruḥ gati niŋ jurudyaḥ irikā mataŋnya n awuwus,
ḍū nohan dahatĕn tuhanku kawawêriki n kadi dine,
yêkî tīṙŧa warapradâgĕlĕm aweḥ kasidđan inusir,
ndātīṙŧâta kitêriki m palaṙ amaṅguha ŋ hayu jĕmaḥ*

:29/8/243:.
nāhan liŋnya waraƀimanyu tumuluy prayatna n inutus,
ndâmūjā ‌ri huwus nirâdyus agawe śiwāṙccanawiđi,
mudra ‌mwaŋ japa kūṭamantra ginĕlaṙ nirâmriḥ asiwi,
rudrārāđana binwatan hiḍĕp apan sirâmariƀawa*

:29/9/244:.
đyāyī rakwa sirân tumuṅkul asamâđi yoga ginĕgö,
Enak de niŋ animpĕnî sarinahasyan iŋ guru tinūt,
tĕkwan wyaṙŧa mara ŋ tapabrata ya ‌tan ṣṫirâŋ manaḥ aho,
sāsiŋ sāđya kasidđa de ni bĕnĕṙ iŋ tutuṙ pinahayu*

:29/10/245:.
wruḥ ‌yan tattwa ƀaṭāra wastu pĕnuḥ iŋ jagattraya wiƀuḥ,
sūkṣmê sṛṣṭa nirân hanâmagĕhi pañcaƀūta sakala,
tambis kepwana taŋ prajâṅawakanâmratiṣṭa ‌ri sira,
saŋ yogi pwa kuma‌wruhî gati nirâpariñci tinuduḥ*

:29/11/246:.
maṅgĕḥ jṅāna nirâshimanyu ‌ri kapakṣan iŋ sinamaya,
prāṇāyāma taŋ ātma pūjita śiwātmakâmṛtamaya,
nda moǥân kasilib sirê lĕyĕp ikaŋ matâlĕḥ aharip,
tan wriŋ ƀawa nirâturū lawan ikaŋ jurudyaḥ aṅĕḍĕr*

:29/12/247:.
ṅkā têki n hana ƀūta rākṣasa mahādƀutâwugaḥ agöŋ,
krūrākāra karālawaktra paṅaran tĕkap saŋ ahulun,
luṅhâṅkĕn wĕṅi kāṙwwa hamba niki paṅhawinya baḍama,
yêkan moǥa kaŧañcanân tĕka ‌ri saŋ kapaṅgiḥ aturū*

:29/13/248:.
liŋnyâhāḥ lêwu têki nohan i gatiṅkw ikin mahas-ahas,
ndaḥ sidđânĕmu mānuṣa ‌wwatakĕnaṅkwa ‌riŋ tuhan iki,
wāhw ānalyani ‌rimpusĕnya sira śīǥra saŋ dyaḥ awuṅū,
rodrâsumbaṙ anikwakĕn sira mataŋnya n apṛĕp asĕlur*

:29/14/249:.
tan jriḥ lagi siliḥ tĕkĕk sira siliḥ tĕhak siliḥ arug,
maṅkin moha siliḥ culik mata lanâsiliḥ kawil iruŋ,
wet niŋ śakti sakāma-kama sira lāǥawâkral apĕluk,
lwiṙ māyân sinikĕp luput malês anūṙ manĕmpuḥ amagut*

:29/15/250:.
ndânambut baḍama ŋ niśācara tumandaŋ amraŋ amurêk,
wyaṙŧâpan kasikĕp taṅanya kaṛĕṛĕŋ jinĕmbakĕn ira,
tan sārâṅṛĕpa kedĕkan tuwi jinambak akrak anaṅis,
pinṛĕp lāgi hinosakĕn maṅaƀayā maminta hinurip*

<śiꝁariṇī>:30.
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ : 17

:30/1/251:.
Ahā māskw ātyantêki pamariƀawantâmarajaya,
huwākĕn ‌ṅwaŋ denyâku manĕha tuhan ‌tan panĕbusan,
nda nāhan liŋnyê ꝑalguṇasuta sirâtakwan iri ya,
ndi saŋkanmu ‌mwaŋ toḥ apa kari gawaymu ŋ tĕka haraḥ*

:30/2/252:.
Uḍū rakryan ‌tan doṣa pataña tahan ‌ṅwaŋ mawaraha,
ƀaṭārī duṙggâtaḥ sira waśa ‌rikiŋ jīwa satata,
Amet ƀogâsiŋ yośyŋ taḍahĕn ira ‌ṅwaŋ si marusuḥ,
mahas ‌riŋ deśânuŋ pawijilana maṅsâṅrahatana*

:30/3/253:.
nda nāhan pājaṙnyân prawarasuta yatnâṅaṅĕn-aṅĕn,
kalabđajṅānan liŋ nira yadi ƀatārī lihatana,
mataŋnyân pojaṙ ƀoḥ bapa haturakên pwâku taḍahĕn,
Atön matyâku n duḥꝁa kasaḥ i kasihkw ālêḥ apĕsöḥ*

:30/4/254:.
Awas pwêki n sihkwī kita muliha moliḥ kahulunan,
ṅhulun mātyā ‌tan sidđa mapupula lāwan saŋ ahajöŋ,
nda nāhan liŋ pāṙŧātmaja wihaŋ ikaŋ rākṣasapati,
Apan heman liŋnyê sira sira kĕdö māyu taŋ ujar*

:30/5/255:.
ndaḥ enak tâmbĕknyâṅlayaŋ umawa saŋ kāṙwwa kawula,
gĕnĕp rakwêkâtuṅgalan umibĕṙ iŋ meǥa ‌ri ruhur,
suꝁâmbĕk saŋ pāṙŧātmaja tuhun ikaŋ rowaŋ akĕtĕr,
lanâṛĕs yadyan liŋnya ḍawuhakĕnâwās ‌tan ahurip*

:30/6/256:.
ḍatĕŋ ṅkānêŋ duṙggālaya wukiṙ agöŋ ñapñap aruhur,
pĕnuḥ ratnâƀrā swaṙgga ŋ umaḥ ahalĕp gopura maṇik,
kunĕŋ pwâkweḥ rāḥ len iki tahulan iŋ preta kasawur,
pĕnuḥ sāṙ sök taŋ ƀūta hala-hala kapwâmĕdi-mĕdi*

:30/7/257:.
ƀaṭārī duṙggā haṙṣatara rumĕṅö wṛtta kahatur,
ri poliḥ niŋ hambâŋ taḍahĕn ira yâṅde giraŋ ira,
tuwin sinyaŋ ‌riŋ ǥaṇṭi saha wajaǥaṇṭâtri gumĕṛĕḥ,
pamūja niŋ ƀūtâjaya-jaya paḍâsewa humaḍaŋ*

:30/8/258:.
mijil prāptê heŋ gaṙjjita lumihat iṇṭ muꝁya taḍahĕn,
mataŋnya n gĕṅgöṅĕn ‌lwiṙ amĕpĕkanâŋ aṇḍaƀuwana,
wwalu ŋ hastâtêṇḍas tiga ḍaḍa wĕlaŋ lampiṙ aganal,
matâwĕlw āḍaṅṣṭrâsalit iruŋ aroŋ roma murarak*

:30/9/259:.
lumuŋ têkaŋ hastâhaṛĕp amaṅanê pāṙŧatanaya,
tuhun maṇḍĕg ‌yan tiṅhal i sira n amūjā saha wiđi,
mataŋnya n māṙ moǥâwĕlasa ta ƀaṭārī kakawaśa,
lĕṅĕŋ de niŋ mantra sꝑuṭatara ṛĕsĕp rāmya karêṅö*

<jagadđita>:31.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:31/1/260:.
Om‌ sĕmbaḥ niŋ anāśrayâmĕkul i jöŋ parūmasakala rena niŋ jagat,
Āpan byakta kitâṅhanākĕn irikâṅhilaṅakĕn agawe halâhayu,
Icꞓantân atisūkṣma len aganal āruhuṙ amĕpĕkana ŋ naƀastala,
wāswāsĕn hana ‌tan hanānta ‌yan adoḥ apaṛĕka ‌riŋ apan kawastwana*

:31/2/261:.
yatnânūt i gawe ƀaṭāra n umiwö ŋ ƀuwana mara gatinta ‌tan kasaḥ,
solaḥ ƀāwa sakāma-kāma ni manaḥ nira salĕkas irân kinālihan,
Ekatwanta lawan sira ŋ parūmatattwa tuwin adadi saṙwwadewata,
brāhmā wiṣṇu maheśwarâdi sira len kita matĕmaḥ Umâdidewatī*

:31/3/262:.
Utpatti ṣṫiti līna niŋ jagat ikaŋ suruhan ira kitāśrayâṅdulur,
krūrân rudra ƀaṭāra ƀꜽrawa ta nāma nira n agati līnakāraṇa,
ṅkân duṙggā kita ƀꜽrawī parūmasūkṣmatara pinakajīwa niŋ prajā,
māwak sukṛta duskṛtânĕmahakĕn hala hayu suꝁa duḥꝁa niŋ dadi*

:31/4/263:.
jñānanâṅandĕl i mantra śakti kita ‌riŋ gurumuꝁa ‌rinahasya gopita,
yan sākṣât kawaśâṅanugraha sakêŋ guru ta kitan aweḥ anugraha,
mwaŋ ‌riŋ swapna kitân katona ṅūniweḥ ‌yan ika siluman adƀutâhalĕp,
nā cihnanta n asiḥ maweha sakatöna niŋ amahayu yoga sasmṛti*

:31/5/264:.
ndan ‌riŋ sampay agöŋ ta denta maṅupadrawa niyata wineḥ kapātaka,
tonĕn nya ŋ mahīṣāsura ‌mwaŋ iki dꜽtya ruru paḍa jayêŋ jagattraya,
ndâwajñā pwa n amaṅpaŋ iŋ samara ‌tan pabiṣa maṅaƀayā sināhasan,
maṙmmanyâgati kahananta wĕkasan linalu niki n ahātnya ‌riŋ hurip*

<śiꝁariṇī>:32.
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ : 17

:32/1/265:.
nda nāhan liŋ pāṙŧātmaja n aṅaƀiwāda sꝑuṭatara,
ƀaṭārī duṙggā somya sira wĕkasan maṙmma mawuwus,
Uḍū sāmpun ‌wruḥ pwâku bapa ‌ri sakâṙyyanta ‌ri kami,
parīkṣaṅkw ī ƀaktinta juga yak amintoni racana*

:32/2/266:.
tĕlas maṅgĕḥ pwa twaṅta ‌ri kami subadđâpratihata,
Apan ‌tan liṅgaṙ ta pwa ya pinariƀaṇḍênapa kariḥ,
mataŋnyân sidđâtaḥ kita maluyana ŋ sāđya kalulut,
tuhu n ‌wwaṅsānaktâmisan usiṙ ikā yogyaśaraṇa*

:32/3/267:.
kaḍatwan ṅkānê poraƀaya kahanan ƀīmatanaya,
widagđêŋ māyābañcana gati niki n rākṣasakula,
karālāmāḥ lakwâtĕrakĕna ‌rika haywa makabĕt,
ƀaṭārī nāhan liŋ nira ‌riŋ apa taŋ ƀṛtya wihaṅa*

:32/4/268:.
prayatnânĕmbaḥ pāṙŧasuta n amuhun maṅkata huwus,
jurudyaḥ nityâsru n larisa bĕsuṙ agyaŋ giri-girin,
manaḥnyârês lagînuyut-uyut iki n tiṅgalakĕna,
Ikaŋ ƀūta krūrâṅgyat amuhara ‌riṅraŋ kasuririŋ*

:32/5/269:.
tĕlas luṅhā saŋ pāṙŧatanaya hanêŋ ambaratala,
karālânuṅgw ī kaṙwwa hulun iki yatnê hulu nira,
putus ñapñap doḥ niŋ parana mapa ‌yan śīǥra sapĕṭik,
kasidđajñānan saŋ hyaŋ amuhara mūkṣênaṅĕn-aṅĕn*

:32/6/270:.
byatītan praptêŋ poraƀaya dumunuŋ ‌riŋ taman arūm,
ndaḥ amwit sūkṣmā ƀūta sira kawĕkas kaṙwwa kawula,
Aṅantî soṙ niŋ rājasa ‌ri duṅus iŋ pañcuran aho,
Umeṙ-heṙ luṅhā niŋ wĕṅi tuwi mayat söŋ niŋ aruṇa*

<turidagati>:33.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏓ : 22

:33/1/271:.
Aŧa rahinê samantara ƀatāra dinakara mijil praƀâswara,
baṅun asĕgĕḥ ‌ri saŋ ḍatĕŋ anis lali lumihat i lĕŋ lĕŋ iŋ taman,
ƀramara marêŋ sĕkaṙ kadi mahâtuduḥ aṅutus asumpiṅê sira,
manuk amijaḥ munî ‌wwahan ikâwaraḥ i surasa niŋ ꝑalânĕḍĕŋ*

:33/2/272:.
lalu tumurun sirârahup acāmana humĕnĕŋ ayoga sāsmṛti,
Aṅudakataṙppanâṅhaṛĕpakĕn kahanan ira ƀaṭāra ƀaskara,
ndan umulat iŋ miraḥ mata lĕwiḥ kĕḍap aṅulaṙ-aliṙ ‌lwiṙ aṅjawat,
dĕlĕg aṅaluŋ yayâsĕgĕḥ akon aṅinuma bañu haywa ‌tan waṛĕg*

:33/3/273:.
pira ta kunĕŋ suwe nira samantara hana tĕka rākṣasâtuha,
ndan amawa kuñci len sapu gawenya masuruhan i haywa niŋ taman,
sawulat ikī sirâṛĕṅu ta yâhaṛĕp abutĕṅa sāhasâmraṅa,
tuhun anahā ‌ri rapa nira maṙmma niki maṛĕk anantwa sādara*

:33/4/274:.
Uḍuḥ apa kawwaṅanta mapa donta kari laki waraḥ pwa ta ṅhulun,
ndi kari hawanta len syapa ṅaranta bapa taha kunaŋ kita hyaṅa,
ndaḥ iwĕḥ ikiŋ taman kĕta tuwin piniṅit iŋ apa taŋ waṅên mara,
piliḥ iki dèwa kinnara jugâŋ wĕnaṅa ḍatêṅa len sakê haji*

:33/5/275:.
pataña nikî sira ndan awaraḥ ta sira n agati janma kasyasiḥ,
ḍatĕŋ ahaṛĕp sumĕmbaha ǥaṭotkaca palaṙ anumoda māsiha,
nya liŋ ira maṙmma taŋ winuwusan umatuṙ ajaṙ i rākṣaseśwara,
haji winaraḥ kapūhan iŋ asamƀawa karaṇa nirân kataṅgama*

:33/6/276:.
ri ḍatĕŋ irêŋ taman katĕmu saŋ kasihaṛĕp asumöŋ tiniṅhalan,
sumuyug anĕmbaḥ atwaŋ irikâān tinañan inapa maṙmma niŋ mara,
laki mapa hetu niŋ tĕka baṅun hana pinalĕḥ i rañca niŋ manaḥ,
kapati rumāṙ hatiṅku mawĕlas ‌ri kita tuwi kadi ‌wruha ṅhulun*

:33/7/277:.
Apan iki ‌yan ‌wruha ‌ṅwaŋ i rawat-rawat i manis irâṙjjunân rare,
riŋ apan aseha len kita hatuṙtta kalilirana mon têkêŋ guṇa,
mata waja ‌tan pahī kĕta kabeḥ juga tiniru nikaŋ swalakṣana,
hana panahaṅku māsku ‌ri kitânaka nira ta waraḥ pwa torasi*

<pṛŧiwītala>:34.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ : 17

:34/1/278:.
nahan pataṅa rākṣaseśwara ‌ri saŋ sĕḍĕŋ mohita,
ndatan sahuṙ apan pijĕṙ mĕnĕb-ĕnĕb putĕk niŋ hati,
jurudyaḥ ira têki yâmĕḍarakĕn satiṅkaḥ ira,
Umaṇḍĕm umusap ‌ri jöŋ nṛpati mājaṙ opakṣamā*

:34/2/279:.
panĕmbaḥ i patik narāṙyya kĕna de narendrâṅuhā,
sirêki tanayâṙjjuna ndaḥ Aƀimanyunāmâhalĕp,
prakaśita sakêŋ bibi pwa sira ‌yan suƀadrātmaja,
hatuṙ pahulunan tĕkap nira narendra dāmođara*

:34/3/280:.
tuhuṇ ḍatĕŋ irân umaṇḍĕm umusap ‌ri jöŋ ƀūpati,
ri duḥꝁa nira kālapan rara warātmajā rukmiṇī,
narāṙyya baladewa sāhasa wiđāyakâmiđyani,
mahânuluyakĕn ‌ri lakṣaṇakumāra sāmpun majöŋ*

:34/4/281:.
balik ta harimūṙtti lāgi pinalaṙ wĕnaŋ māsiha,
Apan hana manaḥ nirāṅuƀayanê swaputrī nira,
kunaŋ pwa sira moǥa ‌tan hana layat madewāśraya,
mataŋnya siha rākṣaseśwara ŋ inant rāntĕn haji*

:34/5/282:.
tuwin mara ḍatĕŋ nirêriki pakon ƀaṭārī wiđi,
ya kāraṇa nirân wĕnaŋ gaganamāṙgga ƀūtâṅatĕr,
nahan pawaraḥ iŋ jurudyaḥ i narāṙyya ƀīmātmaja,
nda tandwa sira gaṙjjitâmĕkulakĕn sahaṙṣêŋ ari*

<basantatilaka>:35.
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ : 14

:35/1/283:.
ḍū ƀāgya māsku kita ‌tan sipi gaṙjjitaṅku,
ndâriṅku kapwa kita māṙ hṛdayaṅku haṙṣa,
nityâṅṛĕṅö ‌ṅwaŋ i guṇanta kasaŋkya ‌riŋ rāt,
maṅke tĕkanta ‌ri kakanta kadî paṅipyan*

:35/2/284:.
haywâsumâlara ‌ri kaprihatinta māsku,
tan saṅśayâku wĕkasanya sakewĕhanya,
yadyan hanêŋ amaraloka katön ku petĕn,
kāhinya ‌riŋ kṣititala pwa ya tâlpawastu*

:35/3/285:.
têkwan pwa budđi baladewa katon halenya,
twaṅtê sirân atuha taŋ humawöṙ gĕlĕṅta,
nāhan mataŋnya n aku tāmalapa ŋ suputrī,
yadyan si lakṣaṇakumāra kĕnoḥ ya mātya*

:35/4/286:.
nāntĕn siwil ‌ṅwaŋ ari maṅkata haywa tâgyā,
ṅwaŋ motusâmiḍĕṅĕrê tĕka niŋ wiwāha,
tântuk tarêŋ gṛha wulat pwa ‌ri kāsyasihku,
ṅhiŋ paṅgihĕnta kĕtĕṙ iŋ hṛdayaṅku n onĕŋ*

:35/5/287:.
nā liŋ ǥaṭotkaca manuntun i saŋ suputra,
prāptê dalĕm saŋ Aƀimanyu muwaḥ manĕmbaḥ,
ndan saŋ sinĕmbaḥ atulak bapa haywa maṅkā,
tan reha rakryan i hatuṙkkw iki rākṣasāṅśa*

:35/6/288:.
ƀaktinta sāmpun apagĕḥ ta tikā hutaṅku,
nahan mataŋnya sahuṛĕnkw asiḥ adwitīya,
nā liŋ nirâsĕgĕḥ asuŋ sĕṛĕḥ iŋ kajaŋ mrāk,
len wastra mûlya pisalin saha ƀūṣaṇâƀrā*

:35/7/289:.
ndan wyāṙŧa ‌tan hana jugâṅrahatî suputra,
tan ‌strī kaƀuktya tuwi ‌tan rasa pāna mātsya,
tan taṅga-taṅgapan alĕḥ swara niŋ mṛdaṅga,
tan gīta ‌tan lĕṅĕṅa ‌riŋ wanadeśa rāmya*

:35/8/290:.
saŋsipta reḥ nira tigaŋ wĕṅi ‌yan hana ṅkā,
lagîniwö rahina rātri pĕnuḥ ƀinukti,
ndan kewala pwa sira ‌tan huniṅâŋ paṅan pṛĕm,
ṅhiŋ ‌ywênaka ŋ lumihatê saŋ asuŋ larônĕŋ*

:35/9/291:.
māṙ twas ǥaṭotkaca tumon sira saṅśayâlĕk,
tan pantarâṅusapi luḥ juga wet niŋ āśa,
nāhan mataŋ nira n adandana paṅkat asru,
tambêñjiŋ-aŋ bala samūha kabeḥ inajñān*

:35/10/292:.
tĕkwan tĕkâŋ apiḍĕṅĕṙ ‌wruha ‌riŋ wiwāha,
rwa ‌ṅwe ta rakwa kawĕkas tuwi kaprakāśa,
śrī koraweśwara ḍatĕŋ saha mantri muꝁya,
meriŋ ‌ri lakṣaṇakumāra huwus pralabđa*

:35/11/293:.
ndan rakwa rājaduhita ƀaya māti duḥꝁa,
tan pāntarâmayat apatṛĕma lot ginĕgwan,
wyaṙŧâṅṛĕṅö mara sirân hana dewaśabda,
tan saṅśayā nira humera tĕkâƀimanyu*

:35/12/294:.
ndātaṙ hiḍĕp rasa niki n tinahā nirâdwa,
yan taṇ ḍatĕŋ praƀu siwil sira wastu līna,
tan lalanā ta haji maṅkata śīǥra-śīǥra,
sugyan kasepa ‌ri hurip nira ‌tan katĕmwa*

tiḍak dikĕtahui
<sama sĕpĕṙtti:9>:36.
nahan wara-waraḥnya maṅkin awuwuḥ sru rākṣasapati,
byatīta kalalu ŋ kulĕm nṛpati maṅkat eñjiŋ alaris,
tĕkê sahana rākṣasâṅjuru ǥinoṣaṇân paḍa tĕkā,
pĕnuḥ gaja raŧâśwa sañjata humuŋ gumĕntĕṙ aṅuhuḥ*

:36/1/295:.
paṛĕŋ wijaḥ arūmpak aṅlayaŋ iŋ ambarâmuhara ṛĕs,
baṅun jalađarâṅhĕmū hudan awaṅkawa đwaja mĕlĕk,
kilamya larap iŋ curik sipi-sipiŋ karaḥ kaluŋ agal,
gĕlapnya kĕtug iŋ gubaṙ patĕṙ ikŋ mrdaṅga gumĕṛĕḥ*

:36/2/296:.
tuwin praƀu ǥaṭotkaca ‌mwaŋ ari lālanêŋ awaŋ-awaŋ,
Aṅāṙwwani raŧâlalĕḥ pinayuṅan mayūra lumarap,
jurudyaḥ iki ‌tan karî sira lanâmawa ŋ pamucaṅan,
manaḥnya kadi muṅgahêŋ amaraloka yâmĕŋ-amĕṅa*

:36/3/297:.
patiḥ nira sadeha bāhukawikampa baƀruwikaṭa,
paḍânupama rākṣasâtuha widagđa ‌riŋ kira-kira,
paḍâbala salakṣa śakti tuwi tahu têŋ paƀaratan,
wĕnaŋ pamati śatru mon rumarahêŋ surendraƀawana*

:36/4/298:.
Arok siliḥ usī lumampaḥ aruṛĕk ‌riŋ ambaratala,
hatuṙ trik asamūha möṙ alulunan katon awalikan,
ndatan hana manuṅga-nuṅgala ‌ri wuntat embuḥ i haṛĕp,
Aṛĕs śīwakĕn iŋ bĕkĕl yadin alona kāṙyya lumaku*

:36/5/299:.
taṅeḥ ‌yan ucapĕn suwe nira lumampaḥ adṛĕs akĕḍap,
samantara ḍatĕŋ ‌ri ƀūmi harimūṙtti koṅaŋ apaṝö,
hanâlas alĕbâsukĕt pĕtĕŋ aṛĕs ‌ri jöŋ niŋ acala,
Ikā taŋ inusiṙ nirâƀawaha rāmya paṅhinĕpana*

:36/6/300:.
siṛĕm-siṛĕm iŋ aṙkka meḥ sumurupân tumuṅgaŋ acala,
samaṅkana sirân turun saha balâgawe kuwu-kuwu,
sahaṙṣa para rākṣasī nda sama-kuṇḍaŋ aṅliga-ligā,
tĕkêŋ kuda liman suꝁâmaṛĕki toya dinyus iniwö*

<jagadđita>:37.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:37/1/301:.
prāpta pwa ŋ kulĕm iŋ samantara paḍāmṛĕm ika sabala rākṣaseśwara,
kapwākĕg pinĕkul ni kuṇḍaŋ ika sowaŋ i huwus iŋ ulaḥ yaŧāsuꝁa,
ṅkā saŋ nāŧa ‌yan aṅgupîŋ ari marêŋ pura halađara ‌tan hanaŋ ‌wruha,
ceṭī keśađarā tikaŋ amawa pawwahan inucap anindya rākṣasī*

:37/2/302:.
Eṅgal rakwa sirêŋ hĕnū lĕpas apan sira gaganacarâhawan raŧa,
prāptêŋ dwārawatī katon sahana saŋ yadukula paḍa somya nismita,
tan tūt ṅgānya sirê sabudđi baladewa kunaŋ apan amoǥa kemĕṅan,
kepwan ‌tan ‌wruḥ iŋ enak āpĕga ‌ri ‌tan tĕka nira saŋ anis marêŋ wukir*

:37/3/303:.
wwaŋ ‌ri jro baladewarājya ta jugâmaṅan aṅinum anamtam indriya,
siṅgiḥ tambay ikaŋ wiwāha paḍa kaƀinawa saracananya kādƀuta,
honya ŋ dyaḥ kṣiti sundarī piniḍuḍuk ndan inĕnahakĕn iŋ taman lĕṅöŋ,
pucꞓâmbĕk baladewa hewa ‌ri sirân wihaŋ i luluy irân maliŋ lulut*

:37/4/304:.
māṙ aṅṛĕs hati niŋ tumiṅhal i sirân gupay aṅêliḥ amādapâlume,
mūṙccâśâlupa ‌riŋ paṅan pṛĕm anaṅis juga tĕwĕk ira sāḥ sakêŋ kakuŋ,
lāmpus mātya mara ŋ manaḥ tuwi titiṙ mayat atĕwĕka kadga ‌tan kasaḥ,
sep ‌yan doḥ hana dewaśabda ‌rinĕṅö nira dinuluṙ i paṅhṛĕt iŋ kaka*

:37/5/305:.
lwiṙ pakṣâkuhirā ta ƀaṣaṇa nirê gyaŋ ira n akuru rûkṣa kāsyasiḥ,
nā taŋ glaŋ nupurâlaris munus awaknya mari lagi milĕt ‌ri jöŋ nira,
sĕsran maṅkana saḥ sakêŋ taṅan ikaŋ tali tapiḥ anasaṙ sakêŋ tĕṅaḥ,
Aṅhiŋ lot ataḍaḥ-taḍaḥ sararab iŋ luḥ i jaja maṛĕk iŋ kaluŋ-kaluŋ*

:37/6/306:.
tĕkwan mūkṣa manis nirân liriŋ ikā winuni ni kucup iŋ saroruha,
śrīdantâgigu ‌riŋ kapān ađara ‌tan miṅiŋ umalap i raśmi niŋ waja,
baŋ niŋ lāṭi ‌ri sinwam iŋ kayu sĕnö satata kinĕmukan himânipis,
Aṅhiŋ paṅhṛĕŋ ikaŋ mađubrata karî taṅis ira saha luḥ sakêŋ ‌riris*

:37/7/307:.
hīṅanyân lĕwu tikṣṇa niŋ prihati ‌tan wĕnaŋ inimuṙ-imuṙ nirâṅlare,
wyaṙŧâkweḥ paricārikânita hanân pamaca-maca lumālanê sira,
gĕṇḍiŋ ‌strī saha damya-damyan anameni kiduŋ iniriŋ iŋ taban-tabaŋ,
tan kewö sararas niki kadi kinaṅsyan i lalĕḥ i pamaṅgĕl iŋ curiŋ*

<Aśwalalita>:38.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ ⏓ : 23

:38/1/308:.
nahan iki reḥ narendraduhita tinaṙkka nira saŋ hanêŋ awaŋ-awaŋ,
karaṇa nirêki kāṙwwa tumurun sakêŋ raŧa marêŋ saŋ oruk anaṅis,
sahana nikaŋ ataṅhi kinĕnan prayoga maturū matêki wĕkasan,
saŋ ahayu len ikaŋ kaka sudaṙppaṇā juga dine ‌tan ilw aharipa*

:38/2/309:.
ri tĕka nirâƀimanyu tumuluy waśâṅisapu sambramâṅusapi luḥ,
Ibu tuhan i ṅhulun rari lĕwös pwa duḥꝁa niy ariṅku kāri siwuhĕn,
Amaḥ aku pātyan tbu cacahĕnta mon sakahaṛĕpta denta ta wuyuŋ,
wruḥ aku rî doṣa ni ‌ṅwaŋ i hatuṙkkw atiṅgali kitê sĕḍĕṅkw alarasan*

:38/3/310:.
taham ari kākw aṛĕsa ‌ri siraŋ narendra baladewa n apraṅa tuwi,
kunaŋ i paraṅmuꝁaṅkwa ‌ri wuyuŋ nirân alarapāna doṣa wipaŧa,
śapaŧa nirâtikaŋ kawĕdi nâta maṙmma niŋ apet wilāśa rahayu,
siḥ ira ǥaṭotkacâta śaraṇaṅkwa rī gati nihan t anĕmbaḥ i sira*

:38/4/311:.
liŋ ira warâƀimanyu ‌ri saŋ oǥa kagyat akĕtĕṙ kapūhan alaṅö,
Umaṅĕn-aṅĕn ‌ri tiṅkaḥ i kakuŋ nirêki tĕka ‌tan pasaŋkan inucap,
karaṇa nirân jĕṅöṙ kahĕnĕṅan tuhun giraŋ irâṅaḍĕḥ putĕk agĕŋ,
wiṣa paramāṙŧa duḥꝁa nira pāṙŧaputra sira tâṅkĕn oṣađilatā*

:38/5/312:.
rasiki sudaṙppaṇânahuri pāṙŧaputra ‌tan i rāt karî tĕka tuhan,
taha ta kunaŋ paṅipyan i hatuṙnya sūkṣma kadi dèwa māṣiḥ anurun,
tuwi tuhu ƀāgyamanta marikā bapaṅkw i saŋ arūm kapaṅgiḥ ahurip,
Uliḥ iŋ aṅel gumĕgwan i mayat nirâtĕwĕka honya ŋ astra ‌ri taṅan*

:38/6/313:.
lihatana têki sĕmbaḥ ira wet nirân ṛĕṇa wineḥ anugraha hurip,
kumĕtĕṙ asāra-sāra ‌ri gupe nira n rahina rātri ‌tan pṛĕm anaṅis,
ri sira ǥaṭotkacârasa ‌tan intarâmusapi pādapaṅkaja haji,
ri ḍatĕŋ irê tuhanku tumuluy pwa sambutên ikaŋ tĕṅaḥ tikĕla ya*

:38/7/314:.
nahan ika liŋnya yêkan awuwus ǥaṭotkaca muwaḥ ‌ri pāṙŧatanaya,
Ari ta ṛĕhĕn ta reŋ ṛĕṛĕb ikaŋ raŧêku hawananta kanyu katiga,
ṅhulun iki kāṙyya kāṙwwa kawulâmrihânamaṙ arūpa rājaduhitā,
Umĕjahane si lakṣaṇakumāra donku parilĕnkwa ‌riŋ pawaraṅan*

<mṛdukomala>:39.
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ : 18

:39/1/315:.
nā liŋ nāŧa ǥaṭotkacâṅutus i pāṙŧaputra muliha,
ndatan laṅǥana saŋ kinon tĕlas anumpak iŋ raŧa sira,
maṅkw i dyaḥ kṣiti sundarī tuwi sudaṙppaṇāmawa sĕṛĕḥ,
saŋsiptan ‌ri lĕpas nirân gaganamāṙgga sāmpun alaris*

:39/2/316:.
śrī ƀīmātmaja têki lalana karîŋ taman piniḍuḍuk,
sākṣāt dyaḥ kṣiti sundarī ndan iki māri mūṙccita dahat,
ceṭī keśađarā tikâniru sudaṙppaṇân tĕlas areḥ,
sakweḥ niŋ ‌wwaŋ ataṅhi ‌tan hana sumaṅśayê gati nira*

:39/3/317:.
maṅgĕḥ ‌tan luputêki lakṣaṇakumāra mātya niyata,
yan ‌tan ‌wwantĕna māsihâwaraḥ akon prayatna ‌ri sira,
ndan tiṅkaḥnya hanêki rākṣasa hulun kapaṙccaya nira,
tan len putra nikaŋ baka pwa ya si bajradanta suƀaga*

:39/4/318:.
wwantĕn têki hulun ǥaṭotkaca kadaŋnya māsiḥ iri ya,
wruḥ rī duḥꝁa nikaŋ tuhan hala nika tinonya katahā,
sākṣātnya n rumĕṅö ‌ri sāraŧi ǥaṭotkacêrikaŋ ulaḥ,
nāhan maṙmma niki n marâmĕŋ-amĕṅan tĕkâwara-waraḥ*

:39/5/319:.
yâṅde yatnari budđi lakṣaṇakumāra ‌tan raga-ragān,
pinriḥ gopita de nirâwaraḥ i jöŋ niraŋ kurupati,
Enak ta pwa hiḍĕp suyođana baṅun huwus ‌wruḥ alawas,
ṅūnîki n katahân tulus matêmu yâmaṅun guyu nira*

:39/6/320:.
tan ‌strīratna juga pwa sāđya yadi sidđa ƀagya kĕtikā,
yan ‌tan sidđa jayāṙŧa labḋa ‌ri kadonan iŋ yadukula,
hetunyân wĕki sañjatâtri gumuruḥ tĕkêŋ gaja raŧa,
sāmantanṛpa kapwa yatna pininaŋ ḍatĕŋ saha bala*

:39/7/321:.
maṅke pwa n hana duṣṭaśabda ‌rinĕṅö nira sꝑuṭatara,
tan kagyat-gyat ikaŋ manaḥ naya rahasya kapwa winulik,
nāhan maṙmma ni bajradanta kinayuḥ nirân winisikan,
yan yâmātyana ‌riŋ ǥaṭotkaca makāwakê nṛpasuta*

:39/8/322:.
ndātan laṅǥana bajradanta kawaśâhiḍĕp minanisan,
mwaŋ sĕṅhitnya ‌ri ƀīmasena n umatî bapanya kagĕgö,
sāmpun têkaŋ alapkĕnâpituwi nora len ‌wruḥ iŋ ulaḥ,
Āpan ŋ ‌wwaŋ wawahan ‌ri sūkṣma niŋ upāya lāgi wiꝑala*

:39/9/323:.
saŋsiptan rahina pwa lakṣaṇakumāra gambaŋ alaris,
sakweḥ niŋ bala mantrī muꝁya maṅiriŋ ‌ri yâṅātêrakĕŋ,
nora ‌wruḥ tuhu saŋ nṛpātmaja jugêki paṅhiḍĕp ikā,
tuwy ānuṅgaṅi ṛĕṅgŋ niŋ liman awās alĕp surapati*

:39/10/324:.
gĕṇḍiŋ ǥamita ‌riŋ lĕbuḥ ‌ri sĕḍĕŋ iŋ têkêŋ pawaraṅan,
byātītan winaraŋ ta rakwa paḍa gambaŋ aṙjja n apupul,
sakweḥ saŋ dwija śꜽwa sogata maśānti rāmya kaṛĕṅö,
ndan wyaṙŧêriya tulya gīta tĕkap iŋ tuli ndin aꝑala*

:39/11/325:.
riŋ sore pwan umuṅgaḥ iŋ gṛha ‌tan asru reḥnya kinasut,
luṅhā nis tumahā ‌riŋ eraṅa yadin lanâṅawaraṇa,
ṅkân saŋ nāŧa ǥaṭotkacâriraŋ i bajradanta n añuluḥ,
têkwan yâgigu saṅśayanya sira tuhwa rājaduhitā*

:39/12/326:.
wahw āṅol ya ‌rikā ǥaṭotkaca malĕs rumaṅkul iri ya,
yâṅkĕn pātyana śīǥra yâkrala baṅun mahâwugaḥ agöŋ,
kagyat ƀīmasutâpa ‌tan tuhu suyođanātmaja katon,
sākṣat rākṣasa bajradanta tiki hāḥ musuhku ta kariḥ*

:39/13/327:.
nāhan liŋ nira gaṙjjitânarima maṅdĕdĕlnya n anĕpak,
tandwāpṛĕp sira lot araṅkit arukĕt siliḥ kawil iruŋ,
rodrân moha siliḥ culik mata siliḥ tĕkĕk siliḥ arun,
maṅkin krūra siliḥ guluŋ bĕtaḥ atĕmpuḥ anṛĕŋ ataruŋ*

:39/14/328:.
gĕṅgöṅĕn wĕkasan hanan kadi gunuŋ mataṅkĕp apagut,
rimpĕk taŋ gṛha kedĕkan ‌ri parukĕt nirân siliḥ usī,
kagyat saŋ mamaraŋ paḍâwṛĕg alayū kawös giri-girin,
pakṣâṅilya sarājya taŋ sabaladewa pūḥ kakĕtĕran*

:39/15/329:.
tambis ‌tan hana kapwa śūra wihikanri reḥ saŋ apĕluk,
yan ‌tan mātya siî bajradanta kasikĕp jinĕmbak nira,
sumbaṙ-sumbaṙ iraŋ ǥaṭotkaca sirâđikāra puruṣa,
waṅke niŋ kalanābubat kahabalaŋ dinūkakĕn ira*

:39/16/330:.
sanyasâpraṅa budđi niŋ bala humuŋ paḍâgarawalan,
luṅhâṅambara ƀīmasūnu saha cetikâṅlêṅit adoḥ,
wadwa śrī nṛpa koraweśwara jugâta maṅkin alayū,
muṅsî paṅṛĕṛĕbanya śīǥra mawaraḥ ‌ri hāstinapati*

:39/17/331:.
kagyat saŋ nṛpatî waraḥnya tumuluy murub galak ira,
Aṅgyākĕn bala maṅkat aṅluruganê watĕk yadukūla,
pĕṅpöṅĕn taya saŋ narendra harimūṙtti cidra niŋ ulaḥ,
syūha ŋ dwārawatī pwa haywana mĕne kĕnoḥnya n ucapĕn*

:39/18/332:.
tĕkwan śrī baladewa motusan i ‌tan manaḥ nira ŋ ikā,
kewalyâmbĕk ikaŋ ǥaṭotkaca jugâwamāna kuhaka,
rowaŋ tândĕl iraŋ narendra baladewa de kurupati,
ndan maṅgĕḥ tiki kāladeśa niŋ anīṙṇna śatru hilaṅa*

:39/19/333:.
tandwâṅhruk aṅuhuḥ tikaŋ balan umaṅkat asru lumurug,
gĕṇḍiŋ ǥūṙṇnita len gubaṙ kakĕṛĕtug hatuṙ gĕlap ahöm,
grit niŋ syandana paṅhrik iŋ kuda liman paḍâṅṛĕguŋ awū,
sākṣāt sāgara rob gumĕntĕṙ i panĕmpuḥ i ‌ṙyyak iŋ alun*

:39/20/334:.
muṅgaḥ ‌riŋ raŧa koraweśwara sahâstra tikṣṇa lumarap,
mwaŋ ‌wwaṅsānak irâṅduluṙ paḍa matuṅgalan raŧa maṇik,
lwiṙ gaṅgā humilī tinūt ni laku niŋ balâtri gumuruḥ,
sāmantānṛpa ǥūṙṇnitâṅlĕ‍wihi guntuṙ aṅhibĕki rāt*

:39/21/335:.
nistanyân wĕṅi māwa de ni larap iŋ karaḥ kaluŋ agal,
nāhan maṙmma nikâlaris lumaku śīǥra ‌tan kahawaran,
prāptêŋ dwārawatrī pwa mañjiŋ i dalĕm kuṭâmaṛĕpĕki,
lumrârampak anunwa ŋ gṛha tĕkâṅidĕk ‌wwaŋ aturū*

:39/22/336:.
kagyat saŋ yaduwaṅśa kepwan ajagâmriḥ apraŋ asĕkuŋ,
meḥ ‌tan kewwa pĕnuḥ niŋ astra panulak ‌riyân pamurulū,
hetunyân wahu maṇḍĕg alwaŋ i haṛĕp ṛĕbaḥ katalayaḥ,
sinṛĕŋ lagi winūk ‌rinaṅkik asĕsöṙ maṅunduri rupĕk*

:39/23/337:.
tĕkwan wāhu ḍatĕŋ ǥaṭotkaca hañaṙ n inundaŋ atuluŋ,
lumrâwrā waragaŋ nirāṅamaḥ-amaḥ sakêŋ awaŋ-awaŋ,
munduṙ taŋ bala korawâṅusiṙ i saŋ tuhanya n apupul,
yatnâdandan atiṅkahâṛĕp apagĕḥ wĕdinya rusaka*

<kalĕṅĕṅan>:40.
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 20

:40/1/338:.
rahina hyaŋ aṙkka baṅun ahyuni kawêḍara niŋ praŋ ādƀuta,
mijil iŋ tĕgal yadukulâkrama saha bala kośa wāhana,
tuwi saŋ ǥaṭotkaca hanêŋ wuṙri pamuputa pagwanêŋ laga,
Aƀimanyu ‌tan saḥ i sirê raŧa kumĕmit i rājaputrikā*

:40/2/339:.
siraŋ Ugrasena basudewa ratu matuha taṅgwan iŋ naya,
kṛtađaṙmma śatyaki saŋ Udđawa patiḥ ađikāra ‌riŋ guṇa,
wwaya len sakêssira taṅeḥ ‌yan ajarakĕna kapwa śaktimān,
paḍa sök pĕnuḥ gaja raŧâöwa paḍa titiṙ akīṙtti ‌riŋ raṇa*

:40/3/340:.
maliha ŋ wuwus tucapa korawaśata muwaḥ akramâpagĕḥ,
katĕṅaḥ suyođana ‌rinākṣa nikaŋ ari paḍa yatna ‌tan kasaḥ,
ṅūniweḥ ta lakṣaṇakumāra maṛĕk i haji sök balâṅasut,
pinĕṭik paḍa ‌wwaŋ agunâkawula paḍa pĕnuḥ karaḥ kaluŋ*

:40/4/341:.
ƀagadatta mālawa jayadraŧa panihuŋ irâṅhapit gĕlar,
Analaṅkupê sĕḍĕṅa niŋ kawaśa sĕlewĕgĕn sakê haṛĕp,
tuwi maṅkanê wuri piraŋ ratu huwus aṛĕpat paḍâṅhaḍa,
kadi sāgarâgni mara sañjata nira makukus ‌đwajâpagut*

:40/5/342:.
tĕlas akṛĕp iṅgita niŋ aṅdani gĕlaṙ akĕkĕḥ tunêŋ ƀaya,
kadi paṙwwatâgĕgĕṙ asĕṅkan aparaṅan alasnya duṙggama,
ri dalĕmnya siṅha saha baṙwwaŋ amacan asĕluṙ paḍâṅgĕlur,
ndaḥ awās ikā kahiḍĕpanya ‌ri pasalĕsĕk iŋ balâṅuhuḥ*

:40/6/343:.
tuwi nora ta pwa tinahā katakuta nira hāstineśwara,
ya ta keriŋ iŋ hati sanista niŋ anĕṅaḥ i ƀūmi niŋ musuḥ,
ṭi hatuṙ narendra baladewa hana pisaniṅû paraṅmuꝁa,
yadi rođakāna harimūṙtti tuwi ƀaya witadyan apraṅa*

:40/7/344:.
rinasan katuhwan apĕgâmbĕk ira halađarâṙdđa kemĕṅan,
yadin apraṅâṅlawana ‌riŋ yadukula ‌riŋ apêki n enaka,
nṛpa hastineśwara kunĕŋ tulakĕn ika lawan watĕk yadu,
Awiraŋ ‌ri ƀagna saŋ arūm waraṅĕn i hana saŋ ǥaṭotkaca*

:40/8/345:.
Aŧawā ǥaṭotkaca kunaŋ haṛĕpakĕna ‌ri mađya niŋ raṇa,
samūha len yadukulâṅgĕḥ i sakasuꝁa-duḥꝁa ta pwa ya,
paḍa kapwa keriŋ ira ta pwa wĕkasan amaṅun manaḥ maṅö,
Aṅadĕg jugâṅaṅĕn-aṅĕn saha bala lĕṅĕŋ epu ‌riŋ gati*

<śaṙdđulawikridita>:41.
– – – | ⏑ ⏑ – | ⏑ – ⏑ | ⏑ ⏑ – | – – ⏑| – – ⏑| ⏓ : 19

:41/1/346:.
byātītān baladewa kepwan iŋ ulaḥ maṅdoḥ sĕḍĕŋ mohita,
tan kewö tĕkap iŋ watĕk yadukulâṅrampak musuḥ sāhasa,
Enak taŋ praŋ arok maraṅkit apĕluk norâhaṛĕp mundura,
kapwâlwaŋ sakasewu lakṣa ta kunĕŋ waṅkenya ‌tan kombara*

:41/2/347:.
wruḥnyâmet sawawânya taŋ bala siliḥ tūb ǥūṙṇnitâgĕnturan,
ndā honya ŋ maraŧâpagut paḍa raŧa n muṅgwiŋ liman ‌mwaŋ liman,
Astām taŋ mahawan kudāruṛĕk awoṙ kapwanya muṅgwiŋ kuda,
Amraŋ pinraŋ amūk winūk siliḥ idĕk siŋ māti norênucap*

:41/3/348:.
ndan soṙ wāhu katūb ṛĕbaḥ katalayaḥ trasa ‌wwaŋ iŋ korawa,
ṛĕmpak byūha nirâwri kelu kalulun sakweḥ watĕk ƀūpati,
tambis ƀrasta larut ya ‌tan lumabuha śrī hāstinendrâpuliḥ,
rodrâmṇk sabatĕk tinūt i waluy iŋ kabwaŋ maṅaṅgul muwaḥ*

:41/4/349:.
ƀīṣma droṇa jayadraŧā kṛpa tĕkêŋ ƀūriśrawânimbaṅi,
kaṙṇnâlĕmbana len Alĕmbuṣa tumūt ‌mwaŋ śūrasenāṅdulur,
kapwâṅlūd i śarastra śakti gumĕṛĕḥ sūkṣāt hudan sāyaka,
waḥ rāḥ taŋ raṇamađya rob amalabaṙ saŋkêŋ śawâmaṙwwata*

:41/5/350:.
tan wriŋ de yuduwaṅśa de ni sahab iŋ mātaṅga lāwan raŧa,
ṅkân kewran n umurud ‌ri ‌tan katulak iŋ hrū maṅkin embuḥ pĕnuḥ,
nāhan hetu niŋ awṛĕg awri malayū norâṅucap maṇḍĕga,
kabwaŋ ‌tan pamalaṙ hurip luyuk aṛĕs mĕṅgaḥ kaṅelan kawös*

:41/6/351:.
ṅkâ saŋ nāŧa ǥaṭotkacâṅdĕmak arūmpak ‌mwaŋ watĕk rākṣasa,
lwiṙ meǥân sumahab sakêŋ tawaŋ añandak śatru ‌tan pāwĕran,
siŋ koliḥ kinĕmaḥnya lot ininuman rāḥ maṅkin aṅde wĕṝö,
twabnyâsrak gĕṛĕhanya n aṅhudanakĕn têṇḍas taṅan len pupū*

:41/7/352:.
Enak ‌yan ya jugêki rakwa lawaṛĕn de niŋ tumĕṅhâpraṅa,
mwaŋ sakweha nikâṅhudan-hudani ‌riŋ kontā lawan tomara,
moǥân tandaŋ irâƀimanyu manĕḍak ‌tan paṅgalĕŋ twās amūk,
tan jriḥ lot kinasut baṅun rawi tĕṅaḥ ‌ṅwe nâŋ musuḥ ‌lwiṙ limut*

:41/8/353:.
tĕkwan ‌tan papahî kaśaktin ira lawan śakti dāmodara,
yadyan sāgara bahni paṙwwata kunĕŋ siŋ sāñjatā ‌riŋ rana,
sāmpun kagraha de nirâṅaji tĕkêŋ mantranya sūkṣmê hati,
Aṅhiŋ cakra sudaṙśśanêki tinĕṅĕt de padmanāƀapraƀu*

:41/9/354:.
maṅke pwâlĕkas apraŋ iŋ kapana taŋ śatru n wĕnaŋ đāraka,
towi pwa n abaṅun muwaḥ yadukulâṅrampak maluy sāhasa,
Aṅgṛĕk ‌riŋ raŧa len gajā sumarasaḥ rodrâṅidĕk ‌riŋ kuda,
haṙṣân ton Aƀimanyu kātara hatuṙ kālāntakâṅiṇḍarāt*

:41/10/355:.
sa‌lwiṙ niŋ panaḥ ādƀutâƀinawa taŋ hrū de nirânūb musuḥ,
koŋ bayw aduluṙ agni koŋ asura sök koŋ paṙwwatâṅde takut,
syūḥ ƀraṣṭa ŋ bala peka denya malayū sāmanta norâpuliḥ,
kabwaŋ bĕntaṙ amet parāna kapĕgan ‌tan wriŋ dayâŋ enaka*

:41/11/356:.
tan swaŋ ‌wruḥ nṛpa koraweśwara sumaṅhārā ŋ lĕkas ‌tan wĕnaŋ,
kewran de ni pamūk ǥaṭotkaca sakêŋ meǥânusuny ādƀuta,
krūrâṅrok aṅasut lanâṅramĕs anūt ndātan paweḥ maṇḍĕga,
tan koli n linawan sakê ruhuṙ i soṙ kepwan jugâŋ apraṅa*

:41/12/357:.
wyaṙŧêki n hana rakṣasâdƀuta muwaḥ paṅdāha duṙyyođana,
kĕmbaṙ sök bala kośa wāhana ṅaranyâlĕmbanâlĕmbūsa,
trasân meḥ pĕjaḥ apraŋ iŋ gagana sāk wadwanya norâṅhawĕr,
simbantĕn tuluṅa pwa waṅkay i hulunyâṅlad ḍawuḥnyê sira*

:41/13/358:.
saŋsārâṅlalu hĕntya mātya sabatĕk sakweḥ niraŋ korawa,
yan ‌tan māsiha nāradâpituturêŋ heyopadeyâhayu,
ḍū duṙyyođana toḥ usiṙ halađarâṅhiŋ ta pwa yogyāśrayā,
priḥ dentâsĕkuṅâtalaṅkup apaṛĕk paṅheṙ i wuntat ira*

<Aśwalalita>:42.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ ⏓ : 23

:42/1/359:.
nahan iki liŋ mahāṙṣi kaṛĕṅö sakêŋ tawaŋ awās tikâmṛtamayā,
dwijawara ƀṣma kaṙṇna śakuni pwa ‌tan hana wihaŋ humaywani ŋ ujar,
tuwi kurunāŧa kagraha têkap ǥaṭotkaca sĕḍĕŋ ‌rinaṅkul apĕluk,
luput arusit ‌ri laǥawa nirân widagđa sinikĕp lumumpat alayū*

:42/2/360:.
paḍa maṅusî luput linalu siŋ pĕjaḥ gati nikaŋ suyođanabala,
Atakis amet upāya paṅiwuŋ nikâmiliḥ awan marapwan ahurip,
sahana nikaŋ turuŋ kasikĕp awṛĕg awri malayū marê halađara,
kadi lari niŋ pĕtĕŋ midĕṙ aliṇḍuṅan gunuŋ i tambwaŋ iŋ śaśađara*

:42/3/361:.
Irika suyođanâmaṛĕki jöŋ narendra baladewa mojaṙ aharis,
praƀu mapa tā kĕnoḥ karika reha ni ṅhulun umātyana ŋ yadukula,
ri haturipun wĕnaŋ humalaṅî nareśwara n aweha rājaduhita,
Aha mara doṣa de haji ‌ri denta ‌tan wawarêṅö ṅhulun juga kaduk*

:42/4/362:.
ndan iŋ apa ta ṅhulun ḍatĕṅa hundaṅĕn praƀu yadin ‌wruhêrikaŋ ulaḥ,
pijĕṙ ahiḍĕp juga ‌ṅwaŋ i kasajjanan haji n inastutîŋ triƀuwana,
tuwi kita n aṅdadak kuhaka duṙtta ‌riŋ kapana saŋ narendra wĕnaŋ,
kunĕŋ iki toḥ mapêki ta kunĕŋ nimitta ni patik ‌tan amriḥ ataña*

:42/5/363:.
nahan ika liŋ suyođana ‌ri saŋ narendra baladewa kepwan aputĕk,
haji maṅupakṣamākĕna sirê kahīnan ira n epu ‌tan wriŋ usiṛĕn,
Irika hatuṙ ni potusan irê watĕk yadun aminta ‌tan pihêrana,
Amĕjahanê suyođana kunĕŋ narendra baladewa mamriḥ atulak*

:42/6/364:.
Anaku kita ŋ watĕk yadu ǥaṭotkacâku bapa tolihĕnta sakaṛĕŋ,
ri hilaṅa saŋ suyođana mawās jugâku n apahasan iŋ triƀuwana,
kita ta kunaŋ manĕmwa hala toḥ paran wĕnaṅŋ ni ṅhulun humĕnĕṅa,
luwara juga pwa kenaka nikiŋ lagâhajĕṅa yuktya-yuktya niŋ ulaḥ*

:42/7/365:.
nahan ika liŋ niraŋ halađarâsayut ‌ri yaduwaṅśa ‌tan pamahiḍĕp,
mawuyuŋ i saŋ suyođana ‌ri denya sāhasa ‌tan eriŋ aṅhala-hala,
karaṇa nika ŋ ǥaṭotkacabalâṅrubuŋ yadubalâƀimanyu lumurug,
Amarawaśâŋ suyođanabalâta kahyun ika ‌tan panaṅgĕl i haji*

:42/8/366:.
Irika n ataṅgal udđata galak narendra baladewa tiṅhal aṛĕṅū,
Anudiṅi ‌riŋ watĕk yadu ǥaṭotkacênuhut irâtiǥora n awuwus,
Ađa apa ko kabehmu lalu sampayêry aku manahmu māna kuhaka,
hilaṅakênaṅkwa ko d wulati laṅgalaṅku ‌ri taṅan pĕjahmu niyata*

:42/9/367:.
wacana niraŋ narendra baladewa kātara n umuṇḍa laṅgala nira,
pinutĕṙ irâdƀutâmijilakĕn gĕlap haliwawaṙ ŋ halisyus amusus,
tuwi mĕtu ƀūta rākṣasa pĕnuḥ sakêry āṅin-aṅinya bahni kumutug,
ṛṣi gana naradâdi hana ‌riŋ naƀastala kawös dumoḥ ababaran*

:42/10/368:.
syapa kari śatru wānya mulatê sirê sĕḍĕŋ irân triwikrama huwus,
mawugaḥ agöŋ ‌lwiṙ āṅibĕkana ŋ naƀastala rumampaka ŋ triƀuwana,
gumĕṛĕḥ ikaŋ prahāra kumupak sakê tutuk irân mĕhaḥ maṅĕbusa,
gajapati siṅha baṙwwaŋ i guha nikâṅṛĕpa kawös kagöm aliṅĕṅĕn*

<jagadđita>:43.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:43/1/369:.
kala śrī baladewa gutgutĕn agöŋ kagirigiri sĕḍĕŋ triwikrama,
liṇḍū ŋ ƀūmi rubuḥ taŋ adri katawū ‌wway iŋ udađi gumĕntĕṙ ombakan,
saŋ sidđâṙṣi manuṅsuŋ iŋ gagana ǥūṙṇnita majaya-jayâsawuṙ sĕkar,
moǥā haywa baraŋ wirođa haji sugya kahawa bubara ŋ jagattraya*

:43/2/370:.
nāhan liŋ nira sis katuhwan iŋ apa n hana huripa niraŋ watĕk yadu,
yan ‌tan prāpta sira ŋ narendra harimūṙtti mĕkulakĕn i jöŋ nareśwara,
ṅūni n śīǥra sakêŋ wukiṙ kapalayū n winaraḥ ira mahāṙṣi nārada,
ndaḥ maṅke n tĕka sādarâṅhariḥ-hariḥ kaka nira ‌riŋ ujaṙ manohara*

:43/3/371:.
ḍū sĕmbaḥ ni patikta nāŧa huniṅan pwa panĕḍa niy arinta torasi,
hyuntê pātya nikaŋ watĕk yadu śarīra haji mara gatinya ‌tan waneḥ,
doṣânamtami ƀaṅga niŋ pahulunan tuhu paḍa lalunĕnta ŋ enaka,
Āpan ‌yan dawanĕn tuwin syapa ta lena sĕmaṅa ni tuwuḥnya yogyana*

:43/4/372:.
nantĕn ‌riŋ kapana ṅhulun wihaṅa sāmbĕka haji ‌ri pakaṙmma putrikā,
tĕkwan yukti marêki lakṣaṇakumāra lituhayu sulakṣaṇânulus,
kdan heṛĕn warahĕn ta kenak i patikta tĕwasa niŋ asewakê kita,
milwâṅhiwĕ sakāya-kāya hiḍĕp i ṅhulun umiriṅi kāṙyya saŋ praƀu*

:43/5/373:.
ndan maṅke tĕḍaṛĕn ‌ri ‌tan wiraṅa ni ‌ṅwaŋ awĕdi katĕkāna duṙyyaśa,
lawan śrī nṛpa koraweśwara wawaŋ ‌tan umiriṅi ‌ri reha ni ṅhulun,
Āpan ‌yan patitūtana ‌ṅwaŋ iŋ ulaḥ ‌tan apagĕḥ i kayuktyan iŋ gati,
Āwas keraŋ-iraŋ mataŋnya palakun juga luwara ni budđi ƀūpati*

:43/6/374:.
liŋ śrī kṛṣṇa mawođanā ‌ri baladewa tuwi tĕka ‌ri hāstineśwara,
ndaḥ sāmpun kahiḍĕp rasanya paramāṙŧa ‌ri kapana wĕnaṅa laṅǥana,
nāhan maṙmma suyođanâmuhun umantuka saha pariwāra ‌tan kara,
tan ‌wruḥ rakwa ‌ri ‌tan pakona harimūṙtti ‌ri halađara nā sahuṙ nira*

:43/7/375:.
ndātan wāni kĕdö ‌ri sāhasa nirân ṛĕhĕnana tĕkap iŋ watĕk yadu,
syūha ŋ dwārawat katön ira salaḥ sĕmu nira tika yogya dūṣaṇan,
yâṅde gyā ‌ri sirân muliḥ dalihan iŋ wĕdi saha bala sukṣĕkâwiraŋ,
sūpĕn ‌riŋ masayut lĕpas kadi maliŋ kawĕnaṅan iŋ apa n ‌tan eraṅa*

:43/8/376:.
ṛĕp somyâta muwaḥ narendra baladewa suꝁa ‌ri têka nāŧa keśawa,
tan tamtam nira ‌riŋ hade sahuṙ irê sira karaṇa nirâri pamīđana,
maṅke n māṙyya pininta sĕṅhit ira haṙṣaja manaḥ ira maṙmma gaṙjjita,
wwe pinraŋ juga duḥꝁa niŋ kadi sirâguṇa ‌riŋ apan aniṙwwa duṙjjana*

:43/9/377:.
yêkân śīǥra maṛĕk watĕk yadu ǥaṭotkaca lawan Aƀimanyu sādara,
yatnânĕmbaḥ acāmanê lamaḥ i jöŋ nṛpati muwaḥ i nāŧa keśawa,
mojaṙ śrī baladewa ƀāgya bapa ‌tan waluyana ta hade nikuŋ gati,
ƀraṣṭa ŋ śasana yadyapin tĕhĕra tamtamana palalunĕn matêkihĕn*

:43/10/378:.
nāhan liŋ nira māṙ anīsi ‌ri saŋ aṅhyaŋ i siha nira māṙyya göŋ galak,
Apan yâmwaṅi duḥꝁabahni kinabehan apuhara luput winaṙṇnana,
maṅke n prāpta janaṙddanâmahayu kapwa pinaḍĕm inajum sinimpĕnan,
nāhan kāraṇa niŋ paḍâhĕli suꝁa ŋ lara kadi siniram ‌riŋ āmṛta*

:43/11/379:.
têkwan wehĕn anĕmwa laƀa mara saŋ kṛtayaśa winanîŋ ranaṅgaṇa,
nyāma ŋ gañjaran embuḥ aŋ dĕmak anūta guṇa nira n amuktya kakryanan,
saṇḍaŋ-saṇḍaṅan iŋ prawīra saha siṅhĕl akaluŋ akaraḥ pwa humwata,
nā jriḥ lāgi kapeṅin epw iŋ ulahâpuhara ‌tan awiraŋ lanâṅabuk*


tiḍak dikĕtahui
<sama sĕpĕṙtti:9>:44.
taṅeḥ gati para prawīra n ucappĕn paḍâparimita,
hyaŋ aṙkka wĕkasan maṅulwan aṅadĕg ‌riŋ adriśiꝁara,
baṅun bĕsuṙ aniṅhali praŋ atiƀīṣaṇâdƀuta dahat,
mataŋ nirân akon umantuka ‌ri saŋ huwus kṛtayaśa*

:44/1/380:.
muliḥ ta baladewa sahya n iniriŋ têkap yadukula,
Aṅaṙwwani raŧâlalêḥ ‌mwaŋ ari lalanâṅucap-ucap,
byatīta sira ‌riŋ hawan ndaḥ ucapĕn ta saŋ mabuhaya,
prapañca ‌ri kĕtĕṙ nikaŋ hṛdaya māṙ paranti rumaras*

:44/2/381:.
katuhwan aparan tatan kĕtĕra niŋ priyâsiḥ alaki,
tumiṅhal i hatuṙ paṛĕnya paḍa ǥūṙṇnitâkrak anaṅis,
ri duḥꝁa niki n aṅṛĕṅö ‌ri pati niŋ sĕnĕŋ karahatan,
dudū midĕṙ amet ‌ri waṅkay i jalunya ‌riŋ raṇasaƀa*

:44/3/382:.
hanâlupa ‌ri ken iki n lukaṙ aṅun-ṅun agyaŋ ahuyaŋ,
Anaṅga wĕhaŋ aṅligâṅliḥ aṅure gĕluŋ kasarakat,
maṅö n lumiriŋ iŋ lawaŋ ṛĕṅĕ-ṛĕṅöŋ lanânaha-nahā,
Alalnya mulatêŋ sĕnĕŋ ‌mwaŋ i wĕdinya kājara pĕjaḥ*

:44/4/383:.
hanâhyas aṅamĕṙ pataḥ saha sĕkaṙ miṅiŋ ‌rinacana,
Asiñjaŋ abĕbĕd pupus kadali lālanâwida haṅĕt,
rwa rakwa tanaganya ‌tan padadakan ‌yan ilwa pĕjaha,
saƀāgya ḍatĕŋ iŋ sĕnĕŋ suꝁa n amuktya raśmi niŋ apöm*

:44/5/384:.
lawan taŋ akire praƀakti turidân tĕka ŋ jalu jĕmaḥ,
halis hinaṛĕṅan ‌rikaŋ kṣaṇa mabañwa luḥ pamapaga,
tuwin pasilihĕn smitâmanis arūm kĕtĕṙ niŋ ajurit,
Ikaŋ hṛdaya jīwa-jīwana karāsikan lĕṅĕrana*

:44/6/385:.
waneḥ ‌wruḥ i kaśūran iŋ sĕnĕŋ adoḥ gatinya pĕjaha,
tuhun pwa katahā lanā kawĕdi sugyan oliha hañaŋ,
lĕwös marika siḥnya ṅūni rasa ‌tan paniṅgalakĕna,
kunaŋ pwa ŋ awanĕḥ kasaḥ ‌ri ḍatĕŋ iŋ hañaṙ-hañaṙ arūm*

:44/7/386:.
taṅeḥ ‌yan ucapĕn gatinya tĕka saŋ narendra wĕkasan,
Ikaŋ bala muliḥ sinuṅsuŋ i kakuŋnya rāmya salulut,
narāṙyya harimūṙtti mañjiŋ i dalêm kaḍatwan alaris,
tuwin sira warâƀimanyu katĕhĕṙ lawan saŋ araras*

:44/8/387:.
hĕlĕm ta sira rakwa ‌yan wijila was misan pwa waraṅĕn,
ndan anti ni tĕkā niraŋ nṛpati pañca-pāṇḍawa jĕmaḥ,
Apan sumĕmu meḥ nirân ḍatĕṅa sāmpun iŋ sinamaya,
piliḥ matiki ‌tan palekana tuwîki kāla ŋ usiṛĕn*

:44/9/388:.
Awās mara katiṅhalan suꝁa ni budđi niŋ sanāgara,
makādi parameśwarī parūmahaṙṣa gaṙjjita sira,
tĕlas kalalu rena pāṙŧasuta māṙ hinundaŋ anaṅis,
lanâmĕkulakĕn ‌ri putra nira māṙbbaṅun hiḍĕp ira*

:44/10/389:.
tĕka ŋ wĕṅi taṅeḥ matêki n ucapĕn saŋ amṛĕm i dalĕm,
tĕkê prawaraputra len saŋ ahajöŋ sapolaḥ iŋ akūŋ,
lalu ŋ diwasa tiṅkaḥ iŋ rahina rātri ‌tan wacakĕna,
ǥaṭotkaca muliḥ tĕlas pinaripoṣitâsama-sama*

<soktamaṙggana>:45. 
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ ⏓ : 24

:45/1/390:.
Aŧa ‌ri muliḥ ǥaṭotkaca đanañjayasuta kari rāmya len saŋ araras,
Asuꝁa-suꝁan siliḥ siḥ akule rahina wĕṅi ‌tan intaṙ iŋ pakasutan,
Ayam-ayaman lulut karika ṅūni katĕmu ya tikân tinuhwakĕn ira,
ri lawas irâbrata ŋ turida dāǥa nira n alabuhan karāsikan arūm*

:45/2/391:.
katĕkan i ‌tan wĕnaŋ nira kagiṇḍala saparan ahimya-himyan adulur,
Alalĕḥ atuntunan kadi wayaŋ-wayaṅan ilay irân lanâṭika-ṭikan,
ndan asĕmu loƀa ‌ri hyun ira sātmya mapisana śarīra rakwa ŋ arasā,
wĕdi nira kociwa n miṅaya ‌tan wulata kunaŋ i kāla niŋ kumĕḍapa*

:45/3/392:.
lwiṙ akĕmitan taman gati nirân lagi jĕnĕk i laṭāgṛhâsriŋ akule,
yan ahuyaŋ adyus iŋ ranu sakāpti lĕkas ira n aguywa-guywan asibū,
tĕlas ira mĕntas aṅhyasi siliḥ hyas iki sira siliḥ tatâsusu-susup,
wiꝑala tikaŋ cṛĕmin ‌ri sira kaṙwwa n aṅalihi wilāsa niŋ saturida*

:45/4/393:.
tĕka ‌ri kaƀuktyan iŋ wiṣaya ṣaḍrasa ṣaha siđu pāna matsya surasa,
rumĕsĕp i nāla niŋ twas ira kāṙwwa saha saragi gīta rāmya karêṅö,
rasana taŋ alpawastu tuwi moǥa rahat aṅĕnani n kinālihan ira,
kimuta n akaṙwwa ŋ antyasuꝁa tandwa surapada jugêki paṅhidĕp ira*

<widyutkara>:46.
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓ : 25

:46/1/394:.
luṅha ŋ kāla pirântajinya ta kunĕŋ tĕka muwaḥ iki duḥꝁa rājaduhitā,
siṅgiḥ ta pwa paganti niŋ rahina rātri hala hayu nirantaranya n adulur,
ndan tiṅkaḥnya ḍatĕŋ ni dūta nira paṇḍawapati n ađikara niŋ waŋ atuha,
donyâṅundaŋ i nāŧa keśawa đanañjayasuta sira muꝁya niŋ maṅiriṅa*

:46/2/395:.
Āpan sāmpun awās ta rakwa pawĕdlaṙ nira ‌ri huwus i hĕnti niŋ sinamaya,
Aṅhiŋ tâŋ ucapĕn ‌ri tiṅkaha nikaŋ nāgara kakilalan ‌ri hāstinapati,
yâṅde lālana -añca-pāṇḍawa n aṅanti gati hana nirê wirāṭanāgara,
nityâgyā ‌ri têka janāṙddana n amantĕsana kira-kirânuŋ enaka jĕmaḥ*

:46/3/396:.
ndan nahan mata rakwa liŋ niŋ utusan humatuṙ i harimūṙtti kāliḥ apupul,
Atyantêŋ paḍa gaṙjjita twas ira kaṙwwa karaṇa nira maṅkat eñjiṅa siwi,
ndan śrī kṛṣṇa jugâta laṅgalađarâmagĕhakĕn ‌ri karākṣan iŋ swanāgara,
ṅhiŋ saŋ wrṣnikulâƀimanyu saha rena nira winiđi milwa sāmpu atihaŋ*

:46/4/397:.
ndan atyanta wihaŋ đanaṅñjayasutâṅhyaŋ i narapati kāṙyya mon tumutura,
de niŋ nāgata sāha ‌riŋ nṛpasutā tuwi wahu suꝁa ‌tan bĕsuṙ siliḥ asiḥ,
saŋ nāŧa pwa kĕdö bayâṅḍawuhi śapa karaṇa nira mohitân salanaṅis,
mūrcꞓân suṅkêmi paṅkwan iŋ kalulut osaḥ aṅisĕk-isĕk epu ‌tan wriŋ arasā*

:46/5/398:.
Āhaḥ māsku tuhanku toḥ yayi mapêki ta kunaŋ ulahaṅkwa de narapati,
kĕdw āmiđyani tūta ni ‌ṅwaŋ i sirê larisa nira marê wiraṭanāgara,
Astām kewwana tâku de bapa paran ta wênaṅaŋ ni kakanta sāha ‌ri kita,
ndin ‌tan mātya kari ŋ mađubrata yadin pasahakĕna ‌ri ganđa niŋ sĕkaṙ arūm*

:46/6/399:.
ndan kĕdw āmihaṅāku mon apuputa ŋ pĕjaḥ n akusu was misan ṅaran iki,
tak jriḥ mātya kunaŋ pwa śapa nira ta pwa kawĕdi paṅupadrawanya niyata,
nāhan tâmuhara prapañca ya mataŋnya yêyî pahalawön manahta pahaho,
Amwit mātya ‌rimaŋ akiṅkiŋ ari rūmta matiki panaṅisku sāha ‌ri kita*

:46/7/400:.
ṅke ta dyaḥ ‌ṅwaŋ amöṅpĕṅâṅaṛĕkanê kita mawaṛĕgana n paṅola panĕpi,
saṅwā ni ‌ṅwaŋ aṅöla duḥꝁa lara kiṅkiŋ i kita tukĕlĕnkwa ‌riŋ para-paran,
yan ‌wwantĕn ƀramarâmisik-misikanê kita n ahasa ‌ri rāmya niŋ taman,
māwās yâwarahê patiṅku muliḥ iŋ smara mĕgil i manista kêmbĕŋ i ‌ri luḥ*

<wisaṙjjita>:47.
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ : 20

:47/1/401:.
nā panaṅis nira pāṙŧatanaya mamuhun ‌ri narendrasutā,
maṙmma sahuṙ saŋ arūm maṅĕtĕṙ i hati māṙ saha luḥ ‌tan aṛĕn,
mandra samaṙ-samaṙ onêk amuhara lalî hĕnĕk iŋ hṛdaya,
lot kinalīṅa tunêŋ rasa ‌ri pĕgat i śabda nirân sĕsĕgĕn*

:47/2/402:.
liŋ nira haḥ ‌riŋ apa ‌ṅwaŋ iki kaka n amāḍananâmihaṅa,
sāmbĕka solaha niŋ kadi kita sakatöna hade hṛĕtana,
Aṅhiŋ aṅanti sihanta n asiha gati ni ‌ṅwaŋ asewa lulut,
tan hana sihta mapêki ŋ ulaha niyatâṅlalu mātya ‌rimaŋ*

:47/3/403:.
pucꞓawalî sĕḍĕṅanta ta kunĕŋ amagantakĕnêŋ araras,
haywa jênĕk dahatĕn pihĕrana turidanta sĕlāna kiduŋ,
tâṅĕn-aṅĕn ta laraṅkw iki kawĕkas aṅun-ṅun aṅel anaṅis,
yan paṅinaŋ kita pālihi sĕpaḥ i wajanta sawak ‌ṅwaŋ akuŋ*

:47/4/404:.
mwaŋ ‌ri sĕḍĕṅta mahas-mahas amĕŋ-amĕṅâdulurâmasisi,
cumbwa ta saŋ maṅĕnâni turida ‌ri kitâṅliḥ asaṅhulunan,
haywa tika sinalaḥ lwa samanaḥ iki tūtana rāga lulut,
ṅwaŋ juga lalwakĕnanta kari tiniḍapucca sadenya pĕjaḥ*

:47/5/405:.
riŋ parajanma juga ‌ṅwaŋ amalara kasanmata denta jĕmaḥ,
denya k aṅiṣṭya madadyana karas aṛĕnik wawanênta maṅö,
rāmya niki n kisapunta yat aṅitĕka gīta ya panĕmwana siḥ,
ṅkân hilaṅâku maran malĕs analahasâṅhĕnĕkî hṛdaya*

<jaganāŧa>:48.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:48/1/406:.
nahan wacana saŋ ‌rwa ‌riṅraŋ ataṅis-taṅisan aśapaŧân ‌tan āsiha,
taṅeḥ iki yadin kaŧākĕna maganti sawĕṅi kalĕṅĕṙ siliḥ tuluŋ,
waṅun rahina nāgatê wuyuṅa saŋ praƀu karaṇa nirâlaris tumūt,
Apan sira huwus manumpak ahawan raŧa sahaja ya maṅgalân laku*

:48/2/407:.
pĕnuḥ saŋ aṅiriŋ watĕk yadukulâṛĕpat ahalĕp atiṅkaḥ akrama,
paḍâlalĕḥ anuṅgaŋ iŋ raŧa masañjata saha pariwāra rākṣaka,
lĕpas laku nirâlaṅö haliwat iŋ wana gahana samīpa niŋ wukir,
lĕyĕp kalĕṅĕṅanya ‌yan karacanā niyata rahat i budđi niŋ kawi*

:48/3/408:.
muwaḥ waluyana ŋ kaŧā tucapa saŋ kari kawĕkas akiṅkiŋ iŋ sĕnĕŋ,
kalud pwa kĕna śāpa maṙmma nira rañca rasa pĕjaha mūṙccitânaṅis,
kunaŋ pinaka mūla niŋ hala kuraŋ sĕgêḥ i tĕka mahāṙṣi nārada,
marâṅlawad i göŋ i haṙṣa nira rakwa ‌ri tulus Aƀimanyu len sira*

:48/4/409:.
ḍatĕŋ marika ŋ aṙgǥyapādya saha cāmana sĕṛĕḥ ahalĕp hanêŋ kajaŋ,
tuhun saŋ alaṅö ‌ywa ‌tan tĕka pijĕṙ lali wiꝑala tikaŋ wasĕḥ suku,
ya kāraṇa mahāṙṣi n aṅḍawuhi śāpa ‌ri saŋ alupa ‌tan paṅaṙccana,
ndaḥ astu kamu moǥa sorakĕna niŋ maru ‌ri salahasaŋku demu yuḥ*

:48/5/410:.
nahan wacana saŋ mahāmuni sakêŋ gagana sinayutan ndatan waluy,
saŋ oǥa kari maṅkin epu kapĕgan jêṅĕṙ aṅaṅĕn-aṅĕn kamānuṣan,
byatīta sira n aṅgĕgö prihati laṙyyakĕna laku narendra waṙṇnanĕn,
lĕpas tuwi titiṙ sirâṅinĕp i doḥ i paran ira ‌tan asru ‌riŋ hĕnū*

:48/6/411:.
piraŋ wĕṅi kunaŋ lawas nira samantara ḍatĕŋ i wirāṭa lālana,
Anuṅsuŋ iki pañca-paṇḍawa ra mātsyapati paḍa sahaṙṣa gaṙjjita,
têlas dumunuŋ iŋ gṛhâracana rājya pasaji ‌ri sirâṙjja sök sĕkar,
kināṙyya tinamuy-tamuy pinariƀoga lĕlêḥ alĕḥ amukti ṣaḍrasa*

:48/7/412:.
byatīta sakatambay eñjiŋ irikā sira n apupul ahöm ‌rikaŋ saƀā,
ra mātsyapati pañca-pāṇḍawa lawan para ratu sama ƀakti pūṙwwaka,
mucap lĕkasa niŋ dumona kurunāŧa sahana para taṇḍa saṅgraha,
kunaŋ wĕkas ikāŋ alapkĕna palakwana juga rumuhun tikaŋ pura*

:48/8/413:.
samaṅkana yuđiṣṫirâmriḥ atalaṅkup i sira naranāŧa keśawa,
sahâñjali sirân akāya ‌ri janaṙddana ḍatĕṅa nirê gajāhwaya,
Apan ta ya muwaḥ wĕnaŋ kumilalā nāgara maṅucapê suyođana,
praƀāwa harimūṙtti ta pwa pinakaśraya tĕkap ira pañca-pāṇḍawa*

:48/9/414:.
paran wênaṅa keśawâmihaṅa sāmpun asamaya dĕlaha maṅkata,
kunaŋ saŋ Aƀimanyu len saŋ ibu sinrahakĕn ira ‌ri saŋ đanañjaya,
lawan pwa ‌ri pakaṙmma pāṙŧasuta ‌tan wiđi nira mara solaḥ iŋ rare,
ya têkaŋ inupakṣamākĕn ira tamtam jra ‌tan alaris mapīđana*

:48/10/415:.
kṣamākĕna kĕta ṅhulun rari saŋ Aṙjjuna karuhuni jöŋ yuđiṣṫira,
Ikiŋ suruhan i ṅhulun makĕmitan pahulunan iniwö linālana,
wwaya pwa ‌ri salaḥ ni śīla niki len ‌wwaṅanakipun amöm karāsikan,
ya têki palakun ‌ri tamtam i kakanta katuluy apa ‌tan pamīđanā*

:48/11/416:.
nahan wacana keśawâṙjjuna malĕs maṅupaśama ‌ri haṙṣa niŋ hati,
Uḍū parūmagaṙjjita ‌ṅwaŋ i wuwus nṛpati n aṅanumoda ‌riŋ rare,
paran têmahananya mātra yadi saŋ praƀu katamana duḥꝁa māṙ dahat,
mataŋnya tulusa pwa śaṙdđa naranāŧa ‌ri ya pakayaśa n jugêkihĕn*

:48/12/417:.
kunaŋ pwa maliha ŋ wuwus rasana de narapati manaḥ iṅhulun kaduk,
ri reḥnya kasalaḥ ‌ri mātsyapati wehana nira tanayân huwus pajöŋ,
ya tâmuhara kepwan i ‌ṅwaŋ i hadenya tulusakĕna len syapâtuhā,
nahan liŋ ira pāṙŧa keśawa sahuṙ nira winatĕk i śāpa saŋ ṛṣi*

:48/13/418:.
Ariṅku laki saŋ đanañjaya huwus ‌wruḥ aku ‌ri kita n atwaŋ i ṅhulun,
wwaya pwa bapa haywa kepwan akun aṅgĕha niki saŋ anāma ŋ Uttarī,
Anūt i wiđi niŋ yayaḥ marika reḥnya tulusa waraṅĕn ta pwa ya,
rikâdya tanayaṅku gantyakĕna ‌tan hali-halina manahku laṙyyakĕn*

:48/14/419:.
na liŋ nṛpati kĕśawâmagĕhi yukti hinayu katĕkê dalĕm purī,
ndan ewĕḥ atêki saŋ dyaḥ awĕdi n ‌lwiṙ amapasa ‌ri jöŋ janāṙddana,
kunaŋ pwa haji ‌yan kwdö ndan aṅanugrahana ta sira cihna niŋ ṛĕsĕp,
Ikaŋ tumuluyâwĕkânulada reḥ nira juga palakun liŋ iŋ saꝁī*

:48/15/420:.
nda maṅkana ta rakwa paṅhyaŋ ira saŋ narapatiduhitā ‌ri keśawa,
Arūm inupacāra ‌riŋ lĕpihan āpĕnĕd araras aduluṙ sĕkaṙ kaki,
sinĕmbahakĕn iŋ puyaŋ ‌mwaŋ iña yatna umatuṙ i sirâṅusap suku,
manaḥ nṛpati denya keṅĕṙ akĕtĕṙ kaṛĕṇan i wuwus iŋ priyambada*

:48/16/421:.
yayan mara katon wiraṅrwaŋ ira kintu pinagĕhan i satya niŋ wuwus,
ya kāraṇa nirâlaris muƀayanî sapinalaku narendraputrikā,
samantara tulus ta rakwa wĕkasan kawaraṅan ira kādƀutâhalĕp,
rasâradina taŋ sakendran ahaṛĕp milu mulata tĕkêŋ digāntara*

<jagadđita>:49.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:49/1/422:.
ndaḥ sāmpun gati niŋ wiwāha paripūṙṇna ginaway i wirāṭa kādƀuta,
ṅkā śrī kṛṣṇa gumantyakĕn swatanayā nira winaraŋ irê purī nira,
mwaŋ matsyāđipa paṅca-pâṇḍawa marâṅatĕrakĕn i đanañjayātmaja,
hĕntî dṛwya sarājya de nṛpati n aṅdaśaguṇa halĕp iŋ sajî haṛĕp*

:49/2/423:.
saŋsiptan ‌ri huwusnya pāṙŧasuta rāmya wayuḥ aṅĕnani twas iŋ priyā,
maṙmmâtwaŋ ‌ri saŋ Uttarī tumut i ƀakti nira n abapa ‌tan wĕnaŋ wihaŋ,
ndan ‌ri dyaḥ kṣiti sundarī ‌ri kĕna śāpa sira n amĕwĕhî ṅrês iŋ hati,
tĕkwan rowaŋ irêki ṅûni kaƀayasmara karaṇa ni de nirâwĕlas*

:49/3/424:.
nāntĕn sūkṣma lĕkas nirâṅlĕ‍wihakĕn smara turida ‌ri rukmiṛīsutā,
riŋ weweḥ sumilib lawan ‌ri tĕkan iŋ pṛĕman inamĕṙ irêŋ karasikan,
yapwan lĕŋ lĕŋ acaṅkramêŋ pasisi paṙwwata paḍa hinalimbaŋ iŋ laṅö,
ndan ‌riŋ puṣpa dinum kinapryakĕn irêŋ smita saha liriŋ esi manmaŧa*

:49/4/425:.
tanṅeḥ ‌yan caritan lawas nira suꝁâṅracana siḥ amagantakĕn raras,
śrī pāṇḍwātmaja digjayêŋ raṇa tĕlas maluy i pura nirâmuliḥ prajā,
riŋ swaṙggaṣṫa nira pwa ‌tan hana waneḥ ratu kumaliliṙ ī yuđiṣṭira,
tan len putra saŋ Uttarī haji parikṣit awĕka janamejayapraƀu*

<widyutkara>:50.
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓ : 25

:50/1/426:.
sāmpun kekĕtan iŋ kaŧâtita ǥaṭotkacaśaraṇa ṅaranya ‌tan paracana,
tan makweḥ akikuk tunêŋ rasa tutuk mpu panuluḥ amurul-murul gurulaǥu,
Antuknyâmriḥ amöḥ manaḥ mara siluṅluṅa niki mulihêŋ Anaṅgaƀawana,
ri ṅliḥnya n lĕwas iŋ laṅö lilu maṅö lali lumihat i lĕŋ lĕŋ iŋ paṅalusan*

:50/2/427:.
sis ndi n wānya kari n tatākĕna ‌ri saŋ kawināgara widagđa ‌riŋ kalĕṅĕṅan,
yan ‌tan śrī madahaṙṣa kĕdw amiđi rîlwa niki mawijila pralāpitakaŧā,
moliḥ ta pwa manaḥ nirâpti mulatâṅguyu-guyu ‌ri hatuṙ nirâṅidan-idan,
ndatan jriḥ linalunya lamlam ira đūlya lamun abalikê wĕlas nira jĕmaḥ*

*ǥaṭotkacāśraya samāpta*