#kuñjarakaṙṇna đaṙmmakaŧana#

ḍisalin oleḥ:geśa mahendra cunyađa

#Awiǥnamāstu#

<ragā kusuma>:1. 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
1/1/1.
saŋ đīrâmriḥ ayudđa riŋ raṇa tapabrata makalaga wīraṣaḍripu,
lagyabyūha samāđitattwaguṇa wāhananira karuṇādiđāraṇā,
sanmudrā đwaja siṅhanāda japamantra warađanuḥ acintyaƀāwanā,
bođijñāna śarottamâṅhilaṅakĕn ripu makaꝑala đaṙmmaśūnyatā*

1/2/2.
sākṣāt mūṙtti ƀaṭāra śākyamuni mārawijaya sira saŋ samaṅkana,
maṅgĕḥ maṅgalaniŋ maṅö praṇata ƀaktyaśiꝁara ri lĕbūni jöŋ nira,
stutyaṅkĕn pratimāpratiṣṫa ginĕlaṙ makuṭawiđi winījan akṣara,
hinyaŋ ni ṅwaŋ amoǥa tan saha sake padanira mara janma ni ṅhulun*

1/3/3.
lāwan deniŋ aṅaṙccanê pada ƀaṭāra sugata pinakeṣṭidewatā,
niṙwiǥnā ṅwaŋ amaṙṇna-maṙṇna mikĕtaŋ caritaniran ađaṙmmadeśanā,
Aṅkĕn cāmaniyâmrakāśakĕna kastawanira pinawitra riŋ jagat,
paṅgil rakwa wĕnaŋ paṅahwata ri janmaniŋ ajaṙ-ajaṙ aṅrĕgĕp laṅö*

1/4/4.
ndaḥ sambođanani ṅhulun ri sira saŋ kawi nipuṇa pinaṇḍitêŋ laṅö,
ndātan kojara talpakâṅidanidan ṅwaŋ aṅikĕta kaŧā palambaṅa,
tan saṅkeŋ wihikan tuhun maṅiriṅêŋ gati para kawi mātra riŋ laṅö,
tan samwas pwa kuraŋ paṅawruḥ apa tan kawi kumawi turuŋ wruḥ iŋ krama*

1/5/5.
sotan ta ṅwaŋ apuṅguŋ atpada maṅö pati-tut i saŋ akīṙtti ƀāṣita,
tonĕn lwiṙ nya hirim hirim sama saroruha riŋ apa ya sāđya tuñjuṅa,
maṅkā teki hatuṙ nya tan sasiriṅêŋ para kawi sapaniwyan iŋ lanö,
Aṅhiŋ teki Inantusâriwariwāṅikĕta carita de kawīśwara*

1/6/6.
wwantĕn kuñjarakaṙṇna teki paṅaranya carita ya ta dadya pādika,
ndan wyaṙŧênapus iŋ kadi ṅwaŋ aḍusun wiꝑala kadi mahâpupuṙ harĕŋ,
simbantĕn makahaywaniŋ carita maṅkin amuwuhi panindaniŋ para,
wyaktinyâmuhareki hāsyakaraṇa ṅhiŋ apuran iki de mahājana*

1/7/7.
śrī wꜽrocana pūṙwwa niŋ carita kālanira pinarĕk iŋ watĕk sura,
ṅkānên bođiwihāra niṙmmala samaṅkana ta siran ađaṙmmadeśanā,
Akṣoƀyādi sabođisattwapariwāra marĕki sira ƀaktyamūṙṣita,
mwaŋ sakweḥ para bajrapāṇisuranāŧa yama baruṇa len đanāđipa#

<tiḍak ḍiketahui>:2
⏑ – – | ⏑ ⏑ – | ⏑ – – | ⏑ ⏑ ⏓ = 12
2/1/8.
ƀarālipratisāra labđê samaya,
suđaṙmmāđikatattwa sāmpun katama,
wĕkasniŋ paramāṙŧikôwus kahiḍĕp,
waraḥ śrī ṣaḍaƀijña kāruṇyamaya*

2/2/9.
tĕlas rakwa ƀarālyamūjā praŧama,
gumantyaŋ hyaŋ anukramâyajña marĕk,
sawaŋ wrĕṣṭyamrĕtaŋ suđaṙmmaśrawaṇa,
Awas lwiṙ trĕṇa budđiniŋ hyaŋ masawuŋ*

2/3/10.
huwus pwêki dineśanan đaṙmma kabeḥ,
tĕkap hyaŋ jina tuṣṭa haṙṣan rumĕṅö,
paḍâṅaṙccana sādare śrī sugata,
byatītan ry-uliḥ iŋ watĕk hyaŋ sakala#

<nawahaṙṣa>:3
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19
3/1/11.
Aŧa kuñjarakaṙṇna carita matapêŋ waramerugiri,
pinakāgratapođara tan alupa riŋ sugatasmaraṇa,
makasāđana yoganira saꝑalawīṙyya sināđyanira,
tuwi rākṣasarūpa pinakamala hetuniran patapa*

3/2/12.
hana teki ri lambuḥ iŋ acala gihāśrama pūṙwwamuꝁa,
Aṅuṅaŋ jalađi prasama kadi tapowana riŋ gagana,
sĕḥ ikaŋ kusumâṅjraḥ aparimita saṙwwa ꝑalanya-n atöb,
panĕḍĕṅnika tan pĕgat asira-siran kadi tan lĕwasa*

3/3/13.
ri hujuŋ-hujuŋ iŋ paraŋ arĕja maṅuṅkul anoṅi juraŋ,
matĕḍun-tĕḍunan bañu kumusuḥ aǥoṣa humuŋ gumuruḥ,
Asurak lwiṙ i cāmaranika magiraṅgiraŋ adrĕs aṅin,
Anaṅis mara cātakanika hana möṙ ƀramitêŋ gagana*

3/4/14.
wruḥ agöŋ prihikaŋ giriwana kayu teja samâśryasinaŋ,
tĕkaniŋ kayu simbarĕn aniru wiƀūṣyaṅĕne wwit ikā,
Akaluṅkaluŋ odwad araras agĕlaṅgĕlaŋ aṙjja kuniŋ,
hana wrĕkṣa kawuntat umarĕk irikaŋ walik-aḍĕp i sor#

<śiꝁariṇī>:4.
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17
4/1/15.
sawaŋ strīratna lwiṙ niŋ acala lĕṅöŋ lĕŋlĕŋ alaṅö,
Asiñjaŋ ñjrahniŋ pādapa huwus aganđāsĕkaṙ arūm,
ǥanāraŋ wastranyeki putiḥ anawaŋ caṅlwi sahĕle,
sawitnyan heṙ-talyāƀaraṇanika tejākara-kara*

4/2/16.
rarasniŋ kambaŋ pahyas ikin awuwuḥ rūm hayu tinon,
baṅun līlā haṙṣan pasidĕha latā mĕṅgĕp aśila,
lĕnöŋ rūpanya dyaḥ lalita maṅilo toya walahar,
huyaŋ ganya-ŋ rāt kāraṇaniŋ apĕpĕt patra kasirir*

4/3/17.
hana lwiṙ śrĕṅgāra-ŋ gagana lawan adrîḍĕpanika,
gĕrĕḥ mandrâlon paṅhariḥ-ariḥ i śabdanya karĕṅö,
kilat ramyâṅde raśmi paṅujiwatanyâmriḥ akire,
mĕluk mālap-soṙ waṅkawanika tĕkâñumbana bañu*

4/4/18.
katon mātra jro pambĕkan i bañuniŋ paṙwwatanadī,
Arĕṅwâŋ-imba lwiṙ halis iŋ anukĕṙ wāhu kawawa,
kapiṅsĕl wwahniŋ nyuḥ gaḍiŋ apiṅit emweŋ jala papaḥ,
ri sahniŋ meǥāpiṇḍa mawudawudâwrĕkṣa katilar*

4/5/19.
Alūm aṅliḥ taḥ pādapa lĕsu katīkṣṇan dinakara,
tuṣārâṅluḥ hisnya ƀramara manaṅis möṙ kalĕmahan,
sawaḥ rāhniŋ siñjaŋ drawa mara tahi-hyaṅnika mabāŋ,
tumuṅkultuṅkul mraknika mapa tikaŋ wastu dinĕlö#

<turida gati>:5. 
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏓ = 22
5/1/20.
tuhu mara yan wiśeṣagirirāja sakahawan aṅāśrayêŋ laṅö,
Upaśama tiṅkaḥ iŋ tahĕn ataṅkil apagĕḥ apa tan salaḥ-ƀawa,
praṇata maṅañjali lwiṙ i suluṙ nya sahaja marĕk aṅharas lemaḥ,
parĕŋ ahatuṙ sĕkaṙ ƀujagapuṣpa suraƀi sahaśoka campaka*

5/2/21.
Arĕṇa Apawwahan gaḍiŋ ikaŋ tirisan amawa mañcuŋ aṅlugas,
jalađa ri Agraniŋ gĕgĕṙ aṅuṅkul amisaḥ asawaŋ payuŋ putiḥ,
kahaḍaŋ asaṅgani swarani śaṅꝁanika humuŋ i gĕṇḍiŋ iŋ manuk,
kadi hana bañwahoma titis iŋ juraŋ anĕkaṙ-uraŋ sĕkaṙ tibā*

5/3/22.
wwara hawan iŋ wanāśrama tinuṇḍa pinarigi hinambalan watu,
sana-sini bañjaran sĕkaṙ arūm sĕḍĕŋ amĕwĕḥ aṅambwakĕn laṅö,
cara-cara handwaŋ asla kayu mas kayu puriŋ acĕlĕkcĕlĕk putiḥ,
parajita maśridanta jagaśatru pinaḍapaḍa len sĕkaṙ kuniŋ*

5/4/23.
paḍa tan asoṙ sĕkaṙ niŋ asanâsinaŋ akuniŋ apendaḥ iŋ kuniŋ,
wijaḥ apajöŋ kuniŋ kunĕŋ ikaŋ kusuma mekaṙ atöb paḍâkuniŋ,
tĕka ni manuk nikâkuniŋ ikaŋ kapudaŋ anakĕbinya waḥ kuniŋ,
tuhu lakuniŋ hanêŋ gunuŋ awaṙṇna kasiḥ-arĕp agañjaran kuniŋ*

5/5/24.
patani pararyanan hana mahantĕn apatiga lĕyĕp kadîŋ tulis,
hatuṙ ika sopacāra taru saṙwwaꝑala kusuma rāmya len pucaŋ,
hujuṅan i patraniŋ pisaŋ-alas baṅun aharĕpaŋ āptyaneŋ mara,
bañu tan adoḥ ri soṙ titiṙ aṅeṙ-tali galita sakeŋ ruhuṙ wukir*

5/6/25.
kidaŋ aduluṙ laki stryasĕmu polaḥ iŋ atawatawan marêŋ wukir,
liriŋ i matanya lĕñjĕp amanis kadi maṅatag araryanêŋ priyā,
gaḍuŋ awilĕt siliḥ-pĕkul aluŋ lwiṙ atuduḥ amarantya riŋ bukur,
baṅun amĕḍaṙ tĕṅaḥ pupus ikaŋ liraŋ aputiḥ anaṅhi kūŋ lulut*

5/7/26.
Apan ika rakwa mandaragiri prakaśita pinakādiniŋ wukir,
satata saƀā watĕk hyaŋ awilāsa dinuluṙ ikaŋ apsarâpsarī,
karaṇa niŋ adri rāmya racananya-n aniluman anopamêŋ laṅö,
Aƀinawa toya niṙmmala ri śrĕṅga hana raṇu patīṙŧan uttama*

5/8/27.
Apituwi śrĕṅganiŋ giri sumeru hibĕk ta Atapa rṣyatūt gĕgĕr,
saḍukuḍukuḥ katon atĕp i raṅkaŋ ika pĕtuŋ anekawaṙṇnana,
hana taŋ inantya kāptin akĕtĕb-kĕtĕb anatap inuttamêŋ hajöŋ,
hana kumukus piliḥ ra tapa ganya sumĕlaŋ akulub-kulub gaṅan*

5/9/28.
Ika ta halĕpnya soṙ tĕkap iŋ āśrama patapaniraŋ mahāsura,
wiwara śilāputiḥ kadi tutuknikaŋ acala sumeru kātara,
Arata wiśāla maṙsik akilā sꝑaṭika wĕṅi jugā yayâpaḍaŋ,
bañu tumĕḍun sake ruhuṙ aṅuṅkuli wiwara tibā marêŋ juraŋ*

5/10/29.
yatiwara kuñjarāsura hanêŋ wiwara sĕḍĕŋ ayoga đāraka,
Aśila subadđa lagyaṅisapu-ŋ taṅan aliḥ amitāƀalakṣaṇa,
pinahabĕnĕṙ śarīranira niścala-n umulat iŋ agra nāsikā,
mari ta-n asattwađātu kahiḍĕp wimala waluya jāti śūnyatā*

5/11/30.
krama nira rākṣasa ndan iki lakṣaṇanira tuhu ƀāwaniŋ wiku,
tĕhĕṙ akaluŋ gaṇitri magĕlaŋ guduha rahat iŋ ambarâtĕṅö,
paragi tĕṅö sinampĕtakĕn uttama satirun atĕṅwa riŋ manaḥ,
kadi makuṭâjaṭâhalap ulaḥ saŋ ataki-taki niṣparigraha*

5/12/31.
ri huwus irâsamāđi suꝁacitta larinira mijil sakeŋ giha,
ƀramita wulat nirêŋ jalađi rāmya ri pasisi tĕkêŋ tĕṅaḥ lĕyĕp,
wĕkasan awaṙṇna miśra lawan ambara lĕṅit ahirĕŋ katiṅhalan,
linawĕ-lawö nira-n kadi wĕkasniŋ ahurip ana nitya niṣꝑala*

5/13/32.
kṣaṇa humĕnĕŋ sirâsĕmu wiraṅrwaŋ anuluyi manaḥ panasbaran,
gumuṇita gupta riŋ twas awiweka satĕkapanikaŋ nayottama,
tan alawasaŋ prayojana tumĕmwa wiƀawa tuwi marya rākṣasa,
karaṇa nirâkire marĕk anĕmbaha ri pada ƀaṭāra gꜷtama#

<prĕŧiwītala>:6.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ = 17
6/1/33.
saŋ ugratapa śīǥra maṅkat ahawan wiyat niṙƀaya,
hana-n kadi ꝁagendra maṅlayaŋ iŋ agraniŋ paṙwwata,
swaƀāwanira yakṣa śakti maduluṙ praƀāwâdƀuta,
prahāra kumusuḥ tĕkâdrĕs amusus tahĕn riŋ wukir*

6/2/34.
lĕpas larini râṅidul tucapa taŋ sakātuṅkulan,
pradeśa mapatuṅga-tuṅgalan akāṇḍa-kāṇḍâlaṅö,
tĕkêŋ wukiṙ alasnya kubwan arĕṇĕb gagâtūt hiriŋ,
pucaŋ tirisan aryan aṙṇnĕb atatā tahĕn wwa-wwahan*

6/3/35.
gĕgĕṙ paṅalusan hañaṙ tinarukâpramāṇêŋ juraŋ,
huwus tinapak iŋ wanāgni sawalĕṙ-walĕṙ nyan gĕsĕŋ,
dudug tĕka riŋ agra mākrĕp atumaŋ harĕŋnyâpupul,
śilā kumalaśâputiḥ rĕṅat areꝁa-reꝁā pĕṭa*

6/4/36.
Ikaŋ gunuŋ aroŋ katon hana I soṙ giha lwiṙ gĕḍoŋ,
paraŋ nika sumoŋ sajoŋ kadi masoŋ winoṅwoŋ mara,
sirôbwan umulat paḍâmawa wajoŋ kajoṅkoŋ tibā,
Aboŋ umuni kagyat awri ginĕroŋ nikaŋ moŋ alon*

6/5/37.
Adödĕŋ aputiḥ wwayiŋ walahaṙ embuḥ akweḥ gunuŋ,
sawaḥ sꝑaṭikamāṙgga śudđa lumarap bañunyâlaris,
tutug tĕka ri winđyapaṙwwata paḍâṅawetan lĕpas,
tumampuḥ i gihānikaŋ jalađi ǥūṙṇnitâgĕnturan*

6/6/38.
rĕrĕb sinawawêŋ riris kilat aliwran aƀrâsinaŋ,
sateja dumilaḥ praƀāwanira kuñjarâwyomaga,
paḍânaḥ-anaha-n mulat kaburĕṅaŋ tumĕṅhêŋ laṅit,
mapêndaḥ iki liŋ nikaŋ wwaŋ apa tan hanā maṅkana*

6/7/39.
tiniṅhalan irâparö giri sumeru lambwaŋ kidul,
baṅun sira sinamƀramêŋ alas akon marâraryana,
humuŋ swara nikaŋ manuk wija-wijaḥ lwiṙ aswāgata,
lutuŋ nika lumumpat agya susugun kadi kṣepa ya*

6/8/40.
ƀawiṣyati katon krĕtâƀinawa taŋ wihārâhalĕp,
Agopura suwaṙṇna ratna mapucak maṇīndrāṙjjuna,
ndatan pagati taŋ diwākara śaśāṅka keraŋ-iraŋ,
tĕkap niŋ atiƀāswarânĕlĕhi bapra śudđâkila*

6/9/41.
wawaŋ sira tĕkêŋ wihāra warabođicittâmala,
tumuntĕn umarĕk krĕtāñjali ri pāduka hyaŋ jina,
wruḥ iŋ paramadewakaṙṣaṇa wiśeṣapūjastuti,
ya kāraṇa ƀaṭāra tuṣṭa tumuluymanantwê sira*

6/10/42.
wĕkaṅku tija ƀāgya saŋ tapa marĕk ri jöŋ ni ṅhulun,
ndya donta laki yan parêry-aku mapaŋ pinintânaku,
huwus wruḥ aku yan tasak bratatapanta ṅūnîŋ wukir,
Usön tĕpĕtakĕn juga priḥ ikanaŋ kayogīśwaran*

6/11/43.
na liŋ nira ƀaṭāra budđa sumahuṙ ta saŋ tāpasa,
ƀaṭāra huniṅan ṅhulun warahaniŋ suđaṙmmāđika,
maran saꝑalajanma marya makajāti yakṣākrĕti,
Apan pisaniṅun manĕmwakĕna wīṙyya dewapraƀu*

6/12/44.
muwaḥ mapa ta wastu sambuliḥ i janmaniŋ rāt kabeḥ,
nimitta nika yan hana-ŋ tumĕmu duhꝁa lāwan suꝁa,
lĕwĕs mara ri tan paḍanya hana kasy-asiḥ mwaŋ sugiḥ,
pitowi hana pūṙṇnarūpa sawaneḥ manaṇḍaŋ mala*

6/13/45.
nahan pataña saŋ tapāsura ri jöŋ nira hyaŋ jina,
pradīpta rawitulya rakwa karuṇa-n ƀaṭāreŋ jagat,
ya kāraṇani budđi saŋ yati mekaṙ sawaŋ paṅkaja,
halĕpnya kahatuṙ marêŋ pada ƀaṭāra tuṣṭâmuwus*

6/14/46.
ya têku laki janma mūlya maṅaran pawitreŋ jagat,
ri denyan aharĕp ri đaṙmma tuhu sāđu labđêŋ hayu,
Apan sipi kĕtaŋ hawas wihikaneŋ rusitniŋ dadi,
Amĕṅpĕṅa ri kālaniŋ hurip aṅiṣṭya đaṙmmôttama*

6/15/47.
hana wruḥ i kadibyan iŋ paramađaṙmma yan gĕgwana,
taŧāpi tiḍapucꞓa tan harĕp atakwanêŋ paṇḍita,
pijĕṙ jĕnĕk amukti wīṙyya kasuꝁan ginönnyêniwö,
mataŋnya larapanya wismrĕti jaḍêŋ suđaṙmmakrama*

6/16/48.
swaƀāwanikanaŋ lalĕṙ maharĕp iŋ kudis rāḥ kanin,
purīṣa mahaha śrĕgāla bawi gāgak āptîŋ dagiŋ,
tukaṙ wyasana kāptiniŋ wwaŋ atimūḋa mūṙkꝁâwĕrö,
suđaṙmma hita kahyun iŋ paramasāđu tan gĕŋ galak*

6/17/49.
hana wwaŋ awamāna liŋnya taya đaṙmmaniŋ dewatā,
Anāgatanikaŋ gawe hala-hayu ndya donyan tĕmu,
nihan sanu sadrĕbyaniŋ hyaŋ alapĕnku norânulaḥ,
pitowin ika drĕwyaniŋ wwaŋ aparan kawĕdyêriya*

6/18/50.
Ikaŋ wwaŋ awamāna maṅkana pĕgat hiḍĕpnyeŋ hati,
ndatan tuhu pĕgat kasaṅśayan ikâwĕrö kewala,
lĕhĕŋ gati nikaŋ tahĕn sapadi janma mattâđama,
Apan dadi lĕpas pratiṣṫanĕn i mantra saŋ paṇḍita#

<śāṙddūlawikrīḍita>:7. 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
7/1/51.
Āpan duṙlaƀa taŋ dadi wwaŋ inusiṙ niŋ saṙwwaƀāwêŋ jagat,
yadyan mānuṣa duṙlaƀa-ŋ wwaŋ atĕmaḥ jalwâmiśeṣêŋ priyā,
yan jalwâtika duṙlaƀa-ŋ wwaŋ atĕmaḥ widwān suśīlâpagĕḥ,
yadyan paṇḍita duṙlaƀā wihikanêŋ widyākriyādyāgama*

7/2/52.
yadyan wruḥ-wruha riŋ kriyāgama tuhun saŋ wruḥ riŋ aṙṣârusit,
yadyan wruḥ-wruha rakwa mewĕḥ ikaŋ utsāhêŋ samastāgama,
saŋ đīrêŋ sakalāgamârusit ikaŋ nityâmaraḥ riŋ jagat,
yadyan mājara riŋ jagat saŋ aharĕp riŋ đaṙmma mewĕḥ dahat*

7/3/53.
putraṅku pwa pawitrađaṙmma kaharĕptāṅhiŋ wĕkaskun hiḍĕp,
konkonĕn rumuhun kitānaku lakun prāpteŋ kawaḥ hyaŋ yama,
donantan wulateŋ samastagatisaŋsāreŋ kawaḥ pātaka,
salwiṙ nyan tañakĕn ri saŋ yamapati ry-antukta tākwājara*

7/4/54.
lwāmbĕktānaku haywa saṅśaya mĕne waswas jugaŋ pātaka,
rapwan teki tĕpĕt kite sarasaniŋ đaṙmmāpagĕḥ niścaya,
Āpan byakta panonta duṣkrĕtinikaŋ sañjīwasattwāđama,
śīǥrātānaku maṅkatāstu kita niṙwiǥnan kuminkin hayu*

7/5/55.
ṅkā saŋ kuñjarakaṙṇna maṅkat i huwusnyāmwit ri saŋ hyaŋ jina,
sotan rākṣasa sidđacāraṇa sumīlĕm riŋ samudrālaris,
prāpteŋ bāyucatuṣpaŧe tĕṅaḥ ikaŋ pat māṙgga maṇḍĕg laku,
wwantĕn ƀūta si kālagupta kadunuŋ kāliḥ lawan niṣkala*

7/6/56.
yekānantwa ri kuñjarāsura paran dontan para ṅke laki,
lāwan syāpa ṅaranta toḥ warahakĕn wāk jātya haywākalib,
Āpan ṅwaŋ rwa rumakṣa māṙgga ḍatĕŋ iŋ swaṙggā lawan rorawa,
Akwīkin matuduḥ swakaṙmmanikaŋ ātmānuŋ paranyan dunuŋ*

7/7/57.
mojaṙ saŋ tapa tan dwa mājaṙ irikaŋ ƀūtāṅĕmit riŋ hawan,
ṅwaŋ saŋ kuñjarakaṙṇna teki paṅarankwiŋ rāt mahārākṣasa,
saŋ hyaŋ śīǥran asanmateŋ hulun akon prāpteŋ ƀaṭārāntaka,
nāhan donku ḍatĕŋ tuhun warahakĕn taŋ māṙgga maṅken tutĕn*

7/8/58.
lāwan teki waraḥ ṅhulun ri paran iŋ māṙggāñatuṙddikwidik,
ndyāŋ ātmā maliwat hawan mapa tika lwiṙ nyan padudwan hĕnū,
Aḥ maṅkā pwa tañanta mājarakĕna ṅwaŋ yan kitāhyun wruha,
Ꜽ saŋ kuñjarakaṙṇna rĕṅwakĕna taḥ śabdaṅku yatnā kita*

7/9/59.
riŋ pūṙwweśwaramāṙgga yeka hawan iŋ śaktīŋ tapa mwaŋ brata,
nā loṙ iŋ harilokamāṙgga hawan iŋ śūrātapeŋ papraṅan,
kulwan māṙgganiraŋ mahāmara hawan saŋ dānaśūreŋ jagat,
ndan riŋ dakṣiṇa taŋ yamālaya hĕnūniŋ pāpa muṅsiṙ kawaḥ*

7/10/60.
yekin māṙgga tutĕnta maṙsik agĕnĕt prāpteŋ mahārorawa,
haywālon apa yan samastakaluṣan tökeŋ nilāṇḍāṅasut,
Āpan byakta pituŋ wulan lawas ikāṅheṙ taŋ pĕtĕŋ duṙggama,
towin meḥ tĕka saprahāra ḍatĕṅanya ṅke gĕlis priḥ lajun*

7/11/61.
sāmpun kuñjarakaṙṇna niścaya laris riŋ māṙgga lampahnira,
prāpteŋ lohasuƀūmipattana ṅaranyātyanta riŋ lwānika,
piṅgiṙ nyāgni murub midĕṙ kumuliliŋ tambaknya tan pantara,
mađyanyan hana wrĕkṣa ꝁaḍga maꝑalāstrākweḥ sutīkṣṇāluṅid*

7/12/62.
ṅkāne soṙ trĕṇa ꝁaḍga saṙwwa niśitān priṅganya tan popama,
ndan rakweki paran watĕk yamabalāṅgrĕk salwiṙ iŋ pātaka,
mwaŋ saṅǥāta kidul gunuŋ wĕsi mahākrūrāntakāṅde takut,
molaḥ lwiṙ babahan tumaṅkab amaṅan pāpāprameyan rĕmuk*

7/13/63.
māṅö kuñjarakaṙṇna yan lumihat iŋ pāpāpupul riŋ tĕgal,
kapwācihna kaduṣkrĕtanyan acĕmĕṙ tan śoƀa dehākumĕl,
saŋsāran kasihan lanā sinakitan deniŋ watĕk kiṅkara,
lwiṙ burwan sahananya pinriḥ inirup ginrĕk marêŋ duṙggama*

7/14/64.
Abyūran malayū waneḥ siliḥ-iḍĕk ṛĕṣṇyeŋ watĕk kiṅkara,
sakwehkweḥnya bubaṙ binurwalulunan kempun tibāgĕnturan,
siṅsal ƀagna śiwak śiraḥnya winaduŋ len taŋ gulunyāpasaḥ,
mwaŋ taŋ ƀinna jajanya rantas apaśeṣosusnya rantan wutaḥ*

7/15/65.
mañcuṙmmuñcaṙ ikaŋ winūk gigiṙ ikāṅruṅkuŋ taṅisnyāṇḍahuŋ,
Amlas-haṙṣa wuwusnya ḍū laki dudut taŋ śūla muṅgwiŋ gigir,
ƀedaŋ pāpa waśāṅdudut kadaluruŋ pĕñculnya tātan haris,
rĕk ṅös ḍuḥ pukulun ndatan sipi laranyan māṙ jajaṅkwāhĕnĕk*

7/16/66.
wwantĕn tātma piliḥ watĕk praŋ aṅunus wahwasnya nityenagĕm,
ndātan đāraka yan binurwinikuniŋ ƀūtāṅusiṙ sāhasa,
yekā maṅswakĕn iŋ watĕk yamabalākweḥ taŋ tibāwrĕg layū,
mwaŋ taŋ wahwapuliḥ tumut katawurag śūlanya moliḥ dulur*

7/17/67.
maṅkin krođa masö watĕk yamabalāṅgĕgwastra dīṙgǥākrĕti,
lyus ndātan bana kāri mātra tikanaŋ pāpāwĕdin kantuna,
Āpan siŋ kawĕnaŋ hinosan iki jöŋnyan rimpuŋ āśāṅrĕpa,
mewwīwuŋ lwaŋ aneka riŋ sakapisan denyāṅabĕt pātaka*

7/18/68.
lāwan taŋ kawĕnaŋ hanan kadi wihuŋ pinriḥ sinujyan wĕsi,
saŋsāran winatĕk tatan mati tĕhĕṙ yāṅrĕñcal āśānaṅis,
kawlas-haṙṣa waneḥ inantĕpakĕn iŋ śūlāṅrak aṅde takut,
lyan tekaŋ sinikĕp lanenadu wĕḍus tĕṇḍasnya sāmpun rĕmuk*

7/19/69.
pakṣi ꝁaḍga saroṣa sāhasa tĕkâṅrĕṅgut watĕk pātaka,
haṙṣan ton irikaŋ samastakaluṣāglaṙ ceḍikākweḥ pĕgat,
wwantĕn rodra muwaḥ watĕk yamabala śwānāśiraḥ rākṣasa,
yekāñaṇḍak agantiganti manĕsĕb lāwan warāhâdƀuta*

7/20/70.
mawrĕg tan wruḥ i polahanya malayū taŋ pātakāmriḥ hurip,
ṅösṅösĕn ya kawĕs paḍākuyukuyū gĕñjoṙ gupuḥ kaṅlihan,
mośwāsādrĕs aṅambĕkambĕk alisus  ṙyyamban yan asriŋ tibā,
kedĕk deni samanya pāpa kaluluḥ kepwan kawantiŋ miṅĕl*

7/21/71.
towi nyāsani duṣkrĕtinya gumawen ton riŋ marīcyāhalĕp,
wwꜽniŋ raṇwahĕniŋ ri cittanika lumre soṙ nikaŋ pādapa,
hyunyeŋ wwꜽ prasamāruhunruhunan osyan muṅsi höbniŋ kayu,
tan dwan prāpta kahaṇḍĕm iŋ trĕṇa taji trus lad karurwan ꝑala*

7/22/72.
ṅkā taŋ rākṣasa bahniwaktra sumuyug maṅswaṅhuyaŋ pātaka,
ƀraṣṭāsiŋ kaparĕk bibal ginĕsĕṅan ṅuṇḍas babak len lucut,
rukṣābāŋ mĕlĕkaḥ śarīra kumisik sanđinya deniŋ panas,
saŋsāranya tatan pĕjaḥ tan ahurip glānāṅgĕgö duhꝁita*

7/23/73.
wwantĕn pāpa binurwanambaḥ akĕtĕṙ ƀāwanyan amlas-harĕp,
liŋnyoḍuḥ pukulun manĕḥta huripĕn weḥ janmajanman muwaḥ,
paṅgil ṅwaŋ malĕseŋ hayu praṇata ƀaktyaṅkĕn ri jöŋ saŋ wiku,
O maṅke ya harĕp wiratya ri kapaṅgiḥnyan gawemwiŋ hala*

7/24/74.
Āpan yan kuma wehanaṅkwa ta ya janmeŋ rāt maluyduṙyyaśa,
śīṙṇnaŋ đaṙmma wihāra śāla kuṭi len salwiṙ nikaŋ śāsana,
syūhĕn taŋ ƀuwanāstamađya ya nimittaṅkun pramāderi ko,
Oyū lwāmbĕk ikaŋ mahākaluṣa śūlaṅkun tĕke ry-aṅgamu*

7/25/75.
tampuhniŋ waraśūla ri pyaḥ ikanaŋ pāpānrus aṙdđālaris,
mumbul rāḥnya sakeŋ kanin hana mijil saṅkeŋ iruŋ mwaŋ tutuk,
glānāśāmriḥ asambasambat apĕyĕḥ śabdanya deniŋ lara,
nāhan hetunikālayū sahananiŋ pāpāwĕdin kantuna#

<daṇḍaka>:8.1,1
⏑ ⏑ ⏑ | ⏑ ⏑ ⏑ | [– ⏑ –]×49 = 153
8/1/76.
Aŧa sĕḍĕŋ alayūŋ watĕk pātakāwrĕg tumon śīṙṇna rowaŋnyan akweḥ sinujyan ta yeŋ śūla siŋ kary-amet uṅgwanāhĕt-hĕtan taŋ watĕk pātakāwoṙ sĕsĕk tan wriŋ rātnyan siliḥ-kol siliḥ-tuṇḍuŋ amriḥ tĕṅaḥ kedĕkan deni rowaŋnya śīǥrāṅaḍal yan tumaṅgal sumĕṇḍal ri jöŋ niŋ duluṙ ṅkān pinañcal kabuñcaŋ cacal ǥrāṇa nīkāprameya-n tibāṅaṅsaṙ-aṅsaṙ jumoṅkoŋ manoñjol i soṙ niŋ pakompolan iŋ rowaŋ aṅhiŋ lamun tan katon deni śocānikaŋ rākṣasāmigrahāmburw-anūt riŋ watĕk pātaka,

{daṇḍaka}:8.1,2
⏑ ⏑ ⏑ | ⏑ ⏑ ⏑ | [– ⏑ –]×49 = 153
hana ta ya maṅusiṙ gunuŋ lohasaṅǥāta mewwīwu lakṣa prakāranya śīṙṇnā tĕmahniŋ mahāpaṙwwata lwiṙ rĕcaḥ mombakan rāḥ baṅun guntuṙ aṅde takutniŋ watĕk pāpa meḥ prāpta riŋ paṙwwata ṅkān waluymuṅsiṙ iŋ wrĕkṣa ꝁaḍgāpitowin tinūt denikaŋ kiṅkarākweḥ rapuḥ kaṅlihan prāpta riŋ wrĕkṣa ꝁaḍgā wwagan trus ya deniŋ trĕṇāstrāṅrĕpāsambasambat ry-anak mwaŋ laki-strī bapebunya maṅkin taṅisnyāsru deniŋ wwatĕk ƀūta rakweŋ iṣuwrĕkṣa ƀedanya riŋ pāpa riŋ kāna höbniŋ warāstradruma,

{daṇḍaka}:8.1,3
⏑ ⏑ ⏑ | ⏑ ⏑ ⏑ | [– ⏑ –]×48 = 150
makakĕrĕcik ikaŋ ꝑalāstrānibe taṇḍas īkaŋ mahāpāpa len puṇḍak iŋ prĕṣṫaka lwiṙ nya laṇḍak jajanyeki sambaṙ kacukcak gĕtiḥnyāsawaŋ đātu muñcaṙ kacūṙṇnan tĕkapniŋ watĕk kiṅkarāmigrahāneka ƀāwanya tan wriŋ wĕlas yaṙ wunuḥ lwiṙ bawi lwiṙ Ayam siŋ kahaṙṣanya mattāṅinum rāḥ waneḥ aṅgilut jöŋ taṅan ƀꜽrawā yāṅuwuḥ ǥora śabdanya mohāpulaŋ śoṇitāƀrāṅigĕl rāmyarāmyan ya taṇḍak sumaṇḍaŋ ta yosus pupuṙ nyan tahi lyan nanaḥ bo hanāṅrĕmbarĕmbat pukaŋ,

{daṇḍaka}:8.1,4
⏑ ⏑ ⏑ | ⏑ ⏑ ⏑ | [– ⏑ –]×47 = 147
makin alara luyuk tikaŋ pātakan ton ri rowaŋnyan akweḥ sinaṅsāra deniŋ watĕk kiṅkarāsaṅgĕm osyan waśānambaluŋ kaṇṫa len taŋ rumante tĕṅaḥ niŋ watĕk pāpa nāhan nikaŋ tan kĕnāmet hawan miṅgat aṅdoha saṅkeŋ ayahƀūmi nora pwa māṙgganya māpan tinambak riŋ agny-ujwalāgöŋ ya hetunya tā pātakāṅuṅsi kīwulnya muk-wūk watĕk kiṅkarākweḥ tiba kedĕkan wetniŋ awrĕg layū ṅkān siliḥ-raṅkul amriḥ ta yāṙbbut sikĕp sañjatāglut siliḥ-woṙ lawan pātaka,

<sragđara>:9. 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
9/1/77.
tatkāla kleśaniŋ kiṅkaragaṇa kapahuŋ denikaŋ pātakāmuk,
tan wriŋ rowaŋnya kewran sinalĕsĕk inirup laṅguk astranya kabwaŋ,
Akweḥ mamrĕp duluṙ nyāṅhaṅunaṅun anĕpak taŋ srĕṅĕn kasrĕg opĕk,
boṅgan baṅgāṅjĕjĕk jöŋnyan akiyu kawalĕs kaṙwwa sāmpun binuñcaŋ*

9/2/78.
maṅsö taŋ ƀūtawadwāgalak aṅamahamaḥ kātarārampak agyā,
mwaŋ sattwāsamƀawa krūra mahiṣa ƀujaga wyāǥra mātaṅga baṙwwaŋ,
yekānīṙṇneŋ watĕk pātaka kahala dawut lwaŋnyan akweḥ matimbun,
saŋsāraŋ pāpa mĕtwaŋ dalĕman arawayan taḥ rumuṅkuṅrumaṅkaŋ#

<śiꝁariṇī>:10
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17
10/1/79.
hana rwaŋ lakṣa kweḥnya sinudukan iŋ śūla madawa,
parĕŋ riñcuŋ lwiṙ nyan banawa kajahat kaṇḍĕm ananā,
pinaṅgaŋ riŋ baḥnyujwala kasiḥ-arĕp liŋnya karĕṅö,
pahĕmpwan ḍū saŋ kiṅkarabala manĕḥta mpu huripĕn*

10/2/80.
mawas tiṅhal saŋ tāpasa kasihan iŋ pātaka kabeḥ,
kapiṅrĕs mawlas taṙ wĕnaŋ asiha riŋ pāpa kahala,
rumab romanyan paścat atutuṙ i siḥ saŋ hyaŋ i sira,
ya hetunyānambaḥ ri saparaparaḥ śrī daśabala*

10/3/81.
hahā saŋ hyaŋ wꜽrocana wara dahat siḥta saꝑala,
pakon saŋ hyaŋ prāpten yamani tuhu ƀāgyaṅkun inutus,
ya kewĕhniŋ janman karakĕtan ikin kleśa wipaŧa,
nahan lwiṙ nyan ṅke pātaka tumĕmu saŋsāra satata*

10/4/82.
samaṅkā mĕṙ śīǥran laku katĕka rakweḥ yamapada,
kawahwan ramyāścāṙyya sira mulat iŋ swaṙgga suƀaga,
halĕpniŋ nyāsātyanta racananikānopama lĕyĕp,
Agopuntĕn wꜽḍūṙyya maṇimaya puñcaknya dumilaḥ*

10/5/83.
tuhun tuṅgal doṣanyan amiwalakĕn twasniŋ umulat,
ri denya prāƀāǥnālaya tuhu ya tan śāntikapada,
kawaḥ tāmbrākweḥ gomuꝁa hana ri heŋ kadƀuta tinon,
sinoṅan deniŋ wrĕkṣa curiga ꝑalanyāstra niśita#

<mrĕdukomala>:11.
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ = 18
11/1/84.
prāpteŋ jro pura saŋ tapāṅdunuṅi saŋ hyaŋ antakapati,
ṅkāneŋ weśma suwaṙṇna samƀrama ƀaṭāra rakwa matamuy,
dūran tan wruha jāti saŋ ḍatĕṅa teki śakramanira,
sāmpun paṅktya sĕgĕhnirānuꝁani kintu liŋ nira nihan*

11/2/85.
ƀāgyan kuñjarakaṙṇna saŋ matapa riŋ sumeru himawan,
Aḥ ndyêkī parananta len mapa gawenta masku ri kami,
swecꞓāṅlālana haṙṣajāmĕṅamĕŋ iŋ yamāṇḍaƀawana,
tambeyan mara riŋ yamālayan ujaṙ ta saŋ kasĕgĕhan*

11/3/86.
don i ṅwaŋ para saŋ hyaŋ antaka kinon tumona kaluṣa,
salwiṙ nyan humiḍĕp samastagatiwigraheŋ yamapada,
ndan saŋ hyaŋ yama rakwa mājarakĕneki kāraṇanika,
maṅkā teki wĕkas ƀaṭāra jina ri ṅhulun ywa ginĕgö*

11/4/87.
sambadđaṅkwiki yan kinon ḍatĕṅa riŋ yamāntakapada,
ṅūni ṅwaŋ tumameŋ wihāra warabođicitta wimala,
pūjāmantra paṅastutiṅku ri ƀaṭāra gꜷtamapati,
haṙṣāṅrĕṅwi suđaṙmma sambulihaniŋ dadīki tinañan*

11/5/88.
ndātan rakwa wawaŋ sirājari suđaṙmma ri ṅhulun usĕn,
ṅkān motus ḍatĕṅe yamāṇḍa makadon tumona kaluṣa,
yapwan rakwa huwus ḍatĕŋ ṅwaŋ ikihĕn siran pawaraha,
nāhan hetu ni saṅhulun para ri loka saŋ yamapati*

11/6/89.
Aḥ maṅkā pwa tĕkap ƀaṭāra maṅutus tĕkanta ri kami,
maṅke ṅwaŋ mucape kita kramaniŋ ātma pāpa katĕmu,
ṅhiŋ tekī tiga hetuniŋ ꝑala kaƀuktyan iŋ hala-hayu,
polaḥ śabda manaḥ salaḥ siki hala nya kāraṇanikā*

11/7/90.
tĕkwan lwiṙ nya kaniṣṫa mađyama hanottama kramanika,
soṙ taŋ kāyikadoṣa deniŋ apaśabda duṣṭa paruṣa,
soṙ taŋ śabda halanya deni halaniŋ manaḥ yan ahala,
lwiṙ bwatniŋ girirāja pāpanika yan samūha katiga*

11/8/91.
Opĕn taŋ tiga sambaḥ aṙppaṇakĕneŋ ƀaṭāra sugata,
kāyāđyātmika wīṙyyawan ꝑalanikin wiƀūti katĕmu,
śabda swaṙgga ꝑalanya yan rahayu kastawanya satata,
Ambĕk niṙmmalaƀāwanānĕmahakĕn kamokṣan apagĕḥ*

11/9/92.
Ambĕk nāstika melik iŋ paraguṇāŧaweŋ tan aguṇa,
pāruṣyeŋ wacanan prabañcana lĕñok biṣāmadulakĕn,
duṣṭeŋ polaḥ amatyañidra paradrĕwya len parawađū,
yekin doṣanikaŋ tigāmuhara pāpa duhꝁa katĕmu*

11/10/93.
tonĕn lwiṙ nikaŋ ātma pāpa tinĕmunya riŋ yamapada,
saŋ jīwanya tatan pĕjaḥ tan ahurip lanān sinakitan,
yapwan doṣanikākĕdik ya ta winigrahālpi tan agöŋ,
kapwānūti yaŧākramanya ri saduṣkrĕtinya katĕmu*

11/11/94.
yan drĕwyāṙŧa suwaṙṇna ratna ṅuniweḥ pirak paśu pari,
ṅhiŋ hīṅanya karīŋ umaḥ ri sapatinya tan tĕmu muwaḥ,
yapwan mitra kadaŋ śmaśāna juga yeki hīṅan ikahĕn,
Aṅhiŋ lwiṙ pratiwimba taŋ sukrĕtaduṣkrĕteriya tumūt*

11/12/95.
Āpan tan dadi tan kaƀuktya ꝑalaniŋ gawe hala-hayu,
kūnaŋ siŋ suꝁa duhꝁa tan hana waneḥ panaṅkan ikana,
saṅkeŋ swātma jugan tumuntun i sakaṙmma ṅūni katĕmu,
nāhan hetuni saŋ mahāsujana tan pramāda tumĕmu*

11/13/96.
yan tan kohutanaŋ manaḥ sakaharĕpnya tan pahuwusan,
trĕṣṇeŋ indriya loƀa śaktinika tan tinaṅgwan iriya,
byāpāreŋ wiṣayā gawenya ya ta duṙyyaśāmulaṅuni,
tan wyaṙŧan winatĕknikaŋ hala marêŋ kawaḥ wĕkasika*

11/14/97.
wyaktinyan paḍa muṅsi riŋ yamani nitya tan papĕgatan,
wwantĕn māṙgga linampahanta mara ṅūni maṙsik agĕnĕt,
mwaŋ taŋ lohasuƀūmipattana sayojaneki hibĕkan,
deniŋ kwehniŋ ađaṙmma duṣkrĕta ri maṙttyaloka kujana*

11/15/98.
ndātan maṅkanaŋ ātmamāṙgga ḍatĕŋ iŋ surālaya samār,
lumrā rĕṅkĕd ikaŋ trĕṇāṅkura latāsĕwö sumarasaḥ,
tistis tiṅgĕnĕsĕn hanan kadi purāpurāŋ ana samun,
mewĕḥ taŋ wwaŋ aṅuṅsya yogya ḍatĕŋ iŋ surālayasaƀā*

11/16/99.
ḍū maṅkā pwa nimittaniŋ kujana pāpa riŋ yamapada,
ndyānuŋ hetunikāhurip muwaḥ asamƀawan tuhu pĕjaḥ,
Āpan māti ri maṙttyaloka kĕta liṅnikaŋ wwaŋ irikā,
Aḥ maṅkā pwa tañanta yuktinikaŋ ātmaƀeda ya rĕṅön*

11/17/100.
nāhan lwiṙ nikaŋ ātma yan lima śarīra mātra mapupul,
Ātmādinya kaliḥ parātma lawan antarātma katiga,
pāpatnyeki nirātma piṇḍanika cetanātma kalima,
trĕṣṇeŋ cetana kāraṇanya dadi tuṅgal ātma kalima#

<jalodđatagati>:12.
⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ = 12
12/1/101.
nimittanika yan marêŋ yamapada,
tĕkapnikaŋ ađaṙmma duṣkrĕta tumūt,
balaṅku ya mamigraheriya sadā,
Apan krama ni duṣkrĕtinya tumagiḥ*

12/2/102.
kunaŋ ta sira saŋ wiśeṣa kaluput,
wiśāta sira maṅlugas ry-awakira,
pratīpa watu tulya taṙ papatuduḥ,
sirāgawayi rūpaŋ ātma kalima*

12/3/103.
pitowi hana riŋ śarīra sakala,
ndatan wĕnaŋ ataḥ sireki tinuduḥ,
Apan sira hanêŋ hiḍĕp mwaŋ atuduḥ,
dumeḥ pisaniṅun siran kahiḍĕpa*

12/4/104.
lawö mara waraḥku teki ri kita,
paṅawruhana saŋ hyaŋ ojaṙ ahĕlĕm,
ƀaṭāra jina saŋ priyastuti sira,
Apan sira wiśeṣamūṙtti mawaraḥ*

12/5/105.
ƀaṭāra yama toḥ yaśanta tulusa,
ǥrĕṇānta ri si kuñjareki saꝑala,
muwaḥ mapa kĕtaŋ kawaḥ winasĕhan,
ndya donanika yan huwus winasĕhan*

12/6/106.
waliṅkwiriya bary-anesyana kabeḥ,
balik ya kumurĕb taṙ esi sasiki,
mapeki karaṇanya maṅkana lĕgö,
Ike pwa patañanta mājara kami*

12/7/107.
haneki mara pāpa ƀāra labuhĕn,
lawasnya riŋ aweci wigrahan usĕn,
Ikiŋ śatasahasrawaṙṣa ya kĕlan,
gĕnĕp pwa ya hanêŋ kawaḥ kasiḥ-arĕp*

12/8/108.
samaṅkana tĕkâ saŋ astra śakuni,
rumĕṅguta riŋ ātma duṣṭa kaluṣa,
ya wörakĕna rakwa riŋ taru wĕsi,
mwaŋ antĕpakĕneŋ rwi ꝁaḍga niśita*

12/9/109.
huwus pwa ya wawan marêŋ tĕgal ayaḥ,
ginantuṅana riŋ pĕtuŋ sukunikā,
Apuymurub i soṙ nya tan papĕgatan,
paḍeka lawasanya riŋ sakalagi*

12/10/110.
kunaŋ matika meḥ marā ri yamani,
pituŋ wĕṅi wĕkas hineṙ ya ḍatĕṅa,
ya kāraṇanikaŋ kawaḥ winasĕhan,
Anuŋ paṅĕlaneriyan tĕka hĕlĕm*

12/11/111.
Uḍuḥ saꝑala de ƀaṭāra mawaraḥ,
hanan kadi linād hatiṅku rumĕṅö,
harĕp ṅhulun adadya mānuṣa jĕmaḥ,
katon kasihan iŋ dadi wwaŋ arusit*

12/12/112.
muwaḥ tañakĕnaṅkwi saŋ yamapati,
syapeki paṅaranya pātaka kĕlan,
Araḥ pwa warahĕn ṅhulun kita laki,
kadi wruha kiteki nāma rasikā#

<sragđara>:13.
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
13/1/113.
wwantĕn ganđaṙwwanāŧa prakaśita suƀageŋ kendran atyanta śakti,
tan len nāmanya saŋ pūṙṇnawijaya paḍa riŋ swaṙgga lāwan hyaŋ indra,
Akweḥ rakweki duśśīlanika tan apagĕḥ riŋ mahāđaṙmma ṅūni,
nāhan hetunya yaṙ wigrahan alawas usĕn denikaŋ ƀūtawadwa*

13/2/114.
maṅke pwāmukti riŋ swaṙgga tumĕmu ꝑalaniŋ puṇyakaṙmmanya ṅūni,
ndan wwantĕn duṣkrĕtanyāṅiku yatika tumūt kapwa yāminta ƀuktin,
nāhan pājaṙ ƀaṭārāntakapati ri siraŋ tāpasa lwiṙ kagöman,
ḍū maṅkā kupwa saŋ pūṙṇnawijaya ta kariḥ pātakātyanta ƀāra*

13/3/115.
siṅgiḥ ṅwaŋ sānakāđaṙmma rasika karaṇaṅkwātapāṅuṅsiṙ adri,
deniŋ dāgeri saŋ pūṙṇnawijaya tumĕmu swaṙgga widyāđarendra,
tambis ta ṅwaŋ pramādeŋ gati pijĕṙ aharep wīṙyya riŋ swaṙgga rāmya,
byaktā ṅganya ṅhulun muṅgwa ri niraya yatan ƀaktya riŋ śrī jinendra*

13/4/116.
maṅke wyaktinya saŋ pūṙṇnawijaya tumĕmuŋ kleśaniŋ deha kuṣṭan,
niṙdon denyānĕmuŋ swaṙggawiƀawa ratuniŋ dèwa widyāđarāꝁya,
ndātan lupteki doṣanya dadi kabalik iŋ pātakāgöŋ ƀinukti,
ndan dūran wruhwruheŋ pātaka rasika tĕkapniŋ kawīṙyyan pramāda*

13/5/117.
maṅke wyaktiṅkwi saŋ hyaŋ yama tulusa juga ṅwaŋ magurweŋ suđaṙmma,
Āpan ṅhiŋ samƀawāṅraṅkĕpana ri sihira śrī mahāśākyasiṅha,
towin lambā twas i ṅwaŋ maśaraṇa ri turuṅni ṅhulun ƀaktyanĕmbaḥ,
nāhan liŋ saŋ tapa hyaŋ yama sira wihikan yan pakon śrī jinendra*

13/6/118.
sāmpun saŋ tāpasāṅañjali ri sukunira hyaŋ yamāṅde katuṣṭan,
yekātakwan muwaḥ yan dadi maluya tikaŋ pātakeŋ maṙttyaloka,
mwaŋ yan tansaḥ winiǥnan ri yamapada sadāṅgöŋ mahāduhꝁa tībra,
mājaṙ saŋ hyaŋ yamāwāsananika ri huwusnyan pamuktiŋ yamāṇḍa*

13/7/119.
ndan cihnanyeki saṅkeŋ niraya hinanakĕn janma riŋ maṙttyaloka,
kadyaṅganyaŋ hayan kuṣṭa wuta tuli bisu ƀrānta wuṅkuk bule wwal,
siṅkĕl gondoŋ kĕtĕŋ mwaŋ wĕlu busuŋ awatuk maṅgiriḥ wyāđi lumpuḥ,
yan swasŧaŋ dāsadāsī ya putuputu kumiŋ jaṅgitan wādi walyan*

13/8/120.
lāwan taŋ ƀāra doṣanya yatika matĕmaḥ mlecꞓa caṇḍāla tucꞓa,
dadyaŋ lintaḥ hulĕṙ sŧāwara paśu mrĕga len gāḍaꝑāt mīna pakṣi,
nāhan taŋ pāpajanma lwiṙ ika tan ahalĕp ƀeda saŋ sāđujanma,
yekin liŋ hyaŋ yamāṅde tutuṙ i manaḥ i saŋ tāpasātyanta tuṣṭa*

13/9/121.
mamwit saŋ tāpaseŋ hyaŋ yama ri tĕlasirāṅaṙccana ṅkān lumampaḥ,
lagyālonlon lanā lwiṙ hĕlahĕla mihat iŋ swaṙggamāṙggātirāmya,
towin kāṅĕn siraŋ pūṙṇnawijaya labuhĕn riŋ kawaḥ dlāha rakwa,
göŋ kāruṇyeŋ pamitran karaṇanira marêŋ kendran otus prayatna#

<śiꝁariṇī>:14.
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17
14/1/122.
tumĕṇḍas riŋ swaṙggedran umulat i ramyāṣṭakapada,
riŋ indraswaṙggan wetan analapadāgneya kaparĕk,
kidul ṅkā swaṙgga hyaŋ yama kaparĕk iŋ rākṣasapati,
kakulwan swaṙgga hyaŋ baruṇa kaparĕk mārutapada*

14/2/123.
kuweraswaṙggeŋ uttara paramayakṣāđikapada,
riŋ ꜽśānya śrīśānapada sira ƀūtendra siniwi,
katon taŋ triśrĕṅgālaya lĕwiḥ i mađye śiwapada,
kidulnyan brahmaswaṙgga muwaḥ aṅaloṙ wiṣṇuƀawana*

14/3/124.
wĕkasniŋ swaṙgga hyaŋ baruṇa lawan iŋ rākṣasapati,
Ikā swaṙgga śrī pūṙṇnawijaya cinunduk saŋ atapa,
halĕpniŋ swaṙggānekaracana paniskāra dumilaḥ,
tĕkapniŋ weśma swaṙṇna muwaḥ atawiŋ gopuramaṇi#

<jagadnāŧa>:15.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
15/1/125.
samantara kawĕṅyan amriḥ aṅusiṙ paranani saŋ iniṣṭi pājarĕn,
tuhun kadi śaśāṅka taŋ rajatabapra gupuramaṇi saṙwwa ƀāswara,
tĕlas kahaliwat sirerikaŋ apantwakĕmit i yawa tan panaṅśaya,
Apan wruḥ i samitra saŋ prawara pūṙṇnawijaya ya ta hetuniŋ laris*

15/2/126.
ḍatĕŋ tumama riŋ lawaŋ ri dalĕm asyaŋ atĕhĕṙ anatabnatab lawaŋ,
sĕḍĕŋ pwa maturū sira prawara pūṙṇnawijaya ri kisapwan iŋ priyā,
siraŋ kusumaganđawatyađikanāmaniran ahayu kastawenalĕm,
kataṅgamaŋ anaṅhi saŋ sĕnĕŋ ajaṙ sira ri hananiŋ asyaŋ iŋ lawan*

15/3/127.
samaṅkana saŋ apsarāđipa rumĕṅwakĕn analiṅa śabda saŋ ḍatĕŋ,
kakaṅkwasura kuñjareki liṅirāsyaḥ aṅutus amĕhākĕnaŋ lawaŋ,
kakaṅku tija ƀāgya teki kadi riŋ swapĕna ḍatĕŋ i kālaniŋ wĕṅi,
haneki yayi kāṙyya ƀāra karaṇaṅkwa halinalin i masku tan sipi*

15/4/128.
ṅhulun marĕk i jöŋ ƀaṭāra sugatāđipa riŋ amrĕtabođi niṙmmala,
kumon ta sira muṅsireŋ yamapadāṅlihatana riŋ amukti pātaka,
mawās pwa mulati ṅwaŋ iŋ sakalapātaka paḍa humiḍĕp larāđika,
tuhun hana ta rorawan winasĕhan tinañakĕn i kakanta don ikā*

15/5/129.
kitekana kĕlan sahasraśatawaṙṣa mara ya lawasanta riŋ kawaḥ,
huwus pwa kita riŋ kawaḥ wawan iŋ astrataru tĕkap ikaŋ ꝁagāsura,
tĕlasnya mara riŋ Ayahđaraṇipattana ta kita ginantuŋ iŋ pĕtuŋ,
kunaŋ mara hineṙ pituŋ wĕṅi wĕkas kita lumabuha rakwa riŋ kawaḥ*

15/6/130.
nahan mara waraḥ ƀaṭāra yama ṅūni ri kami kita haywa tālupa,
ṅhulun muliha deniŋ agya marĕkeŋ padakamala ƀaṭāra gꜷtama,
na liŋ ra tapa kuñjareki wahu rakwa tumurun i batuṙ nikaŋ salö,
sinambut iki jöŋ niran tinaṅisan tĕkap i saŋ amarāpsarāđipa*

15/7/131.
Ahaḥ kaka mapolahaṅku sipi göŋ i kawĕdi ni Arinta pātakā,
rĕbut kaka sakeŋ kawaḥ jĕmaḥ arinta palaṙ amalĕsāmbĕk uttama,
palakwi sira saŋ yamāđipa huripku waluyakĕna riŋ kadewatan,
yadin pwa wĕlin iŋ suwaṙṇna maṇi ratna rajata huripi ṅhulun kaka*

15/8/132.
Uḍū mapa ta dāya ni ṅwaŋ apa tan hana mara ya paṅoṣađeriya,
si pāpa kĕta tan haneki ya wĕlin hurupana maṇi ratna kañcana,
ndya gantyanika masku yan mahutaŋ aṙŧa kĕna sahurĕn iŋ samaṅkana,
gatintaŋ apađaṙmma pātaka juga kramanika panahuṙtta tan waneḥ*

15/9/133.
hanā hyun i kakanta milwa kita ri ṅhulun umarĕk i jöŋ mahājina,
sĕdĕŋ nira hanêŋ wihāra warabođi wimala paramāđikottama,
riŋ eñjiŋ iki maṅkat antĕn iriṅĕn tĕkap ikaŋ amarāpsarāpsarī,
kakanta yayi rowaṅanta tĕhĕṙ aṅhaturakĕna ri jöŋ mahājina*

15/10/134.
samaṅkana warāpsarāđipa kumon mataga bala surāpsarāpsarī,
lawan kasiḥ ireki winwit ira maṙmma wacananira kadyawoṙ mađu,
Ariṅku kita karya riŋ grĕha kakantan umarĕka ri jöŋ mahājina,
hayunta kĕkĕsĕn si mūlya pahayun tan alawasa kakanta riŋ paran*

15/11/135.
na liŋ wiwuđanāŧa maṅkana ri saŋ kalulut ira sinaṅgrahenamör,
prahāsananirāṅharas pipi hanan sumuṅakĕn i sĕpahnireŋ waja,
mĕnĕŋ kapĕnĕtan ndatan huniṅa rakwa saŋ ahayu ri pamwit iŋ sĕnĕŋ,
kasaṅśayani citta yan lumarisālama karaṇani luhniran hili*

15/12/136.
taṅeḥ yan uniṅan sapolaḥ ira lāwan i pasĕgĕsĕgĕhnireŋ tamuy,
waṅun rahina kāla sāmpun arahup wiwuđapati madan maƀūṣaṇa,
tuhun sahananiŋ balāṅiriŋ i lampahira paḍa sĕnāđa maṅhadaŋ,
tgĕpni winawanya liri susuruhan ya maṅinaki ri budđi niŋ tuhan#

<suwadanā>:16.
– – – | – ⏑ – | – ⏑ ⏑ | ⏑ ⏑ ⏑ | ⏑ – – | – ⏑ ⏑ | ⏑ ⏓ = 20
16/1/137.
maṅkat ganđaṙwwanāŧāhalĕp aṅiriṅakĕn sāmitra sutapa,
rāmyaŋ widyāđarī mwaŋ wiwuđabala tumūt ṅkāne wuri pĕnuḥ,
lwiṙ tārāsaṅǥa lumrāsinaŋ aṅaliḥ anūt wyomānuluhi dik,
deniŋ raktāmbarālaṅkrĕtanikara sawaḥ tejanya dumilaḥ*

16/2/138.
śīǥra prāpteŋ wihāra prakaśita maṅaran sambođi wimala,
ṅkā taŋ siṅhāsana swaṙṇna maṇi hinanakĕn de pūṙṇnawijaya,
paṙṇnaḥ sŧānānira śrī daśabala mawaraḥ đaṙmmādi saꝑala,
Āstām lwiṙ niŋ witānāṅḍiri sumaji patāka mwaŋ đwaja pajöŋ*

16/3/139.
lāwan wastrottarīyāƀaraṇa dinuluran nꜽwedya mahalĕp,
đūpa mwaŋ dīpa ganđākṣata saduluṙ ikaŋ pādyāṙgǥa tan adoḥ,
mālyārum puṣpamālā prakaṭa waṅinika mrik māṙ saha jĕnu,
ṅkāmūjā saŋ rwa ri śrī sugatapati nihan toccāraṇanira#

<śāṙddūlawikrīḍita>:17.
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
17/1/140.
Om sĕmbahniŋ aṅaṙccane padayuga śrī đaṙmmarājāđika,
saŋ muṅgwiŋ waralokađātu makacꜽtyaŋ byoma taṙ popama,
saŋ hyaŋ riŋ sakalātma niṣkala dadintānanta śudđākrĕti,
hyaṅniŋ hyaŋ tridaśāsurādi ƀamitan bođyagrimudrāđara*

17/2/141.
byāpibyāpaka riŋ samastaƀuwwana prajñāwak iŋ niṙmmala,
sŧānanteŋ ƀawa śūnyatā ganal alit sūkṣmanta dūrāparĕk,
saŋ sākṣāt paramāṙŧasāri ri hiḍĕpniŋ prāṇa dewāśraya,
Īcꞓānteki sinaṅgaḥ an kita hanêŋ tīṙŧeŋ wukiṙ sāgara*

17/3/142.
hyunteŋ puṇya parāṙŧa kāraṇa tinūtniŋ bođisattwātmaka,
söhniŋ wīṙyya mahāprađāna kaharan saŋ đaṙmma śudđāmita,
lwiṙ waṙṣeŋ masa kāṙttikāmrĕtani sihteŋ loka tulyāṅkura,
lumrā lwiṙ śaśi sūṙyya teja karuṇanteŋ saṙwwasatwāpagĕḥ*

17/4/143.
nāhan tādinikaŋ stutīnujarakĕn saŋ ƀaktyamūjārarĕm,
ṅkā yan mojaṙ i jöŋ ƀaṭāra mahatuṙ sĕmbaḥ tĕhĕṙ sādara,
sājñā śrī ṣaḍaƀijña sāmpun umulat ṅwaŋ lwiṙ nikaŋ pātaka,
towin waspada de waraḥ yamapatī mūlanya yan kilwiṣa*

17/5/144.
paṅhyaṅni ṅwaŋ i jöŋ ƀaṭāra sugatā śudđanta maṅke tĕḍan,
wwantĕn teki manĕḥta kaṙwwa warahĕn riŋ đaṙmmatattwāđika,
rapwan tan hana wiǥnani ṅhulun awas muṅsī pada hyaŋ jina,
Āpan tan maharĕp maṅuṅsya ꝑalaniŋ swaṙggālpa wāhyāśraya*

17/6/145.
tan muktyeŋ ƀawacakra duṙggama ƀayātyantābalik duhꝁita,
wyaktinyāṅdadiŋ anta pūṙṇnawijaya swaṙggāpsarendrāđipa,
nistanyan ƀaya maṅkaneka labuhĕn rakweŋ kawaḥ gomuꝁa,
ndan liŋ hyaŋ yama pātakanya tiga ri ṅwaŋ ndan tigaŋ twas huwus*

17/7/146.
Om putraṅku mahāpawitra kaharĕptātyanta riŋ kottaman,
An mahyun kita muṅsyaŋ uttamapada nyaŋ mokṣamāṙggā rĕṅön,
ndin toṅgwanta daṅū ri kālani bibintānwam sĕḍĕŋ kanyakā,
ndyuṅgwanteŋ bapa ṅūni dug taruṇa riŋ śūnyāŧaweŋ antara*

17/8/147.
saṅkeŋ rāgani saŋ yayaḥ bibi nimittanyāmaṅun saṅgama,
saṅkeŋ liṅgani saŋ yayaḥ kita mijil ndaḥ lwiṙ timaḥ syuḥ drawa,
siṅgiḥ kāma haranya maṅkana ratiḥ nāmanta rakteŋ bibi,
muṅgwiŋ padmawikāśagaṙbƀaniŋ ibu ṅkā yan mapiṇḍākrĕti*

Indrabrāja lan upendrābajra
<Upastiŧa>:18
⏑ – ⏑ | – – ⏑ | ⏑ – ⏑ | – ⏓ = 11
– – ⏑ | – – ⏑ | ⏑ – ⏑ | – ⏓ = 11
18/1/148.
tinūt hanekiŋ warapañcaƀūta,
tĕkwan gaweniŋ prĕŧiwī śarīra,
gawenikaŋ teja yateka cakṣuḥ,
wwaytaṙ waneḥ muꝁya gawenya jihwā*

18/2/149.
samīraṇośwāsa gawenya tan len,
Ākāśa tekaŋ gumawe śiraḥta,
kabeḥ paḍāsambuŋ apiṇḍa jīwa,
sambuṅnikaŋ ƀūmi ya cetanātmā*

18/3/150.
pasambuŋ iŋ wwꜽ yatikaŋ nirātmā,
ndaḥ sambuŋ iŋ teja taŋ ātma sākṣāt,
pasambuŋ iŋ bāyu taŋ antarātmā,
sambuṅniŋ ākāśa kĕtaŋ parātmā*

18/4/151.
ya don iŋ ātmā lima riŋ śarīra,
Ātmā parātmā lawan antarātmā,
muwaḥ nirātmā saha cetanātmā,
na lwiṙ nyaŋ ātmān lima riŋ śarīra#

<basantatilaka>:19.
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14
19/1/152.
Ātmā ṅaranyaŋ awaloka mulat rikiŋ rāt,
taṙ paṅrĕṅö swara kabeḥ yatikaŋ parātmā,
Uśwāsa bāyu ya sinaṅgaḥ ikāntarātmā,
ndan śabda wastunika taŋ maṅaran nirātmā*

19/2/153.
towin kĕtĕg-kĕtĕg iŋ aṅga ya cetanātmā,
trĕṣṇa swakāṙyyanikaŋ ātma limeŋ śarīra,
yekan śarīranikanaŋ warapañcaƀūta,
yapwan gĕnĕp tiŧimasanta mijil samaṅkā#

<ƀujaṅgaprayāta>:20.
⏑ – – | ⏑ – – | ⏑ – – | ⏑ – ⏓ = 12
20/1/154.
sinuṅsuŋ kitenāpti de saŋ bibinta,
Asiŋ saprakāranya mānak ginĕŋnya,
Ahorātri dīnāturū syaŋ sumaṇḍaḥ,
lukan kasyasiḥ mabratāmet huripta*

20/2/155.
lawan saṅśayātākusut glāna rukṣa,
tĕkapnyāsiḥ iŋ putra maṅde putĕk twas,
lanāmrāṙŧanêŋ swasŧa dīṙgǥāyuṣanta,
lĕwĕs kaṣṭa denyāṅiwö mopakāra*

20/3/156.
nda nāhan hutaṅteŋ bapenduṅta ṅūni,
lalu pwātuhāntukniŋ utsāha yatna,
kasĕnwan tĕkapniŋ śaśāṅkāṙkkateja,
ya tan wruḥ manaṅgaḥ bapenduŋ samaṅkā*

20/4/157.
mijil taŋ musuḥ ṣad haneriŋ śarīra,
yatekāmisan ry-aṅga pañcāṅga sākṣāt,
ƀaṭārādidewanya muṅgwiŋ śarīra,
sĕḍĕṅtānakĕbyambĕk aṅde kamānan*

20/5/158.
Ahĕṅkāra sampayta yeŋ wwaŋ daridra,
tan atwaŋ mucap riŋ wiku wrĕdđaśīla,
lalī saṅkan iŋ janma lāwan paranya,
ya donyan katon denta pāpeŋ yamāṇḍa*

20/6/159.
hutaṅniŋ dadi wwaŋ ya toṅgwannikā pat,
jagatmuꝁya saŋ hyaŋ guru mwaŋ kamūlan,
kaƀaktin ri saŋ hyaŋ panāhuṙtta riŋ hyaŋ,
jagat haywa duhꝁa prihĕn tuṣṭaniŋ rāt*

20/7/160.
hutaŋ riŋ guru priḥ sahuṙtteŋ swaśiṣya,
hutaŋ riŋ bapenduŋ sahuṙtteŋ suputra,
makopāyaniŋ taṙ pĕgat ƀakti nitya,
saƀāgyan tumĕmwaŋ kamokṣan prađāna#

<mrĕgāṅśa>:21.
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 19
21/1/161.
yekin janmarahasya mūlya pawarahkwiri kita pituhun,
ndaḥ yatneriya paṅrĕṅö warawaraḥku tan imanimanĕn,
ṅhiŋ maṅke ꝑala mon tumĕmwakĕn ujaṙ mami saꝑala dahat,
Astu kleśa wināśa teki ri śarīramu kaliḥ anaku*

21/2/162.
nā liŋ śrī sugatāmađaṙmmakĕn i saŋ rwa paramasulaƀa,
ṅkā tānĕmbaḥ i jöŋ ƀaṭāra sira saŋ yatiwara sumahur,
sājñā saŋ hyaŋ anugrahānulusa māsiha riŋ aśaraṇa,
niṙjanmaṅkwi samokṣasāđana tĕḍan ri pada jinapati*

21/3/163.
Om putraṅku pawitra mūlya juga sāđyamu saꝑala dahat,
ndā nāhan mara paṅhilaŋ halaniŋ indriya sakalamala,
toya jñāna wiśudđa paṅrahupa paṅdyusa ya lagilagin,
rapwan ƀraṣṭa kĕtaŋ gĕlĕhgĕlĕḥ amiǥnani hana riŋ awak*

21/4/164.
tan wwꜽ riŋ wulakan pitowi tan i śaṅꝁa saha japa wiđi,
tan sidđā hilaṅā kĕtaŋ gĕlĕgĕlĕhnikiŋ awak ahala,
ndātan dūra sakeŋ śarīra putus iŋ hĕniŋ inulahakĕn,
yekā niṙmmala kājaṙ īya paramāṙŧa kinatĕṅĕtakĕn#

<sragđara>:22.
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
22/1/165.
nāhan tekaŋ sinājñan ya tuhutuhu śarīraṅkun āwak ƀaṭāra,
ya ṅkā ya ṅke sinaṅguḥ ya kita ya ta kami ꝁyāti riŋ swaṙggaloka,
nistanyan maṅkanewĕḥ saŋ awaśa wihikan ry-aṙŧaniŋ yopadeśa,
putraṅkun mahyun iŋ mokṣapada pagĕhakĕn haywa budđi prapañca*

22/2/166.
Āpan duṙggrāhya ta yārusit aganal alit duṙlaƀā wwaŋ tumĕmwa,
yadyan ṅganya wruheŋ aṙŧanika juga yayan byakta maṅgiḥ pawitra,
ƀāgyan wikwamriḥ asaṅwa sira kalĕpasĕn tan kĕneŋ kleśamāla,
ndan haywātāpiliḥ riŋ tiga kita yadiyan bꜷdđa śꜽwāṙṣi dibya*

22/3/167.
he he putraṅku kāliḥ marĕka kita ri jöṅni ṅhulun ṅke paliṅgiḥ,
wwantĕn wastwāwiśeṣānilibakĕn i kita ndaḥ gatinyocapĕnku,
ndā nāhan tānaku ṅhiŋ hika rinĕbut i saŋ bꜷdđaśꜽwāṙṣipakṣa,
ndātan maṅgātut āpan paḍa lumĕwihakĕn ry-ādidewanya sowaŋ#

<jagadđita>:23.
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
23/1/168.
maṅkā lwiṙ nika saŋ gumĕgwani tapabrata maparĕbutan manahnika,
nāhan kāraṇaniŋ watĕk wiku hanêŋ janapada kasilib ndatan lĕpas,
nora wruḥ ri patuṅgal iŋ yaśa siki rwa tĕlu dadi Aneka tan waneḥ,
lwiṙ glaṙ sogata pañcabudđa rĕṣi pañcakuśika wiku śꜽwa pañcaka*

23/2/169.
ndan salwiṙ nya yayan śarīra mara sinyaŋ irika ya nihan paṅawruha,
Akṣoƀyāwakiraŋ mahākuśika gaṙgga niyata sira ratnasamƀawa,
saŋ metrīkyamitāƀa saŋ rĕṣi kuruṣya makaṅaran amoǥasidđyawas,
saŋ pātañjala tāku tan hana waneḥ ṅhulun ađipati bꜷdđadewata*

23/3/170.
yapwan pañcawiśikki yuktinira pañcasugata paramāṙŧa tan waneḥ,
Akṣoƀyāwakira hyaŋ īśwara tuhun cinarita juga ƀeda lakṣaṇa,
hyaŋ brahmā sira ratnasamƀawa mahāmara siraŋ amitāƀadewatā,
tan lyan saŋ hyaŋ amoǥasidđi mađusūdana ṅaranira yan catuṙbƀuja*

23/4/171.
ndā nāhan ri patuṅgatuṅgalan ikaŋ ƀuwana wihikananta riŋ tuhu,
ṅwaŋ wꜽrocana budđamūṙtti śiwamūṙtti pinakaguruniŋ jagat kabeḥ,
nāhan donkwiṅaran ƀaṭāra guru kaprakaśita tĕka riŋ sarāt kabeḥ,
Aṅhin byāpaka riŋ samastaƀuwanāku juga warawiśeṣadewatā*

23/5/172.
saŋsiptanya bapaṅku haywa kita tan tuhu-tuhu makabudđi niṙmmala,
haywāṅastawa pakṣa pāpa hana melika rumĕgĕpa śānti kewala,
Astu pwānaku sidđasāđya kita kaṙwwa laki ꝑalamu labđadeśanā,
nāhan wākyani budđi saŋ hyaŋ i siraŋ rwa yatiwara muwaḥ maṅañjali*

23/6/173.
śrĕdđā saŋ hyaŋ ađaṙmmadeśana tatan kapalaṅalaŋ aweḥ anugraha,
ndātan kojara jāti rākṣasa manĕḥta tĕkap i karuṇānta don ika,
lāwan saŋ wiwuđendra pūṙṇnawijayāṅga rasika mari kuṣṭa duṙmmala,
sambegaŋ hulun amwitāhulihanaŋ patapan umusiraŋ mahāpada*

23/7/174.
sāmpun mamwit anambaḥ iŋ pada ƀaṭāra ri waluyanireŋ tapowana,
saŋ widyāđara kojara pwa kawĕkas marĕk i pada ƀaṭāra gꜷtama,
maṅsö prāptaŋ umaṇḍĕma praṇata ƀaktyamalaku wiđi mokṣa wigraha,
prāyaścittanirātĕhĕṙ wuruṅa pātaka kĕlan iŋ aweci gomuꝁa*

23/8/175.
mojaṙ teki ƀaṭāra tan hana maroṣađani tĕkaniŋ antakakṣaya,
yāwat ƀāwa śarīra sakṣaṇa katatwan ika niyata tan hana sŧiti,
putraṅku pwa śarīraƀāwa riŋ apanta luputa kita riŋ samaṅkana,
ndan wwantĕn ꝑala mon huwus krĕtawarāmiḍĕṅĕrakĕn i đaṙmmani ṅhulun*

23/9/176.
nidrā teki hawanta māti tuwi tan kalawasana mamuktya pātaka,
hīṅanteŋ nirayāṅgĕgö lara saṅaŋ wĕṅi katutuṙ i sojari ṅhulun,
Ākāranya dasaŋ wĕṅīrika kitāwaluya muwaha pūṙṇna śāśwata,
salwiṙ niŋ warawigraheri kita dadya kahala wiparīta niṣꝑala*

23/10/177.
Aṅhiŋ teṅĕtiṅĕt ri kālaniŋ aturwa rumĕgĕpa ri citta niṙmmala,
sāmpun teki pĕsatniŋ ātma pĕkul iŋ tutuṙ i kawaluyanya riŋ śawa,
ndaḥ yekānaku jīwawāsita ṅaranya wĕnaṅa kita dūralālana,
nā liŋ śrī ṣaḍaƀijña rakwa ya sinambahakĕn ira saŋ apsarāđipa*

23/11/178.
sambahniŋ praṇatāṅaƀakti ri padadwayakamala ƀaṭāra nityaśa,
wāhyāđyātmika sādarāṙccana ri jöṅta lihatana tĕkap jināđipa,
saŋ sākṣāt gumawe jagadđita sadāśrayaniŋ aśaraṇa kriyāsmrĕti,
māyākāra pakātmarakṣa pĕta wimba ri hati pinakeṣṭidewatā*

23/12/179.
saŋsiptan ri huwusnyanugraha ƀaṭāra kahiḍĕp aƀiṣeka tan waneḥ,
Aṅhiŋ teki ƀaṭāra budđa juga kāraṇani kaparipūṙṇnani ṅhulun,
ndātan sĕṅgahĕn ambĕk iŋ kuhira mamwita muliha manĕḥta sanmatan,
nāhan liŋ nira saŋ praƀu prawara pūṙṇnawijaya tĕlas iŋ prayojana#

<Aśwalalita>:24.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ ⏓ = 23
24/1/180.
Aŧa ri huwusnirāmuhun aṅañjalī pada ƀaṭāra budđa caritan,
mijil iniriṅniŋ apsarabalāđikāra surakanyakāṅalĕpakĕn,
prasama mulat kapūhan aṅalĕm ri pūṙṇnawijayan hilaŋ malanira,
kunaŋ ikaŋ apsarī huwus asewa rāga suratāsmu gaṙjjita marĕk*

24/2/181.
tan asuwayiŋ hawan lakunirālaris tĕka ri kendran ālaya huwus,
pinapag i saŋ priyā kusumaganđawatyadisusatya ƀakti masĕnĕŋ,
Irika sirāwaraḥ kramanirenanugrahan anindyađaṙmma saꝑala,
sahajan aminta tuṅgun aturū daśaŋ wĕṅi lawasniran tan awaran*

24/3/182.
kunaŋ ika saŋ priyenutus atuṅgwa moǥa kadi suṅkawāṅunĕkunĕk,
rudita sumĕk ri cakṣu Apa tan sakeŋ wacanalaṅǥane sĕnĕṅira,
tuhun agawe kasaṅśaya ri citta pājarira saŋ tapāsura daṅū,
Alawas amuktya pāpa riŋ awecyayahđaraṇipattaneki katahā*

24/4/183.
samayaniran pataṅya sapuluḥ kulĕmnira taŧāpi tan ya kahiḍĕp,
tumahataha pwa saŋ kusumaganđawatyapusĕn iŋ sĕnĕŋ matilara,
kaharĕp ireki ṅūni tumute saduhꝁani sĕnĕṅnireŋ yamapada,
lalu winĕkas matuṅgwa paturūnireŋ wiwuđanāŧa tan kena wihaŋ*

24/5/184.
Aŧa ri paratra pūṙṇnawijaya ndan ātmanira muṅsiṙ iŋ yamapada,
Irika ta gadgadaŋ yamabalāṅatag ri sawatĕknya sāyuđa ḍatĕŋ,
prasama sumuṅsuŋ aṙbbut amupuḥ waśāmraŋ anuduk ta yeŋ kuku makas,
dumulurakĕn marêŋ yamani tan panampaṙ agĕlĕŋ riŋ ātma kaluṣa#

<śāṙddūlawikrīḍita>:25.
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
25/1/185.
byātītan wiwuđāđipātmaniran aṅgöŋ glāna muṅgwiŋ kawaḥ,
saŋ kārīŋ suraloka rakwa caritan śokānaṅis duhꝁita,
sakwehniŋ wiwuđāṅganāniwi ri saŋ ganđaṙwwanāŧālara,
towin sambatiraŋ sudewyanaṅis aṅlad prāṇa maṅde wĕlas*

25/2/186.
Aḥ saŋ līna kiteŋ paturwan alalis dentā matiṅgal priyā,
prāyaṅkun kaka milwasiŋ saparanā yan muṅsireŋ rorawa,
maṅke pwātilarā kitānilibakĕn yāṅde kĕsĕlniŋ hati,
sis kāṅĕn kasihanta riŋ yamapadāmuktyaŋ mahāwigraha*

25/3/187.
wwantĕn teki manĕḥta rowaṅani maskwaṅhera riŋ rorawa,
Āpan göṅni wĕlasku denta kasihan ndin sambatĕnteŋ kawaḥ,
ƀāgyan teki manĕḥta hĕlyanani maskwāṅgantyanaŋ pātaka,
paṅgil maṅlwaṅane hutaŋ riŋ apađaṙmmākweḥ kaƀuktīŋ kawaḥ*

25/4/188.
herĕn ṅwaŋ kaka rowaṅanta kasihan muktyaŋ mahāwigraha,
rowaṅrowaṅa maskwiŋ astrataru mon yan gantuṅĕn riŋ pĕtuŋ,
yadyan ṅwaŋ wunuhĕn kawalyana tĕkapniŋ kiṅkara hyaŋ yama,
tan wĕdyāku tuhun kita wruha jugan rantĕnta satyāsĕnĕŋ#

<Udgatawisama>:26.
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓  = 20
– ⏑ ⏑ | ⏑ ⏑ ⏑ | ⏑ – ⏑ | ⏑ ⏓ = 11
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏓ = 13
26/1/189.
Iti maṅkana śrutini sambatira kusumaganđikānaṅis,
dagđa manahira lĕlĕḥ kalaran,
ri hatuṙ nika prihati śoka kasyasiḥ*

26/2/190.
Alisū gupe lĕsu śarīranira tĕkap i śaktiniŋ lara,
sök hatinira wulat aṙdđa pĕtĕŋ,
kalĕṅöṙ sumuṅkĕm i wijaṅni saŋ sĕnĕŋ*

26/3/191.
paricārikāpsarawađū tumuluŋ i sira maṙmma sāṙjjawa,
ḍū patutuṙ ibu nahan pawuṅū,
niyatāhurip muwaha teki saŋ pĕjaḥ*

26/4/192.
paṅadeśan i ṅwaŋ i katuhwan i samayanirāpsarāđipa,
tonĕn i marinira kuṣṭamala,
wiparīta miŧya sira teki liŋ nira*

26/5/193.
ri tĕlasnyanugraha ƀaṭāra daśabala ri saŋ surāđipa,
tan hana mari ya kasaṅśayanĕn,
Apan uttamāmrĕta suđaṙmma liŋ nira*

26/6/194.
ndya ta wāsananta rari tan tumutura ri kakuṅta saŋ pĕjaḥ,
herĕn i samayanirāhuripa,
ri halintaŋ iŋ samaya sāđya taŋ pati*

26/7/195.
na wuwusniŋ apsarawađū mapitutuṙ agawe srĕp iŋ manaḥ,
moǥa ta ya tĕkapirān karĕṅö,
hana mātra paṅliliṙ i saŋ kakiṅkiṅan#

<kusumawilasita>:27.
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | – ⏑ ⏓ = 21
27/1/196.
ndan sira saŋ hanêŋ niraya rakwa carita ri saṅaŋ kulĕmnira,
ṅkān kahanan tutuṙ sira tatan sapira karasa tīkṣṇaniŋ kawaḥ,
ndug sapuluḥ kulĕmnira samāđi rinĕgĕpira cittaniṙmmala,
ƀraṣṭa tikaŋ kawaḥ lawan apuynya mati mahĕli ratnapaṅkaja*

27/2/197.
mwaŋ taru ꝁaḍga rāmyaparijāta tĕmahan ika saṙwwaśoƀita,
wwaḥnyan anindyaratna maṇi kostuƀa makusuma hāra kañcana,
komala patrapādapanikāmrik awaṅi ruđiranya motkaṭa,
mary-ahapĕk masaṅhiṙ apĕṅuk saguṇanika balik maweḥ suꝁa*

27/3/198.
rākṣasa bahniwaktran umulat parawaśaniŋ aweci niṙhapuy,
sambut ikaŋ triśūla tĕhĕṙ aṅđik anudiṅi kiwāndrĕŋ aṅgrĕgut,
syuḥ kahala triśūlanika mūṙ kadi hawunika kādrĕsan barat,
luṅha kameraṅĕn muwaḥ akon ri dulurika gumantyamigraha*

27/4/199.
tan dwa tĕkâgalak śakuni ꝁaḍga maṅabalaṅakĕn karaŋ wĕsi,
sādrisuta pramāṇanika dūli tĕmahan iki kabwaŋ iŋ tawaŋ,
maṅkana salwiṙ iŋ yamabalāṅhalahala paḍa moǥa keraṅan,
hetunikaŋ watĕk yamanirākṣasa humatuṙ i saŋ hyaŋ antaka#

<kilayu anĕdĕŋ>:28.
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22
28/1/200.
sĕmbahnikiŋ asurasamantaƀrĕtya ri padāntakapati huniṅan,
saŋ pūṙṇnawijaya pukulun kinonakĕn i saŋ hyaŋ alawasa kĕlan,
hīṅanya mara śatasahasrawaṙṣa lawasanya yatika karĕṅö,
maṅke pwa ya tĕka sapuluḥ kulĕm niyata ƀagna dadi surapada*

28/2/201.
saṙwwāyuđani bala ƀaṭāra śīṙṇna tĕmahanya hana dadi hawū,
mwaŋ tīkṣṇaniŋ asura đanañjayāsya dadi sīta mari katatakut,
taṙ pamyati sahanani wigrahanya sawatĕk yamabala kabalik,
nāhan haturiŋ asuraƀrĕtya saṅśaya yamāntaka sira rumĕṅö*

28/3/202.
ṅkā hyaŋ yama lumaku marêŋ aweci dinuluṙ nikaŋ asurabala,
yaṙ ton pwa sira ri paripūṙṇnayowananiŋ ātma kadi manasija,
ƀedaṅkarika nupamaŋ ātma pātaka hanêŋ yamapada kahala,
nāhan karaṇanira sumāntwa riŋ wacana sāṙjjawa rĕsĕp amanis*

28/4/203.
E saŋ lituhayu kadi kāmadewa mara riŋ yamani kari kita,
hetunta wĕnaŋ amariśīṙṇnakĕn yamani dadyamarapadasaƀā,
Āpan kita hinatuṙ amuktya pāpa riŋ awecin alawasa kĕlan,
maṅke kita tĕka sapuluḥ kulĕm ndi tika deniŋ amahiwagakĕn*

28/5/204.
saŋ hyaŋ yamapati mucapa ṅhulun ri kita hetuniŋ anĕmu waraḥ,
saŋ hyaŋ daśabala sira tāṅanugrahani tan malawasa kaluṣā,
Īṅankwiki kĕlan iŋ aweci gomuꝁa saṅaŋ wĕṅi tan ađikara,
ṅhiŋ taŋ yamabala marikĕdwamigraha ya donika paḍa kabalik*

28/6/205.
saŋ hyaŋ paramaguru munīndra ta pwa maṅanugrahani wara dahat,
Atyanta kita laki sinanmateŋ kadi sira hyaŋ iŋ amara kabeḥ,
ndaḥ mantuka ta kita mare swanāŧani bapaṅku waluyana muwaḥ,
wwantĕn dumulurakĕna kālarātri paṅaranya yatika tumuta#

<basantatilaka>:29.
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14
29/1/206.
mantuk ƀaṭāra yamarāja tatan wiwakṣan,
saŋ nāŧa pūṙṇnawijayātmanireki waktan,
mañjiŋ marêŋ śawa muwaḥ sira tan wimāṙgga,
ṅkā tāṅliliṙ kadi mataṅyaturū tan imbā*

29/2/207.
kagyat siraŋ kusumaganđawatī sudewī,
maṙmme sĕnĕŋ siran umaṇḍĕm anambaḥ aswi,
wetniŋ manaḥ gĕmĕgĕmĕn kahawan suꝁāmbĕk,
yaṙ ton pamaṙbbaṅun i saŋ wiwuđendra jīwan*

29/3/208.
saŋ nāŧa pūṙṇnawijayāwaraḥ iŋ sudewī,
rakryan huwus ṅwaŋ anawuṙ hutaŋ iŋ yamāṇḍa,
saŋsāra duhꝁa kasihan kinĕleŋ aweci,
Akweḥ pamigrahanikaŋ yamaƀrĕtya ṅūni*

29/4/209.
ndaḥ prāptaniŋ samayarātri kakanta yogī,
meṅĕt ṅhulun ri pawĕkas paramāṙŧabudđa,
ƀagnaŋ kawaḥ mahĕli nākasaƀādirāmya,
saŋ hyaŋ yamāđipa kapūhan ike tĕkapku*

29/5/210.
tan lyan pamitra juga dibya mahāwiśeṣa,
ndan mitra sāđu mara sāđananiŋ suƀāgya,
sāđutwa yeki kaka kuñjarakaṙṇna ƀāra,
tan len nimittaniŋ umuṅsi ri jöŋ jinendra*

29/6/211.
taŋ mitra sāđu kadi waṅwa gĕlĕŋnya riŋ twas,
ndātan wĕnaŋ ya purugĕn ri sĕḍĕŋnya mūṙkꝁa,
yan śānta budđinika tulya harĕŋ paḍanya,
byaktānulaṙṇnulari solahulaḥnya nitya*

29/7/212.
Aṅhiŋ katĕnku tumute ra kakaṅku tan len,
ṅkāneŋ sumeru himawān patapanya rāmya,
nityāmrihājapa matāku maṅiwwa yoga,
rapwan lanāsiha ƀaṭāra taŧāgatendra*

29/8/213.
ndaḥ tambayeñjiŋ umarĕk ṅwaŋ i jöŋ jinendra,
sakwehnikaŋ surabala pwa muwaḥ surastrī,
konĕn samāṅhiriṅa saṅgĕpaniŋ pamūja,
yapwan huwus marĕk ayajña marākwiŋ adri#

<jagadđita>:30.
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
30/1/214.
nāhan tojariraŋ surāđipa rasanya karaṇani pasuṅsut iŋ priyā,
Āpan deni lulutnya tan kĕna kinas hĕla-hĕla maniwīŋ pasaṅgaman,
wetniŋ kiṅkiŋ unĕŋnya ṅūni katilaṙ wahu-wahu suꝁa maṅhĕbaṅhĕbaŋ,
maṅke pwātapa rakwa sāđyanira nora palarĕn iŋ asewa sanmata*

30/2/215.
kubđa prāṙŧananiŋ warāpsarawađū sumawurakĕna yan ḍatĕŋ nira,
pūjāmaṅguŋ asaṅgame tilam agañjarana turida mādĕgeŋ lulut,
wwantĕn pwêki gĕluḥ lukaṙ saha wirāgakusuma kaharan kupat lĕpas,
tan hopĕn karuhun sajinyan asalahsalaha tapiḥ i mehaniŋ gati*

30/3/216.
maṅke ƀrāntani budđiniŋ surawađū salahasa ri hatinya tan padon,
Āpan rakwa hiḍĕpnya mantĕn alulut wiwuđapati ri rūmniŋ apsarī,
nāhan hetuni kūṅnirāwĕtu taṅis maṅajarakĕn i duhꝁaniŋ hati,
ṅkān pamwit sahananya mantuka ri pamrĕman ahawadi denikaŋ wĕṅi*

30/4/217.
dewī ganđawatī lĕwĕs prihati śoka siwuhĕn apa tan wriŋ enaka,
sotan taŋ winuwus patibrata rumĕṅwakĕn ujaṙ i sĕnĕṅnirātapa,
lĕŋlĕŋ glāna wimūṙcꞓitāṅaṅĕnaṅĕn ry-ulahanira yadin katiṅgala,
tan wriŋ dāya mĕhaḥ tumuṅkul anaṅis kapusĕṅĕn anĕsĕl purākrĕti*

30/5/218.
maṅkin rūpanirāwĕnĕs kadi maṅambwakĕn i rarasirāṅjraḥ iŋ kapāt,
mambĕtniŋ tĕṅaḥ aṅliḥ aṙjja sawaŋ olaḥ i kĕlab iŋ aśokapādapa,
kĕmbĕṅkĕmbĕŋ i luhnirānalaga riŋ pamatan asĕmu nīlapaṅkaja,
lwiṙ kumbaŋ maṅisĕp sĕkaṙ swaranirānaṅis aṅisĕkisĕk ndatan humuŋ*

30/6/219.
śrī widyāđaranāŧa pūṙṇnawijayāṅarihariḥ ujaṙ iŋ priyambada,
dyaṅkwinduŋ saŋ aninditeŋ hayu kakanta papagĕn i manisnikuŋ mata,
haywāṅluḥ mulati ṅhulun rari hañaṙ tĕka ri kita kakanta suṅsuṅĕn,
göŋnyūnĕṅkwi rarasta hetuniŋ amaṙbbaṅun araḥ apa tan sinanmata*

30/7/220.
maskwinduŋ mapa maṙmmaniŋ wuyuḥ awoṙ taṅis amahala rūmta dewatī,
mepu ṅwaŋ ri wiwalta kadyacala duṙggama ƀayaniŋ atīṙŧa sanmatan,
jroniŋ pambĕkan aṅjuraŋ lĕṅit adoḥ kadi humañuta rāgani ṅhulun,
yāṅde twaskwaputĕk pĕtĕŋ sinaput iŋ turida kadi samūhaniŋ limut*

30/8/221.
pintĕn duhꝁa manaḥta deni lawas i ṅhulun aṅurati sewake kita,
norātuṅgwi daganta riŋ pakasutan tumĕkakĕna sakāptiniŋ hati,
siṅgiḥ masku kakanta tan maras apan tuhu yadin ika doṣani ṅhulun,
yadyan ṅganya sadĕṇḍaniŋ tan atĕmĕn maṅĕmasana sadenya lampunĕn#

<mrĕdukomala>:31.
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ = 18
31/1/222.
nāhan liŋ wiwuđendra mĕṅgĕp aṅalap kasoṙ wulatira,
maṙmmāpet siwi haṙṣajāṅusapi luhniraŋ surawađū,
romāwrā kawaweŋ muꝁenajumajumnirān ginĕluṅan,
Eñjuḥ rāmya ṅisapwakĕn tumaña don saŋ antĕn anaṅis*

31/2/223.
ndin tan munya marī manuk mahā minunyan aṙjja pinikat,
keñcut haṙṣa kaweni deni pamarĕknya tan wĕnaŋ adoḥ,
maṅkā teki hatuṙ niraŋ kusumaganđawatyanuti kūŋ,
mājaṙ mandra pĕgatpĕgat swaranirāsrĕt aswi sĕsĕgĕn*

31/3/224.
E nāŧaṅku nimittani ṅwaŋ anaṅis ri denta malalis,
sihteŋ kuñjarakaṙṇna mitra kita teka rakwa ta tumūt,
sis hānuŋ palarĕnku yan linĕbuṙ iŋ tapāmĕgati kūŋ,
Aṅhiŋ kenakani ṅhulun tumuta tan sahānuta tapa*

31/4/225.
maskwinduŋ karaṇaṅkwaṅuṅsira kaśaktin amriha tapa,
Eraŋ ṅwaŋ ri turuṅniŋ indradayitāṅaƀakti ri kita,
hyaŋ śakrādinikaŋ catuṙbƀuwanapāla katwaṅa kabeḥ,
yapwan sidđa wiśeṣanāyaka kitaŋ hulun juga siwin*

31/5/226.
mwaŋ yan masku wanĕḥ kiteŋ surapada hyun iŋ janapada,
ṅkā ṅwaŋ dadyana rājaputra lituhaywanindya guṇawan,
maskwādadyana rājaputri hayu tan hanāniriṅana,
ramyāniŋ winaraṅwaraŋ kadi hañaṙ wruhāna hirikā*

31/6/227.
Akweḥ deniran aṅlipuṙllipurakĕn manaḥ saŋ awuyuŋ,
sotan taŋ kawisaṅgraheŋ kalĕṅĕnan biṣāmĕtu lulut,
yāṅde hĕntya ri budđi saŋ kadi kalaṅwan iŋ masa kapat,
kekĕt rāganiran kaṅĕn tĕkap i saŋ surāđipa mati*

31/7/228.
sāmpun māri wuyuṅnirāṅajĕṅi kūŋ waśāmarĕpĕhi,
maṅgĕḥ prāyaŋ anūti riŋ kaka yaŧāsuꝁāṅrĕsĕpakĕn,
ṅrasniŋ saṅgamayogasanđi ginĕlaṙ nirāpsarapati,
mūṙcꞓa twasnira saŋ mawantaḥ i katĕmwan iŋ rasa lĕyĕp*

31/8/229.
Akweḥ yan caritan sapolahira riŋ kulĕm tan ucapĕn,
kadyāmuṅpuŋ i raśminiŋ surawađū sakāpti tinĕkan,
jambat lagyanapis marêŋ saŋ amaliḥ karāsikanira,
līlāmukti laṅö hanan panaḍaḥ iŋ nataṙ saha kasiḥ#

<sragđara>:32.
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
32/1/230.
ndaḥ luṅhāŋ kāla rātri krama tĕlas inatag saŋ watĕk dewasena,
śīǥrādan salwiriŋ ƀūṣaṇa parĕŋ umijil riŋ lĕbuḥ mwaŋ priyanya,
lāwan kanyāpsarī sāmpun araras amĕpĕk tyas tameŋ tiṅkaḥ aśrī,
pantĕs solaḥnya kadyāṅĕtĕri sahananiŋ kāpusan rāgapāśa*

32/2/231.
Aṅhiŋ kantun saragnyāhyas asuwayamiliḥ riŋ gĕluŋ rājasiṅha,
moǥā rapwan wĕḍaṙ deni kĕḍikĕḍik ikaŋ roma muṅgwiŋ śiraḥnya,
towin bwatniŋ paṅimbuḥ rwa tĕlu kinĕkĕsan riŋ gĕluŋ haśrayeŋ göŋ,
Olĕk taŋ pahyasan kābaban aparĕpĕk iŋ daṙśśanāṅwab tutuknya*

32/3/232.
wwantĕn widyāđarī rwaŋ siki mawisiwisik sotan iŋ sekacitta,
ndan rakwājaṙ larāmbĕk salahasa ri gatinyan tan ahyun sinomaḥ,
maṅke sepnyan tĕlas denika manaha siliḥ saŋ harĕp rūmnya ṅūni,
kañcit cunduk pwa denya ndan ikana mahidu lwiṙ kapeṅin tĕḍāmlā*

32/4/233.
ndaḥ śrī ganđaṙwwanāŧa krama huwus arasuk ƀūṣaṇānekawaṙṇna,
Aƀrā dewāmbarā cāmaranira tinaman citra mās raktawaṙṇna,
līlānuntun ri dewīnira nĕhĕṙ umijil tan karālon lumampaḥ,
Akweḥ widyāđarī mwaŋ wiwuđabala paḍārabđa māṅantyasowe*

32/5/234.
maṅkat widyāđarendrāhalĕp iniriŋ ikaŋ dewasenāprameya,
mwaŋ taŋ widyāđarī rāmya maṅiriṅi sira kyaṙjja ganđaṙwwa saśrī,
Āpan sāmpun tiniṅkaḥ saŋ aṅiriŋ i harĕp riŋ wayaḥ len karaśmin,
tan pendaḥ lwiṙ watĕk manmaŧa mahasahas iŋ sāgarācaṅkramāsraŋ*

32/6/235.
Eṅgal prāpteŋ wihāra prakaśita maṅaran bođicittātiśudđa,
pinriḥ taŋ rāmyaniŋ nyāsa kahalĕpanikaŋ dewapūjāniwāṙyya,
sāmpun pañcopacārāparimita humaḍaŋ saṙwwayajñopakāra,
ṅkāmūjā rakwa san pūṙṇnawijaya dinuluṙ denikaŋ dewasaṅǥa#

<mālinī>:33.
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = 15
33/1/236.
Irika ta hana manyup kāla Adwandwa śaṅꝁa,
gumuruḥ abaruŋ atryāƀeri lāwan mrĕdaṅga,
murawa paḍahi boñjiŋ len mahāsāra muṇḍa,
dwanika paḍati windā māṙddawāsraŋ swaranya*

33/2/237.
tuwin amuwuhi ramyāŋ apsara mwaŋ surastrī,
mijilakĕn i guṇanyānrĕtta lālitya riŋ de,
wijaḥ agamĕl anekaŋ wadwa ǥūṙṇna đwaninya,
pinakaśuƀawiramyāṅdadyakĕn tuṣṭacitta*

33/3/238.
Agĕlis asĕmu cumbwan kinnarāƀaṇḍagarya,
kaliḥ ika paḍa kambo lāǥawāđāraƀaṇḍa,
kadi gilagila haṙṣānĕmwakĕn ƀāwa hāsya,
calita tuhu matampil solahiŋ wruḥ taṙ olug*

33/4/239.
Aparimita kiduṅniŋ dèwa lāwan surastrī,
sahananika manojña prastutī dewapūjā,
hana ta maṅaƀiwādeŋ śloka soccāraṇārūm,
gurulaǥunira patyātūt lawan kaṅsi wīṇa*

33/5/240.
Ikaŋ i wuri lumĕṅhe hyus luse tan sasampur,
kadi minaha katonā mađya rosnyāṅgaluṅgaŋ,
pujipuji sawaweŋ rosniŋ wuluḥ danta śudđa,
syapa lĕwiha kadi ṅwaŋ ceṣṭaniŋ budđyaḍaṅhan*

33/6/241.
saŋ atĕlasan anrĕttāninditānwam tuwuḥnya,
Iniriŋ i wuri len taŋ cārakākweḥ ri wuntat,
piliḥ amĕnaŋ ataṇḍiŋ rūm sakeŋ kāmaloka,
hayunika tuwin aṅsal yan tĕkêŋ rūmnya dewī*

33/7/242.
Aŧa sĕḍĕŋ asĕluṙ taŋ ǥoṣaniŋ saṙwwapūjā,
Atiśaya karĕṅö riŋ swaṙggaloka prakāśa,
paḍa suꝁa manaḥ aptyaṅrĕṅwakĕn saŋ watĕk hyaŋ,
gumuṇita riŋ ulaḥ mahyun tumontona rāmya*

33/8/243.
yama baruṇa kuwera mwaŋ ƀaṭārendra muꝁya,
paḍa tĕka sira lāwan saŋ watĕk dewatāṙṣi,
lwiṙ inatagakĕn eṅgal prāpta riŋ bođicitta,
praṇata paḍa hanĕmbaḥ sādare jöŋ jinendra#

<śāṙddūlawikrīḍita>:34.
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
34/1/244.
ṅkā saŋ hyaŋ yama mojaṙ atwaŋ i pada śrī śākyasiṅhāđipa,
saŋ hyaŋ ndyêki nimitta pūṙṇnawijayeṅgal pātakanyan hilaŋ,
Āpan ṅūni ranak ƀaṭāra rumĕṅö sojaṙ watĕk dewatā,
An rakwālawaseŋ kawaḥ rasika len riŋ lohaƀūpātana*

34/2/245.
lāwan kāraṇa tattwa ƀūtanika ṅūnīŋ rāt dumeḥ pātaka,
hetunyan patĕmaḥ surāđipa tuhun kleśanya tapwan hilaŋ,
nāhan takwanira hyaŋ antakapati ṅkā saŋ hyaŋ ojaṙ sira,
he sakweḥ para dewatā miḍĕṅĕre śabdaṅku yatnā kita*

34/3/246.
wwantĕn ṅūni ri maṙttyaloka kahananyaŋ wadwa nityenalĕm,
ꝁyātīŋ rāt wara ƀūmimaṇḍala ṅaranyāṙṇnĕb suƀikṣāhalĕp,
ṅkā taŋ śreṣṫa haranya mūlađara sĕḥ riŋ drĕwya mas mwaŋ maṇi,
kāsiḥnyāhayu nāma saŋ sumaliṇī hatyanta ƀaktīŋ sĕnĕŋ*

34/4/247.
wwaḥ duṙśīla wĕnaŋ malap sakaharĕp strī drĕwyaniŋ wwaŋ waneḥ,
bwat kopāṅawamāna hīna mrĕṣaśabda crolnya coreŋ laku,
hiṅsākaṙmma masampayiŋ wwaŋ atuha mwaŋ riŋ watĕk paṇḍita,
sakwehniŋ wwaḥ adaḥ kaniṣṫa ri hiḍĕpnya śreṣṫa mūṙkꝁāwĕrö*

34/5/248.
yekā tāṅhanakĕn yaśāhalĕp i piṅgiṙ niŋ hawan göŋ ayun,
ramyāpan hana đaṙmmapātra saꝑalākweḥ twak sĕkul brĕm kilaŋ,
lāwan dāna suwaṙṇna ratna rajatā wastrāmbara mwaŋ paśu,
Āstām taŋ kahatuṙ tĕlas mara ri saŋ hyaŋ đaṙmma sidđaŋ lĕpas*

34/6/249.
wwantĕn teki muwaḥ wwaŋ atpada ṅaranyotsāhađaṙmma sŧiti,
ndan kāsiḥnya ṅaran suđaṙmmika śuci wruḥ ƀaktyagurwiŋ sĕnĕŋ,
santoṣāhĕniŋ iŋ manaḥ lakibi đaṙmmeṣṭi tiśrĕdđeŋ tamuy,
sāntuknyāgĕmĕt iŋ gaṅan lalab uliḥnyākāyikan sakrama*

34/7/250.
nāhan rakwa winehakĕn dinuluranyan citta tuṣṭāhĕniŋ,
Aṅkĕn riŋ haliwat hawan ḍatĕŋ araryan ṅke grĕhanyâlaṅö,
towin rāmya nataṙ nya maṙsik agĕnĕt lumrāŋ sĕkaṙ tanduran,
ṅkāne heŋ payaśan muwaḥ tiki hanêŋ jro muṅgwi saṇḍiŋ bale*

34/8/251.
moǥāsaṇḍiŋ i kīṙtti mūlađara taŋ weśmāparĕk riŋ hĕnū,
yekān hetuni duhꝁa mūlađara ri syutsāhađaṙmmāyaśa,
krođan tuṇḍuŋ ikaŋ wwaŋ atpada tumūt riŋ budđiđaṙmmeŋ jagat,
luṅhālĕs ri huwusnikāṅulihuliḥ kāliḥ priyā kasyasiḥ#

<basantatilaka>:35.
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14
35/1/252.
honyeki mūlyaꝑala paṙwwata dibya rāmya,
ṅkānaŋ gawenya patapan masamīpa māṙgga,
đīrabratāṙccana samāđi ginĕŋnya nitya,
lāwan sinambinika puṇya parāṙŧa riŋ wwaŋ*

35/2/253.
jīwāntakanya paḍa māti lawan kasiḥnya,
niṙbāṇalakṣaṇanikāṅhanakĕn praƀāwa,
sāđyanya mokṣa lĕpaseŋ waraloka đātu,
ṅhiŋ puṇya wāhya maṅikĕt karaṇanya maṅsul*

35/3/254.
ṅkā yan wineṅku ya madadyana saŋ hyaŋ indra,
kāsiḥnya dewyanika nāma śacīƀaṭāri,
sāmpun pratiṣṫita riŋ indrapadāmarendra,
Utsāhađaṙmma satirun tĕkap iŋ dadi wwaŋ*

35/4/255.
maṅkā si mūlađara māti lawan priyanya,
siṅgiḥ ya pūṙṇnawijayāmaḍa saŋ hyaŋ indra,
Āpan ꝑalanya maṅiwö yaśa dāna puṇya,
kāsiḥnya ṅūni ya ta ganđawatīki maṅke*

35/5/256.
moǥa pwa duṣkrĕtanikāṅgrĕk amukti wiǥna,
nāhan ta hetunika kuṣṭan amukti pāpa,
nāntĕn pamitran ika nāma si kaṙṇnagotra,
ndan śilpikanya magawe tapa teka ṅūnī*

35/6/257.
yekāŧa dadyatapa kuñjarakaṙṇna yakṣa,
prāpteŋ hulun ya rumĕṅö warađaṙmma yukti,
Enak ta denya rumĕgĕp sawaraḥku đaṙmma,
mantuk ta yātapa muwaḥ wĕkasanya mokṣa*

35/7/258.
mwaŋ teki pūṙṇnawijayan samayopadeśa,
hetunya yan tan alawas kinĕleŋ aweci,
hīṅanya nāraka saṅaŋ wĕṅi tan dwa pūṙṇna,
nāhan ꝑalanya rumĕṅö pawaraḥku đaṙmma#

<toṭaka>:36.
⏑ ⏑ – | ⏑ ⏑ – | ⏑ ⏑ – | ⏑ ⏑ ⏓ = 12
36/1/259.
ya ta hetunikaŋ waradewa kabeḥ,
warađaṙmma gĕgĕn sipi dibyanira,
rumuwat śmala pāpa sakeŋ yamani,
tuwi māṙgganiŋ uttamamokṣapada*

36/2/260.
yadi mānuṣawālaka yan wihikan,
tija ƀāgya sulakṣaṇa jāti wiku,
gumĕgö ry-upakāra ƀaṭāra sadā,
pahawas yan amaṅgiha sidđa lĕpas*

36/3/261.
Iti maṅkana śabda ƀaṭāra jina,
prasamaŋ hyaŋ anambaḥ atipraṇata,
tĕlas amwit umantuka tapwa sira,
maduluṙ suranāŧa surāṙṣi muliḥ*

wiralālita
<jagatpramudita>:37.
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓ = 16
37/1/262.
sāmpun i saŋ watĕk hyaŋ umuliḥ marêŋ surapada,
ṅkā ta marĕk muwaḥ wiwuđanāŧa pūṙṇnawijaya,
ƀaktyanamaskrĕtātaña wiśeṣaniŋ bratatapa,
mwaŋ ꝑala yogyaniŋ sakaladānapuṇya ginawe*

37/2/263.
śabda ƀaṭāra mājara sireŋ surāpsarapati,
soṙ ꝑalaniŋ samastayaśapuṇya wāhya ginawe,
swaṙgga ꝑalanya tan tumĕmu mokṣa śudđaƀawana,
tan kadi poliḥ iŋ brata tapānu ƀāra ginĕgö*

37/3/264.
wwantĕn awāhyapuṇya makadon kamokṣan inusir,
dānamayādi śīlamaya ƀāwanāmaya lĕwiḥ,
yeka tiga prakāranika puṇya yogya gawayĕn,
Iṣṭinikāṙppaṇākĕna ri saŋ triratnaśaraṇa#

<śāṙddūlawikrīḍita>:38.
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
38/1/265.
mwaŋ taŋ dāna catuṣprakāra kahatuṙ puṇyāđikāreŋ jagat,
kambaŋ pālawa len gaṅan kayu Uyaḥ toyānna sāsiŋ hana,
yogyan wehakĕneŋ wwaŋ ahyun atĕhĕṙ śabdāhniŋ ambĕk lĕbā,
yekin tāmiṣadāna pūṙwwa kawilaṅniŋ dāna pat kawruhi*

38/2/266.
yapwan rakṣaṇa kahyun iŋ wwaŋ awĕdīŋ māṙggeŋ umaḥ riŋ raṇa,
saṅke göṅni takutnya yan kawĕnaṅêŋ duṣṭātirodreriya,
rakṣan yogyanikan prihĕn tĕmĕn anuŋ yatnāta riŋ lakṣaṇa,
yekātaḥ ƀayadānapuṇya gawayĕn saŋ wīra đīrottama*

38/3/267.
yapwan wwaŋ wuta deni puṅguŋ ika tan pendaḥ pĕtĕŋ riŋ wĕṅi,
tan wriŋ dāyanikin harĕp wruha ta yeŋ heyopadeyakrama,
yogyan pājarĕn iŋ hitāṙŧa sĕlĕhaŋ đaṙmmāditattwāgama,
ndaḥ yekin warađaṙmmadāna winuwus de saŋ mahāpaṇḍita*

38/4/268.
metrīdāna nihan prayojananikaŋ yogāsiḥ iŋ rāt sadā,
salwiṙ niŋ ƀawaniŋ swaƀāwika gĕgĕn jñānālilaŋ niṙmmala,
jātī ƀāswara ƀūta hitya juga satwāwoṙ lawan dewatā,
muktaŋ kleśa kabeḥ lĕpas tumĕmu budđiswaṙgga yāṅde suꝁa#

<jagatpramudita>:39.
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓ = 16
39/1/269.
maṅkana kupwa sanđiniŋ upāya puṇya rahayu,
ṅhiŋ pukulun tulustulusa saŋ hyaŋ ojara muwaḥ,
lwīraniŋ aṅgĕgö brata tapa ndyaŋ uttama tutĕn,
Ambalan iŋ tĕkêŋ jinapadāṅusiṙ kalĕpasĕn*

39/2/270.
Om syanaku priḥ uṅsi taŋ anĕmwaŋ uttamapada,
Āpan anopamāđika wiśeṣa tan tuhu lĕpas,
milwa gawe ndatan pawiparītakaṙmma wiꝑala,
tan hana duhꝁa wiǥna ƀaya kewalā ya ta suꝁa*

39/3/271.
lwiṙ talagāŋ suđaṙmma racaṇan tĕkapta matapa,
jñāna wiśudđa toyanika rakwa śīta hinĕniŋ,
Adwayaƀāwanāmulakan amrĕtasrawa mijil,
brahmawihāraśīla makatampakanyan apagĕḥ*

39/4/272.
yāṅkĕna cakrawākanika tumrapaŋ bratahita,
byakta halĕpnya yan lagi japan ta tuñjuṅanikā,
mantra manohara swarani kumbaṅanya karĕṅö,
sidđapawitraniŋ lĕpas ikiŋ suđaṙmmanalinī*

39/5/273.
kohutanaŋ swacitta juga simpĕn iŋ brata kabeḥ,
śudđanikaŋ trikāya paramāṙŧa siṅhitakĕna,
śāntika goraweŋ sakalasattwa limpadakĕna,
donya saliswaniŋ kuśalamāṙgganiŋ kalĕpasĕn*

39/6/274.
yeki ta śāsanaṅku pituhun tĕkapta lĕkasi,
yāwat anūt kitānaku ri sūtra ni ṅwaŋ apagĕḥ,
nora ƀayanta tan hana musuḥ ta wanya ri kita,
tāwat ikaŋ kamokṣan inusiṙtta sidđa kawĕnaŋ*

39/7/275.
haywa kitātmapīḍana yan abratā dadi tiwas,
tonĕn ikaŋ wwaŋ iŋ janapadātapeŋ giriwana,
glāna śarīra pāḍana lĕkasnikābratatapa,
swaṙgga pinetnya wīṙyyani dadinta tan hana waneḥ*

39/8/276.
yan katĕmuŋ praƀūttama ri mađyaloka ya jĕmaḥ,
wīṙyyawiƀūti kewala makāśramanyan atapa,
duhꝁanikaŋ jagat kadi samudra tan dwa katĕmu,
lwānika tan pahīṅan adalĕm linaṅhuyan ikā*

39/9/277.
wyāđi pakombak iŋ jalađi duhꝁa wigraha karaŋ,
lwiṙ nya tarĕṅgasaṅǥa tikanaŋ rajaḥ sumarasaḥ,
ndaḥ patiniŋ jagat drĕs i bañunya moǥa humilī,
Ātma silĕm tĕkêŋ yamani yan pramāda riŋ ulaḥ*

39/10/278.
tattwanira hyaŋ īśwaran amigraha lwiṙ aburu,
śwānanirāñjarādrĕs atuhāṅgyakĕn kawĕnaṅa,
wyāđi si duhꝁa roga pariƀūtane balanira,
hrūnira tāmisanyamati sattwa janma sakala*

39/11/279.
kaƀyudayan ṅaranya tapa tan pareŋ kalĕpasan,
towi bahu prakāranika ƀedalakṣaṇa kabeḥ,
salwiṙ ikaŋ manaḥ kapasuk iŋ śuƀāśuƀakrĕti,
yeka kaniṣṫaniŋ dudu gawe kabanđana muwaḥ*

39/12/280.
puṇya parāṙŧađaṙmma gumawe suꝁeŋ parajana,
yan nirapekṣa riŋ walĕsa teka sakramanikā,
đīra suśīla śakti ya makambĕkāhniŋ apagĕḥ,
yeka ta mađyamāṙŧa makamāṙggaṇa trinayana*

39/13/281.
nāhan ujaṙ ƀaṭāra ṣaḍaƀijña đaṙmmakaŧana,
maṅkin atĕn riŋ uttamapadeki pūṙṇnawijaya,
hetunirāmrihātapa marêŋ sumeru himawān,
mwaŋ sira ganđawatyaṅusiraŋ tapānuta sĕnĕŋ#

<girīśa>:40.
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16
40/1/282.
ri huwusira manambaḥ riŋ śrī śākyamunisura,
mijil iniriŋ i sakwehniŋ wadwā wiwuđa tumut,
suꝁa manahira līlāpan sidđaŋ krĕtasamaya,
Aƀinawanira tan len sidđāniŋ laris atapa*

40/2/283.
rinasanira lĕhĕŋ yan prāpteŋ paṙwwata tumuluy,
supadi sira tĕkâ riŋ kendran maṅkata matapa,
tinaha kasuwayāṅheṙ kekĕt riŋ wiṣaya daṅū,
makin atĕguḥ i göṅniŋ trĕṣṇāmbanđana pinĕgat*

40/3/284.
karaṇaniran araryan ramyāhĕmhĕman apupul,
hana patani mapañjaŋ ya toṅgwānira pinarĕk,
huwus ahalĕp atiṅkaḥ padmāsŧāna kinĕnakĕn,
Irika ta sira mojaṙ maṅde wlasnikaŋ aniwi*

40/4/285.
kṣamakĕna wuwus i ṅwaŋ de ganđaṙwwabala kabeḥ,
ṅhulun atiki wiśāteŋ adryamrihmriha matapā,
muliha ta kita maṅke riŋ swaṙggālaya waluyi,
Apan iki gatini ṅwaḥ lwiṙ nāŧānilihi bala*

40/5/286.
yadi hana suranāŧa dlāhāṅgantyani siniwi,
Umuyahana samudra ṅwaŋ maṅke mucap i kita,
rusit iŋ aṅiriŋ ambĕk riŋ swāmin paṅinakana,
tuhutuhu drĕḋa ƀaktyāśuśrūṣānuŋ ulahakĕn*

40/6/287.
ɉaṭiti parĕŋ anĕmbaḥ sakweḥ saŋ wiwuđabala,
ṅuni hayunira kanyā ganđaṙwwa praṇata marĕk,
kimuta lara saŋ antĕn sakweḥ saŋ mamalihi kuŋ,
hana tumaṅisi jöŋ śrī ganđaṙwwāđipa masayut#

<jagadđita>:41.
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
41/1/288.
tāṅeḥ yan huniṅan pataṅgĕḥ ikaŋ apsarabala kalawan warāpsarī,
śrī widyāđaranāŧa trĕṣṇa pinĕgatnira makakaraṇaŋ sŧirabrata,
nāhan hetuniran laris lumaku maṅkat atapa makapaṅharĕp priyā,
sāmpun rakwa sulakṣaṇa kramanirāmagĕhi tapa mahāyanabrata*

41/2/289.
mantuk riŋ suraloka taŋ surawarāpsarabala saha dewakāminī,
śokāśa prihatin ri deni taya pūṙṇnawijaya siniwīŋ surālaya,
Āpan mewĕḥ ameta nāŧa masiheŋ bala kadi sira saŋ huwus licin,
wruḥ riŋ maryada yukti nityaśa dumadyakĕna guṇani saŋ kaniṙgguṇan*

41/3/290.
tekwan tiṅkaḥ iŋ apsarī sahananiŋ sama kapihutaṅan karāsikan,
lĕŋlĕŋ mukṣa manaḥnya yan maṅĕni polahira wiwuđanāŧa riŋ daṅū,
prāpteŋ weśma tinurwakĕn laranikenimurimuṙ apa tan kĕnenimur,
tontonĕn ri sagātra saŋ sĕnĕŋ aniṅgal iriya masaputsaput muꝁa*

41/4/291.
ƀrāntāpan pratiwimbaniŋ manaḥ anaṅgraha riŋ apa kĕnāwaran ṅhulun,
yāwat rūpa katona wimba hana riŋ manaḥ anuti dumadyakĕn tutur,
tāwat maṅkana rakwa taŋ wacana kāśrawaṇa dadi mawimba riŋ manaḥ,
saŋ yogī lumĕbuṙ tutuṙ hiḍĕp apan ya pinakahĕlĕt iŋ kamokṣakan*

41/5/292.
Akweḥ yan caritan warāpsarawađū sahananika paḍāśa sūkṣĕka,
len tāṅlālana suṅkawāmĕṅamĕŋ iŋ taman analimuṙ onĕk iŋ lara,
wwantĕn rakwa guritniraŋ wiwuđanāŧa kawĕkas irikaŋ yaśāhalĕp,
yekānuŋ winacanya lāgi kahiḍĕp hananiran aṅucap lawan priyā*

41/6/293.
rakryan saŋ paśarīra waṙgganiŋ akūŋ sahita turida mitra riŋ lulut,
saŋ rowaṅkwa kadaŋ wulat liriŋ awoṙ smita saꝑala yan iŋ raras hati,
tuṅgal ṅwaŋ mikĕtaŋ wilāpa hana riŋ puḍak amisani rāganiŋ lulut,
donkwātĕmwa lawan kitāpagĕḥ inuṅsiṙ apatutan asānak iŋ ṭikā*

41/7/294.
riŋ janmāntara tan saheŋ kita yadin satĕmahani Ariṅku riŋ taman,
yadyan tuñjuṅa masku dadya talagaŋ hulun ahĕniŋ anindya paṅdyusan,
donya ṅwaŋ waraniŋ rarā yan adamū ṅhiŋ atĕwasa pawitra don ikā,
yan kālanta sināhaseṅalap amoǥa madalĕma kakanta rakṣakā*

41/8/295.
yan paṅdadya kitāsana ṅwaŋ ibu dadya jalada marĕk aṅhĕmū jawuḥ,
ƀuktin sihkwatĕmaḥ riris yak agĕrĕḥ mapaga sĕmini kuṅta hat-hatĕn,
ndak ton haṙṣani maskwakĕmbaŋ anĕḍĕŋ wruha kita ri wilāśani ṅhulun,
ndan riŋ ṣatpada tan saheŋ marĕk i rūmta katuturana deṅkwañumbana*

41/9/296.
nāhan lambaŋ i saŋ wiśāta winacanya winaluwaluyan wināhyakĕn,
Ambĕkniŋ wiwuđāṅganālara tĕñuḥ kadi kahilaṅan ātmajīwita,
maṅkin tan kawĕnaŋ kinas laranika lwiṙ apuyamaṅaniŋ mraŋ ujwala,
sambatnyāmlas-asiḥ titiṙ musapi luhnika malupa ri luṅsuriŋ tapiḥ*

41/10/297.
Aḥ saŋ duṣṭa kiteŋ paturwan apa yan tan awĕdi ri warāstraniŋ smara,
ṅkā pamraṅniŋ alisniŋ adyaḥ aluṅid kĕlab i pamatan iŋ kinewala,
tan kewĕḥ ri panumbak iŋ susu jajanta kaka pujipuji sŧiraŋ brata,
siŋ heman kararaṅku mūlya hinalap tatan awĕlas añidra ri ṅhulun*

41/11/298.
luṅhātiṅgal adoḥ kita ṅwaṅiṅanuṅgalakĕna paṅucapta māsihan,
Enak ṅūni sinākṣyan iŋ madana ƀāgya ri hati pĕjaheŋ pasaṅgaman,
wāhyāsatya tĕkapta mojaṙ anĕsĕp laṭi tĕwas atalĕḥ luhik dahat,
sotkwaṅhiŋ sira wiđyaniŋ smara panumpala wĕnaṅa maluymarêŋ hulun*

41/12/299.
lwāmbĕk māsku mĕneŋ kulĕm mĕkasana ṅwaŋ asĕkuṅa suđīra maṅhyaṅa,
pūjan riŋ śayanāsĕkaṙ paṅisiniŋ gĕluŋ asĕpana ganđaniŋ pupur,
lumrāŋ kĕmbaŋ urā suganđa burat amrik amĕḍara tapiḥnya lepana,
rūpākāra gĕgön tĕlas haturanaṅkwi kita caru tĕṅaḥ palaṙ tĕka*

41/13/300.
maṅkā sambat iŋ apsarī katanĕhan lara turida tiniṅgal iŋ sĕnĕŋ,
lwiṙ norāpsaranāŧa samƀawa siwin gatinika pada lĕŋlĕŋ iŋ manaḥ,
taṙ wruḥ paṅdan ikaŋ wiđī hana riŋ āśrama ꝑalanika puṇya riŋ jagat,
byakta drĕwyani saŋ miwöŋ kuśalađaṙmmaŋ amarapada len warāpsarī*

41/14/301.
nāhan hīṅanikiŋ kaŧe huwus i pūṙṇnawijaya gumawe tapabrata,
rīkāneŋ hyaŋ wara merūpaṙwwata lāwan kasihirapagĕḥ mahāyani,
sāmpun kuñjarakaṙṇna sidđa lĕpas iŋ jinapada tumĕmuŋ kamokṣakan,
ṅkā rakweki muwaḥ lĕpas prawara pūṙṇnawijaya sira mokṣa sapriyā*

41/15/302.
yêkī kuñjarakaṙṇna đaṙmmakaŧana kṣamakĕna kĕta de saŋ aṅrĕṅö,
tan samwas katunan laṅö tĕkapira mpu ḍusun awĕtu mātraƀāṣita,
puṣpāñjalya ri jöŋ niran kawi samenaka pakĕnanirāstu sanmatan,
tĕkwan sihnira Antusān panikĕlan tanaḥ amuruki tiṅkaḥ iŋ maṅö*

41/16/303.
wyaṙŧaŋ nāṭyan amenak iŋ śruti tuhun palalun iki paṅantyan-antyanan,
yadyan kālihanāpusĕn muwaḥ apaṅlwaŋ anĕmu kawi rowaŋ iŋ maṅö,
ndonyā tan kawurāpus i ṅhulun aṅuṅsya paramapadanāgawe hayu,
kāṅkĕn sidđa manojñawaŋ manaḥ ilunya ri para kawi mitra suśrama#