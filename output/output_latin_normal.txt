#kuñjarakaṙṇna dhaṙmmakathana#

ḍisalin oleḥ:geśa mahendra cunyadha

#Awighnamāstu#

<ragā kusuma>:1. 
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:1/1/1:.
saŋ dhīra amriḥ ayuddha riŋ raṇa tapabrata makalaga wīraṣaḍripu,
lagyabyūha samādhitattwaguṇa wāhananira karuṇādidhāraṇā,
sanmudrā dhwaja siṅhanāda japamantra waradhanuḥ acintyabhāwanā,
bodhijñāna śarottama aṅhilaṅakĕn ripu makaphala dhaṙmmaśūnyatā*

:1/2/2:.
sākṣāt mūṙtti bhaṭāra śākyamuni mārawijaya sira saŋ samaṅkana,
maṅgĕḥ maṅgalaniŋ maṅö praṇata bhaktyaśikhara ri lĕbūni jöŋ nira,
stutyaṅkĕn pratimāpratiṣṭha ginĕlaṙ makuṭawidhi winījan akṣara,
hinyaŋ ni ṅwaŋ amogha tan saha sake padanira mara janma ni ṅhulun*

:1/3/3:.
lāwan deniŋ aṅaṙccana i pada bhaṭāra sugata pinakeṣṭidewatā,
niṙwighnā ṅwaŋ amaṙṇna-maṙṇna mikĕtaŋ caritaniran adhaṙmmadeśanā,
aṅkĕn cāmaniya amrakāśakĕna kastawanira pinawitra riŋ jagat,
paṅgil rakwa wĕnaŋ paṅahwata ri janmaniŋ ajaṙ-ajaṙ aṅrĕgĕp laṅö*

:1/4/4:.
ndaḥ sambodhanani ṅhulun ri sira saŋ kawi nipuṇa pinaṇḍita iŋ laṅö,
ndātan kojara talpaka aṅidanidan ṅwaŋ aṅikĕta kathā palambaṅa,
tan saŋkeŋ wihikan tuhun maṅiriṅa iŋ gati para kawi mātra riŋ laṅö,
tan samwas pwa kuraŋ paṅawruḥ apa tan kawi kumawi turuŋ wruḥ iŋ krama*

:1/5/5:.
sotan ta ṅwaŋ apuṅguŋ atpada maṅö pati-tut i saŋ akīṙtti bhāṣita,
tonĕn lwiṙ nya hirim-hirim sama saroruha riŋ apa ya sādhya tuñjuṅa,
maṅkā teki hatuṙnya tan sasiriṅa iŋ para kawi sapaniwyan iŋ lanö,
aṅhiŋ teki Inantusa ariwariwāṅikĕta carita de kawīśwara*

:1/6/6:.
wwantĕn kuñjarakaṙṇna teki paṅaranya carita ya ta dadya pādika,
ndan wyaṙtha inapus iŋ kadi ṅwaŋ aḍusun wiphala kadi maha apupuṙ harĕŋ,
simbantĕn makahaywaniŋ carita maṅkin amuwuhi panindaniŋ para,
wyaktinya amuhareki hāsyakaraṇa ṅhiŋ apuran iki de mahājana*

:1/7/7:.
śrī wꜽrocana pūṙwwa niŋ carita kālanira pinarĕk iŋ watĕk sura,
ṅkāna in bodhiwihāra niṙmmala samaṅkana ta siran adhaṙmmadeśanā,
akṣobhyādi sabodhisattwapariwāra marĕki sira bhaktyamūṙṣita,
mwaŋ sakweḥ para bajrapāṇisuranātha yama baruṇa len dhanādhipa*

<tiḍak ḍiketahui>:2
⏑ – – | ⏑ ⏑ – | ⏑ – – | ⏑ ⏑ ⏓ : 12

:2/1/8:.
bharālipratisāra labdha i samaya,
sudhaṙmmādhikatattwa sāmpun katama,
wĕkasniŋ paramāṙthika uwus kahiḍĕp,
waraḥ śrī ṣaḍabhijña kāruṇyamaya*

:2/2/9:.
tĕlas rakwa bharālyamūjā prathama,
gumantyaŋ hyaŋ anukrama ayajña marĕk,
sawaŋ wrĕṣṭyamrĕtaŋ sudhaṙmmaśrāwaṇa,
awas lwiṙ trĕṇa buddhīniŋ hyaŋ māsawuŋ*

:2/3/10:.
huwus pwa iki dineśanan dhaṙmma kabeḥ,
tĕkap hyaŋ jina tuṣṭa haṙṣan rumĕṅö,
paḍa aṅaṙccana sādare śrī sugata,
byatītan ry uliḥ iŋ watĕk hyaŋ sakala*

<nawahaṙṣa>:3
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓ : 19

:3/1/11:.
atha kuñjarakaṙṇna carita matapa iŋ waramerugiri,
pinakāgratapodhara tan alupa riŋ sugatasmaraṇa,
makasādhana yoganira saphalawīṙyya sinādhyanira,
tuwi rākṣasarūpa pinakamala hetuniran patapa*

:3/2/12:.
hana teki ri lambuḥ iŋ acala gihāśrama pūṙwwamukha,
aṅuṅaŋ jaladhi prasama kadi tapowana riŋ gagana,
sĕḥ ikaŋ kusuma aṅjraḥ aparimita saṙwwa phalanya-n atöb,
panĕḍĕṅnika tan pĕgat asira-siran kadi tan lĕwasa*

:3/3/13:.
ri hujuŋ-hujuŋ iŋ paraŋ arĕja maṅuṅkul anoṅi juraŋ,
matĕḍun-tĕḍunan bañu kumusuḥ aghoṣa humuŋ gumuruḥ,
asurak lwiṙ i cāmaranika magiraṅgiraŋ adrĕs aṅin,
anaṅis mara cātakanika hana möṙ bhramita iŋ gagana*

:3/4/14:.
wruḥ agöŋ prihikaŋ giriwana kayu teja sama aśryasinaŋ,
tĕkaniŋ kayu simbarĕn aniru wibhūṣyaṅĕne wwit ikā,
akaluṅkaluŋ odwad araras agĕlaṅgĕlaŋ aṙjja kuniŋ,
hana wrĕkṣa kawuntat Umarĕk irikaŋ wālik-aḍĕp I sor*

<Śikhariṇī>:4.
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ : 17

:4/1/15:.
sawaŋ strīratna lwiṙ niŋ acala lĕṅöŋ lĕŋ lĕŋ alaṅö,
asiñjaŋ ñjrahniŋ pādapa huwus agandhāsĕkaṙ arūm,
ghanāraŋ wastranyeki putiḥ anawaŋ caṅlwi sahĕle,
sawitnyan heṙ-talyābharaṇanika tejākara-kara*

:4/2/16:.
rarasniŋ kambaŋ pahyas ikin awuwuḥ rūm hayu tinon,
baṅun līlā haṙṣan pasidĕha latā mĕṅgĕp aśila,
lĕnöŋ rūpanya dyaḥ lalita maṅilo toya walahar,
huyaŋ ganya-ŋ rāt kāraṇaniŋ apĕpĕt patra kasirir*

:4/3/17:.
hana lwiṙ śrĕṅgāra-ŋ gāgana lawan adri iḍĕpanika,
gĕrĕḥ mandra alon paṅhariḥ-ariḥ i śabdanya karĕṅö,
kilat ramya aṅde raśmi paṅujiwatanya amriḥ akire,
mĕluk mālap-soṙ waṅkawanika tĕka añumbana bañu*

:4/4/18:.
katon mātra jro pambĕkan i bañuniŋ paṙwwatanadī,
arĕṅwa aŋ-imba lwiṙ halis iŋ anukĕṙ wāhu kawawa,
kapiṅsĕl wwahniŋ nyuḥ gaḍiŋ apiṅit emweŋ jala papaḥ,
ri sahniŋ meghāpiṇḍa mawudawuda awrĕkṣa katilar*

:4/5/19:.
alūm aṅliḥ taḥ pādapa lĕsu katīkṣṇan dinakara,
tuṣāra aṅluḥ hisnya bhramara manaṅis möṙ kalĕmahan,
sawaḥ rāhniŋ siñjaŋ drawa mara tahi-hyaṅnika mabāŋ,
tumuṅkultuṅkul mraknika mapa tikaŋ wastu dinĕlö*

<turida gati>:5. 
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏓ : 22

:5/1/20:.
tuhu mara yan wiśeṣagirirāja sakahawan aṅāśraya iŋ laṅö,
upaśama tiṅkaḥ iŋ tahĕn ataṅkil apagĕḥ apa tan salaḥ-bhawa,
praṇata maṅañjali lwiṙ i suluṙnya sahaja marĕk aṅharas lemaḥ,
parĕŋ ahatuṙ sĕkaṙ bhujagapuṣpa surabhi sahaśoka campaka*

:5/2/21:.
arĕṇa Apawwahan gaḍiŋ ikaŋ tirisan amawa mañcuŋ aṅlugas,
jaladha ri Agraniŋ gĕgĕṙ aṅuṅkul amisaḥ asawaŋ payuŋ putiḥ,
kahaḍaŋ asaṅgani swarani śaṅkhanika humuŋ i gĕṇḍiŋ-iŋ manuk,
kadi hana bañwahoma titis iŋ juraŋ anĕkaṙ-uraŋ sĕkaṙ tibā*

:5/3/22:.
wwara hawan iŋ wanāśrama tinuṇḍa pinarigi hinambalan watu,
sana-sini bañjaran sĕkaṙ arūm sĕḍĕŋ amĕwĕḥ aṅambwakĕn laṅö,
cara-cara handwaŋ asla kayu mas kayu puriŋ acĕlĕkcĕlĕk putiḥ,
parajita maśridanta jagaśatru pinaḍapaḍa len sĕkaṙ kuniŋ*

:5/4/23:.
paḍa tan asoṙ sĕkaṙṇniŋ asana asinaŋ akuniŋ apendaḥ iŋ kuniŋ,
wijaḥ apajöŋ kuniŋ kunĕŋ ikaŋ kusuma mekaṙ atöb paḍa akuniŋ,
tĕka ni manuk nika akuniŋ ikaŋ kapudaŋ anakĕbinya waḥ kuniŋ,
tuhu lakuniŋ hana iŋ gunuŋ awaṙṇna kasiḥ-arĕp agañjaran kuniŋ*

:5/5/24:.
patani pararyanan hana mahantĕn apatiga lĕyĕp kadi iŋ tulis,
hatuṙ ika sopacāra taru saṙwwaphala kusuma rāmya len pucaŋ,
hujuṅan i patraniŋ pisaŋ-alas baṅun aharĕpaŋ āptyaneŋ mara,
bañu tan adoḥ ri soṙ titiṙ aṅeṙ-tali galita sakeŋ ruhuṙ wukir*

:5/6/25:.
kidaŋ aduluṙ laki stryasĕmu polaḥ iŋ atawatawan mara iŋ wukir,
liriŋ i matanya lĕñjĕp amanis kadi maṅatag araryana iŋ priyā,
gaḍuŋ awilĕt siliḥ-pĕkul aluŋ lwiṙ atuduḥ amarantya riŋ bukur,
baṅun amĕḍaṙ tĕṅaḥ pupus ikaŋ liraŋ aputiḥ anaṅhi kūŋ lulut*

:5/7/26:.
apan ika rakwa mandaragiri prakaśita pinakādiniŋ wukir,
satata sabhā watĕk hyaŋ awilāsa dinuluṙ ikaŋ apsara apsarī,
karaṇa niŋ adri rāmya racananya-n aniluman anopama iŋ laṅö,
abhinawa toya niṙmmala ri śrĕṅga hana raṇu patīṙthan Uttama*

:5/8/27:.
apituwi śrĕṅgāniŋ gīri sumeru hibĕk atapaṙṣyatūt gĕgĕr,
saḍukuḍukuḥ katon atĕp i raṅkaŋ ika pĕtuŋ anekawaṙṇnana,
hana taŋ inantya kāptin akĕtĕb-kĕtĕb anatap inuttama iŋ hajöŋ,
hana kumukus piliḥ ra tapa ganya sumĕlaŋ akulub-kulub gaṅan*

:5/9/28:.
ika ta halĕpnya soṙ tĕkap iŋ āśrama patapaniraŋ mahāsura,
wiwara śilāputiḥ kadi tutuknikaŋ acala sumeru kātara,
arata wiśāla maṙsik akilā sphaṭika wĕṅi jugā yaya apaḍaŋ,
bañu tumĕḍun sake ruhuṙ aṅuṅkuli wiwara tibā mara iŋ juraŋ*

:5/10/29:.
yatiwara kuñjarāsura hana iŋ wiwara sĕḍĕŋ ayoga dhāraka,
aśila subaddha lagyaṅisapu-ŋ taṅan aliḥ amitābhalakṣaṇa,
pinahabĕnĕṙ śarīranira niścala-n umulat iŋ agra nāsikā,
mari ta-n asattwadhātu kahiḍĕp wimala waluya jāti śūnyatā*

:5/11/30:.
krama nira rākṣasa ndan iki lakṣaṇanira tuhu bhāwaniŋ wiku,
tĕhĕṙ akaluŋ gaṇitri magĕlaŋ guduha rahat iŋ ambara atĕṅö,
paragi tĕṅö sinampĕtakĕn uttama satirun atĕṅwa riŋ manaḥ,
kadi makuṭa ajaṭa ahalap ulaḥ saŋ ataki-taki niṣparigraha*

:5/12/31:.
ri huwus ira asamādhi sukhacitta larinira mijil sakeŋ giha,
bhramita wulat nira iŋ jaladhi rāmya ri pasisi tĕka iŋ tĕṅaḥ lĕyĕp,
wĕkasan awaṙṇna miśra lawan ambara lĕṅit ahirĕŋ katiṅhalan,
linawĕ-lawö nira-n kadi wĕkasniŋ ahurip ana nitya niṣphala*

:5/13/32:.
kṣaṇa humĕnĕŋ sira asĕmu wiraṅrwaŋ anuluyi manaḥ panasbaran,
gumuṇita gupta riŋ twas awiweka satĕkapanikaŋ nayottama,
tan alawasaŋ prayojana tumĕmwa wibhawa tuwi marya rākṣasa,
karaṇa nira akire marĕk anĕmbaha ri pada bhaṭāra gꜷtama*

<prĕthiwītala>:6.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ : 17

:6/1/33:.
saŋ ugratapa śīghra maṅkat ahawan wiyat niṙbhaya,
hana-n kadi khagendra maṅlayaŋ iŋ agraniŋ paṙwwata,
swabhāwanira yakṣa śakti maduluṙ prabhāwa adbhuta,
prahāra kumusuḥ tĕka adrĕs amusus tahĕn riŋ wukir*

:6/2/34:.
lĕpas larini ra aṅidul tucapa taŋ sakātuṅkulan,
pradeśa mapatuṅga-tuṅgalan akāṇḍa-kāṇḍa alaṅö,
tĕka iŋ wukiṙ alasnya kubwan arĕṇĕb gaga atūt hiriŋ,
pucaŋ tirisan aryan aṙṇnĕb atatā tahĕn wwa-wwahan*

:6/3/35:.
gĕgĕṙ paṅalusan hañaṙ tinaruka apramāṇa iŋ juraŋ,
huwus tinapak iŋ wanāgni sawalĕṙ-walĕṙnyan gĕsĕŋ,
dudug tĕka riŋ agra mākrĕp atumaŋ harĕŋnya apupul,
śilā kumalaśa aputiḥ rĕṅat arekha-rekhā pĕṭa*

:6/4/36:.
ikaŋ gunuŋ aroŋ katon hana I soṙ giha lwiṙ gĕḍoŋ,
paraŋ nika sumoŋ sajoŋ kadi masoŋ winoṅwoŋ mara,
sira ubwan umulat paḍa amawa wajoŋ kajoṅkoŋ tibā,
aboŋ umuni kagyat awri ginĕroŋ nikaŋ moŋ alon*

:6/5/37:.
adödĕŋ aputiḥ wwayiŋ walahaṙ embuḥ akweḥ gunuŋ,
sawaḥ sphaṭikamāṙgga śuddha lumarap bañunya alaris,
tutug tĕka ri windhyapaṙwwata paḍa aṅawetan lĕpas,
tumampuḥ i gihānikaŋ jaladhi ghūṙṇnita agĕnturan*

:6/6/38:.
rĕrĕb sinawawa iŋ riris kilat aliwran abhra asinaŋ,
sateja dumilaḥ prabhāwanira kuñjara awyomaga,
paḍa anaḥ-anaha-n mulat kaburĕṅaŋ tumĕṅha iŋ laṅit,
mapa indaḥ iki liŋ nikaŋ wwaŋ apa tan hanā maṅkana*

:6/7/39:.
tiniṅhalan ira aparö giri sumeru lambwaŋ kidul,
baṅun sira sinambhrama iŋ alas akon mara arāṙyyana,
humuŋ swara nikaŋ manuk wija-wijaḥ lwiṙ aswāgata,
lutuŋ nika lumumpat agya susugun kadi kṣepa ya*

:6/8/40:.
bhawiṣyati katon krĕta abhīnawa taŋ wīhāra ahalĕp,
agopura suwaṙṇna ratna mapucak maṇīndrāṙjjuna,
ndatan pagati taŋ diwākara śaśāṅka keraŋ-iraŋ,
tĕkap niŋ atibhāswara anĕlĕhi bapra śuddha akila*

:6/9/41:.
wawaŋ sira tĕka iŋ wihāra warabodhicitta amala,
tumuntĕn umarĕk krĕtāñjāli ri pādūka hyaŋ jina,
wruḥ iŋ paramadewakaṙṣaṇa wiśeṣapūjastuti,
ya kāraṇa bhaṭāra tuṣṭa tumuluymanantwa i sira*

:6/10/42:.
wĕkaṅku tija bhāgya saŋ tapa marĕk ri jöŋ ni ṅhulun,
ndya donta laki yan para iṙyyaku mapaŋ pininta anaku,
huwus wruḥ aku yan tasak bratatapanta ṅūni iŋ wukir,
usön tĕpĕtakĕn juga priḥ ikanaŋ kayogīśwaran*

:6/11/43:.
na liŋ nira bhaṭāra buddha sumahuṙ ta saŋ tāpasa,
bhaṭāra huniṅan ṅhulun warahaniŋ sudhaṙmmādhika,
maran saphalajanma marya makajāti yakṣākrĕti,
apan pisaniṅun manĕmwakĕna wīṙyya dewaprabhu*

:6/12/44:.
muwaḥ mapa ta wastu sambuliḥ i janmaniŋ rāt kabeḥ,
nimitta nika yan hana-ŋ tumĕmu duḥkha lāwan sukha,
lĕwĕs mara ri tan paḍanya hana kasy-asiḥ mwaŋ sugiḥ,
pitowi hana pūṙṇnarūpa sawaneḥ manaṇḍaŋ mala*

:6/13/45:.
nahan pataña saŋ tapāsura ri jöŋ nira hyaŋ jina,
pradīpta rawitulya rakwa karuṇa-n bhaṭāreŋ jagat,
ya kāraṇani buddhi saŋ yati mekaṙ sawaŋ paṅkaja,
halĕpnya kahatuṙ mara iŋ pada bhaṭāra tuṣṭa amuwus*

:6/14/46:.
ya ta iku laki janma mūlya maṅaran pawitreŋ jagat,
ri denyan aharĕp ri dhaṙmma tuhu sādhu labdha iŋ hayu,
apan sipi kĕtaŋ hawas wihikaneŋ rusitniŋ dadi,
amĕṅpĕṅa ri kālaniŋ hurip aṅiṣṭya dhaṙmma uttama*

:6/15/47:.
hana wruḥ i kadibyan iŋ paramadhaṙmma yan gĕgwana,
tathāpi tiḍapuccha tan harĕp atakwana iŋ paṇḍita,
pijĕṙ jĕnĕk amukti wīṙyya kasukhan ginönnya iniwö,
mataŋnya larapanya wismrĕti jaḍa iŋ sūdhaṙmmakrama*

:6/16/48:.
swabhāwanikanaŋ lalĕṙ maharĕp iŋ kudis rāḥ kanin,
purīṣa mahaha śrĕgāla bawi gāgak Āpti iŋ dagiŋ,
tukaṙ wyasana kāptiniŋ wwaŋ atimūḍha mūṙkkha awĕrö,
sudhaṙmma hita kahyun iŋ paramasādhu tan gĕŋ galak*

:6/17/49:.
hana wwaŋ awamāna liŋnya taya dhaṙmmaniŋ dewatā,
anāgatanikaŋ gawe hala-hayu ndya donyan tĕmu,
nihan sanu sadrĕbyāniŋ hyaŋ Alapĕnku nora anulaḥ,
pitowin ika drĕwyāniŋ wwaŋ Aparan kāwĕdya iriya*

:6/18/50:.
ikaŋ wwaŋ awamāna maṅkana pĕgat hiḍĕpnyeŋ hati,
ndatan tuhu pĕgat kasaṅśayan ika awĕrö kewala,
lĕhĕŋ gati nikaŋ tahĕn sapadi janma matta adhama,
apan dadi lĕpas pratiṣṭhanĕn i mantra saŋ paṇḍita*

<Śāṙddūlawikrīḍita>:7. 
– – – | ⏑ ⏑ – | ⏑ – ⏑ | ⏑ ⏑ – | – – ⏑| – – ⏑| ⏓ : 19

:7/1/51:.
Āpan duṙlabha taŋ dadi wwaŋ inusiṙṇniŋ saṙwwabhāwa iŋ jagat,
yadyan mānuṣa duṙlabha-ŋ wwaŋ atĕmaḥ jalwa amiśeṣa iŋ priyā,
yan jalwa atika duṙlabha-ŋ wwaŋ atĕmaḥ widwān suśīla apagĕḥ,
yadyan paṇḍita duṙlabhā wihikana iŋ widyākriyādyāgama*

:7/2/52:.
yadyan wruḥ-wruha riŋ kriyāgama tuhun saŋ wruḥ riŋ aṙṣa arusit,
yadyan wruḥ-wruha rakwa mewĕḥ ikaŋ utsāha iŋ samastāgama,
saŋ dhīra iŋ sakalāgama arusit ikaŋ nitya amaraḥ riŋ jagat,
yadyan mājara riŋ jagat saŋ aharĕp riŋ dhaṙmma mewĕḥ dahat*

:7/3/53:.
putraṅku pwa pawitradhaṙmma kaharĕptāṅhiŋ wĕkaskun hiḍĕp,
konkonĕn rumuhun kitānaku lakun prāpteŋ kawaḥ hyaŋ yama,
donantan wulateŋ samastagatisaŋsāreŋ kawaḥ pātaka,
salwiṙ nyan tañakĕn ri saŋ yamapati ry antukta tākwājara*

:7/4/54:.
lwāmbĕktānaku haywa saṅśaya mĕne waswas jugaŋ pātaka,
rapwan teki tĕpĕt kite sarasaniŋ dhaṙmmāpagĕḥ niścaya,
Āpan byakta panonta duṣkrĕtinikaŋ sañjīwāsattwādhama,
śīghrātānaku maṅkatāstu kita niṙwighnan kuminkin hayu*

:7/5/55:.
ṅkā saŋ kuñjarakaṙṇna maṅkat i huwusnyāmwit ri saŋ hyaŋ jina,
sotan rākṣasa siddhacāraṇa sumīlĕm riŋ samudrālaris,
prāpteŋ bāyucatuṣpathe tĕṅaḥ ikaŋ pat māṙgga maṇḍĕg laku,
wwantĕn bhūta si kālagupta kadunuŋ kāliḥ lawan niṣkala*

:7/6/56:.
yekānantwa ri kuñjarāsura paran dontan para ṅke laki,
lāwan syāpa ṅaranta toḥ warahakĕn wāk jātya haywākalib,
Āpan ṅwaŋ rwa rumakṣa māṙgga ḍatĕŋ iŋ swaṙggā lawan rorawa,
akwīkin matuduḥ swakaṙmmanikaŋ ātmānuŋ paranyan dunuŋ*

:7/7/57:.
mojaṙ saŋ tapa tan dwa mājaṙ irikaŋ bhūtāṅĕmit riŋ hawan,
ṅwaŋ saŋ kuñjarakaṙṇna teki paṅarankwiŋ rāt mahārākṣasa,
saŋ hyaŋ śīghran asanmateŋ hulun akon prāpteŋ bhaṭārāntaka,
nāhan donku ḍatĕŋ tuhun warahakĕn taŋ māṙgga maṅken tutĕn*

:7/8/58:.
lāwan teki waraḥ ṅhulun ri paran iŋ māṙggāñatuṙddikwidik,
ndyāŋ ātmā maliwat hawan mapa tika lwiṙ nyan padudwan hĕnū,
aḥ maṅkā pwa tañanta mājarakĕna ṅwaŋ yan kitāhyun wruha,
Ꜽ saŋ kuñjarakaṙṇna rĕṅwakĕna taḥ śabdaṅku yatnā kita*

:7/9/59:.
riŋ pūṙwweśwaramāṙgga yeka hawan iŋ śaktīŋ tapa mwaŋ brata,
nā loṙ iŋ harilokamāṙgga hawan iŋ śūrātapeŋ papraṅan,
kulwan māṙgganiraŋ mahāmara hawan saŋ dānaśūreŋ jagat,
ndan riŋ dakṣiṇa taŋ yamālaya hĕnūniŋ pāpa muṅsiṙ kawaḥ*

:7/10/60:.
yekin māṙgga tutĕnta maṙsik agĕnĕt prāpteŋ mahārorawa,
haywālon apa yan samastakaluṣan tkeŋ nīlāṇḍāṅasut,
Āpan byakta pituŋ wulan lawas ikāṅheṙ taŋ pĕtĕŋ duṙggama,
towin meḥ tĕka saprahāra ḍatĕṅanya ṅke gĕlis priḥ lajun*

:7/11/61:.
sāmpun kuñjarakaṙṇna niścaya laris riŋ māṙgga lampahnira,
prāpteŋ lohasubhūmipattana ṅaranyātyanta riŋ lwānika,
piṅgiṙnyāgni murub midĕṙ kumuliliŋ tambaknya tan pantara,
madhyanyan hana wrĕkṣa khaḍga maphalāstrākweḥ sūtīkṣṇāluṅid*

:7/12/62:.
ṅkāne soṙ trĕṇa khaḍga saṙwwa niśitān priṅganya tan popama,
ndan rakweki paran watĕk yamabalāṅgrĕk salwiṙ iŋ pātaka,
mwaŋ saṅghāta kidul gunuŋ wĕsi mahākrūrāntakāṅde takut,
molaḥ lwiṙ babahan tumaṅkab amaṅan pāpāprameyan rĕmuk*

:7/13/63:.
māṅö kuñjarakaṙṇna yan lumihat iŋ pāpāpupul riŋ tĕgal,
kapwācihna kaduṣkrĕtanyan Acĕmĕṙ tan śobha dehākumĕl,
saŋsāran kasihan lanā sinakitan deniŋ watĕk kiṅkara,
lwiṙ burwan sahananya pinriḥ inirup ginrĕk mara iŋ duṙggama*

:7/14/64:.
abyūran malayū waneḥ siliḥ-iḍĕk rĕṣṇyeŋ watĕk kiṅkara,
sakwehkweḥnya bubaṙ binurwalulunan kempun tibāgĕnturan,
siṅsal bhagna śiwak śiraḥnya winaduŋ len taŋ gulunyāpasaḥ,
mwaŋ taŋ bhinna jajanya rantas apaśeṣosusnya rantan wutaḥ*

:7/15/65:.
mañcuṙmmuñcaṙ ikaŋ winūk gigiṙ ikāṅruṅkuŋ taṅisnyāṇḍahuŋ,
amlas-haṙṣa wuwusnya ḍū laki dudut taŋ śūla muṅgwiŋ gigir,
bhedaŋ pāpa waśāṅdudut kadaluruŋ pĕñculnya tātan haris,
rĕk ṅös ḍuḥ pukulun ndatan sipi laranyan māṙ jajaṅkwāhĕnĕk*

:7/16/66:.
wwantĕn tātma piliḥ watĕk praŋ aṅunus wahwasnya nityenagĕm,
ndātan dhāraka yan binurwinikuniŋ bhūtāṅusiṙ sāhasa,
yekā maṅswakĕn iŋ watĕk yamabalākweḥ taŋ tibāwrĕg layū,
mwaŋ taŋ wahwapuliḥ tumut katawurag śūlanya moliḥ dulur*

:7/17/67:.
maṅkin krodha masö watĕk yamabalāṅgĕgwastra dīṙgghākrĕti,
lyus ndātan bana kāri mātra tikanaŋ pāpāwĕdin kantuna,
Āpan siŋ kawĕnaŋ hinosan iki jöŋnyan rimpuŋ āśāṅrĕpa,
mewwīwuŋ lwaŋ aneka riŋ sakapisan denyāṅabĕt pātaka*

:7/18/68:.
lāwan taŋ kawĕnaŋ hanan kadi wihuŋ pinriḥ sinujyan wĕsi,
saŋsāran winatĕk tatan mati tĕhĕṙ yāṅrĕñcal āśānaṅis,
kawlas-haṙṣa waneḥ inantĕpakĕn iŋ śūlāṅrak aṅde takut,
lyan tekaŋ sinikĕp lanenadu wĕḍus tĕṇḍasnya sāmpun rĕmuk*

:7/19/69:.
pakṣi khaḍga saroṣa sāhasa tĕka aṅrĕṅgut watĕk pātaka,
haṙṣan ton irikaŋ samastakaluṣāglaṙ ceḍikākweḥ pĕgat,
wwantĕn rodra muwaḥ watĕk yamabala śwānāśiraḥ rākṣasa,
yekāñaṇḍak agantiganti manĕsĕb lāwan warāha adbhuta*

:7/20/70:.
mawrĕg tan wruḥ i polahanya malayū taŋ pātakāmriḥ hurip,
ṅösṅösĕn ya kawĕs paḍākuyukuyū gĕñjoṙ gupuḥ kaṅlihan,
mośwāsādrĕs aṅambĕkambĕk alisus ṙyyamban yan asriŋ tibā,
kedĕk deni samanya pāpa kaluluḥ kepwan kawantiŋ miṅĕl*

:7/21/71:.
towi nyāsani duṣkrĕtinya gumawen ton riŋ mārīcyāhalĕp,
wwꜽniŋ raṇwahĕniŋ ri cittanika lumre soṙṇnikaŋ pādapa,
hyunyeŋ wwꜽ prasamāruhunruhunan osyan muṅsi höbniŋ kayu,
tan dwan prāpta kahaṇḍĕm iŋ trĕṇa taji trus lad kārurwan phala*

:7/22/72:.
ṅkā taŋ rākṣasa bahniwaktra sumuyug maṅswaṅhuyaŋ pātaka,
bhraṣṭāsiŋ kaparĕk bibal ginĕsĕṅan ṅuṇḍas babak len lucut,
rukṣābāŋ mĕlĕkaḥ śarīra kumisik sandhinya deniŋ panas,
saŋsāranya tatan pĕjaḥ tan ahurip glānāṅgĕgö duḥkhita*

:7/23/73:.
wwantĕn pāpa binurwanambaḥ akĕtĕṙ bhāwanyan amlas-harĕp,
liŋnyoḍuḥ pukulun manĕḥta huripĕn weḥ janmajanman muwaḥ,
paṅgil ṅwaŋ malĕseŋ hayu praṇata bhaktyaṅkĕn ri jöŋ saŋ wiku,
o maṅke ya harĕp wiratya ri kapaṅgiḥnyan gawemwiŋ hala*

:7/24/74:.
Āpan yan kuma wehanaṅkwa ta ya janmeŋ rāt maluyduṙyyaśa,
śīṙṇnaŋ dhaṙmma wihāra śāla kuṭi len salwiṙ nikaŋ śāsana,
syūhĕn taŋ bhuwanāstamadhya-ya nimittaṅkun pramāderi ko,
oyū lwāmbĕk ikaŋ mahākaluṣa śūlaṅkun tĕke ry aṅgamu*

:7/25/75:.
tampuhniŋ waraśūla ri pyaḥ ikanaŋ pāpānrus aṙddhālaris,
mumbul rāḥnya sakeŋ kanin hana mijil saŋkeŋ iruŋ mwaŋ tutuk,
glānāśāmriḥ asambasambat apĕyĕḥ śabdanya deniŋ lara,
nāhan hetunikālayū sahananiŋ pāpāwĕdin kantuna*

<daṇḍaka>:8.
⏑ ⏑ ⏑ | ⏑ ⏑ ⏑ | [– ⏑ –]×47 : 147

:8/1/76:.
atha sĕḍĕŋ alayöŋ watĕk pātakāwrĕg tumon śīṙṇna rowaŋnyan akweḥ sinujyan ta yeŋ śūla siŋ kary amet uṅgwanāhĕt-hĕtan taŋ watĕk pātakāwoṙ sĕsĕk tan wriŋ rātnyan siliḥ-kol siliḥ-tuṇḍuŋ amriḥ tĕṅaḥ kedĕkan deni rowaŋnya śīghrāṅaḍal yan tumaṅgal sumĕṇḍal ri jöṅniŋ duluṙ ṅkān pinañcal kabuñcaḥ cacal ghrāṇanīkāprameyan tibāṅaṅsaraṅsaṙ jumoṅkoŋ manoñjol i soṙṇniŋ pakompolan iŋ rowaḥ aṅhiŋ lamun tan katon deni śocānikaŋ rākṣasāmigrahāmburwanūt riŋ watĕk pātaka, 
hana ta ya maṅusiṙ gunuŋ lohasaṅghāta mewwīwu lakṣa prakāranya śīṙṇnā tĕmahniŋ mahāpaṙwwata lwiṙ rĕcaḥ mombakan rāḥ baṅun guntuṙ aṅde takutniŋ watĕk pāpa meḥ prāpta riŋ paṙwwata ṅkān waluymuṅsiṙ iŋ wrĕkṣa khaḍgāpītowin tīnūt denīkaŋ kiṅkārākweḥ rāpuḥ kaṅlīhan prāpta riŋ wrĕkṣa khaḍgā wwāgan trus ya deniŋ trĕṇāstrāṅrĕpāsambasambat ry anak mwaŋ laki-strī bapebunya maṅkin taṅisnyāsru deniŋ wwatĕk bhūta rakweŋ iṣuwrĕkṣa bhedanya riŋ pāpa riŋ kāna höbniŋ wārāstradruma, 
makakĕrĕcik ikaŋ phalāstrānibe taṇḍas īkaŋ mahāpāpa len puṇḍak iŋ prĕṣṭhāka lwiṙ nya laṇḍak jājanyeki sambaṙ kācukcak gĕtiḥnyāsāwaŋ dhātu muñcaṙ kācūṙṇnan tĕkapniŋ wātĕk kiṅkārāmigrāhāneka bhāwanya tan wriŋ wĕlas yaṙ wūnuḥ lwiṙ bāwi lwiṙ Ayam siŋ kāhaṙṣanya mattāṅīnum rāḥ wāneḥ aṅgīlut jöŋ tāṅan bhꜽrāwā yāṅūwuḥ ghora śabdanya mohāpūlaŋ śoṇītābhrāṅīgĕl rāmyārāmyan ya taṇḍak sūmaṇḍaŋ ta yosus pūpuṙnyan tāhi lyan nānaḥ bo hānāṅrĕmbārĕmbat pukaŋ, 
makin alara luyuk tikaŋ pātakan ton ri rowārinyan Akweḥ sīnaṅsāra deniŋ wātĕk kiṅkārāsaṅgĕm Osyan wāśānambāluŋ kaṇṭha len taŋ rūmante tĕṅahniŋ wātĕk pāpa nāhannīkaŋ tan kĕnāmet hāwan miṅgat Aṅdoha saŋkeŋ ayahbhūmi nora pwa māṙgganya māpan tīnambak riŋ Agnyujwālāgöŋ ya hetunya tā pātākāṅuṅsi kīwulnya mukwūk wātĕk kiṅkārākweḥ tība kedĕkan wetniŋ Awrĕg lāyū ṅkān sīliḥ-raṅkul Amriḥ ta yāṙbbut sīkĕp sañjātāglut sīliḥ-woṙ lāwan pātaka*

<sragdhara>:9. 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ : 21

:9/1/77:.
tatkāla kleśaniŋ kiṅkaragaṇa kapahuŋ denikaŋ pātakāmuk,
tan wriŋ rowaŋnya kewran sinalĕsĕk inirup laṅguk astranya kabwaŋ,
akweḥ mamrĕp duluṙnyāṅhaṅunaṅun anĕpak taŋ srĕṅĕn kasrĕg opĕk,
boṅgan baṅgāṅjĕjĕk jöŋnyan akiyu kawalĕs kaṙwwa sāmpun binuñcaŋ*

:9/2/78:.
maṅsö taŋ bhūtawadwāgalak aṅamahamaḥ kātarārampak agyā,
mwaŋ sattwāsambhawa krūra mahiṣa bhujaga wyāghra mātaṅga baṙwwaŋ,
yekānīṙṇneŋ watĕk pātaka kahala dawut lwaŋnyan akweḥ matimbun,
saŋsāraŋ pāpa mĕtwaŋ dalĕman arawayan taḥ rumuṅkuṅrumaṅkaŋ*

<Śikhariṇī>:10
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ : 17

:10/1/79:.
hana rwaŋ lakṣa kweḥnya sinudukan iŋ śūla madawa,
parĕŋ riñcuŋ lwiṙ nyan banawa kajahat kaṇḍĕm ananā,
pinaṅgaŋ riŋ baḥnyujwala kasiḥ-arĕp liŋnya karĕṅö,
pahĕmpwan ḍū saŋ kiṅkarabala manĕḥta mpu huripĕn*

:10/2/80:.
mawas tiṅhal saŋ tāpasa kasihan iŋ pātaka kabeḥ,
kapiṅrĕs mawlas taṙ wĕnaŋ asiha riŋ pāpa kahala,
rumab romanyan paścat atutuṙ i siḥ saŋ hyaŋ i sira,
ya hetunyānambaḥ ri saparaparaḥ śrī daśabala*

:10/3/81:.
hahā saŋ hyaŋ wꜽrocana wara dahat siḥta saphala,
pakon saŋ hyaŋ prāpten yamani tuhu bhāgyaṅkun inutus,
ya kewĕhniŋ janman karakĕtan ikin kleśa wipatha,
nahan lwiṙ nyan ṅke pātaka tumĕmu saŋsāra satata*

:10/4/82:.
samaṅkā mĕṙ śīghran laku katĕka rakweḥ yamapada,
kawahwan ramyāścāṙyya sira mulat iŋ swaṙgga subhaga,
halĕpniŋ nyāsātyanta racananikānopama lĕyĕp,
agopuntĕn wꜽḍūṙyya maṇimaya puñcaknya dumilaḥ*

:10/5/83:.
tuhun tuṅgal doṣanyan amiwalakĕn twasniŋ umulat,
ri denya prābhāghnālaya tuhu ya tan śāntikapada,
kawaḥ tāmbrākweḥ gomukha hana ri heŋ kadbhuta tinon,
sinoṅan deniŋ wrĕkṣa curiga phalanyāstra niśita*

<mrĕdukomala>:
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ : 18

:11/1/84:.
prāpteŋ jro pura saŋ tapāṅdunuṅi saŋ hyaŋ antakapati,
ṅkāneŋ weśma suwaṙṇna sambhrama bhaṭāra rakwa matamuy,
dūran tan wruha jāti saŋ ḍatĕṅa teki śakramanira,
sāmpun paṅktya sĕgĕhnirānukhani kintu liŋ nira nihan*

:11/2/85:.
bhāgyan kuñjarakaṙṇna saŋ matapa riŋ sumeru himawan,
aḥ ndya ikī parananta len mapa gawenta masku ri kami,
swecchāṅlālana haṙṣajāmĕṅamĕŋ iŋ yamāṇḍabhawana,
tambeyan mara riŋ yamālayan ujaṙ ta saŋ kasĕgĕhan*

:11/3/86:.
don i ṅwaŋ para saŋ hyaŋ antaka kinon tumona kaluṣa,
salwiṙ nyan humiḍĕp samastagatiwigraheŋ yamapada,
ndan saŋ hyaŋ yama rakwa mājarakĕneki kāraṇanika,
maṅkā teki wĕkas bhaṭāra jina ri ṅhulun ywa ginĕgö*

:11/4/87:.
sambaddhaṅkwiki yan kinon ḍatĕṅa riŋ yamāntakapada,
ṅūni ṅwaŋ tumameŋ wihāra warabodhicitta wimala,
pūjāmantra paṅastutiṅku ri bhaṭāra gꜷtamapati,
haṙṣāṅrĕṅwi sudhaṙmma sambulihaniŋ dadīki tinañan*

:11/5/88:.
ndātan rakwa wawaŋ sirājari sudhaṙmma ri ṅhulun usĕn,
ṅkān motus ḍatĕṅe yamāṇḍa makadon tumona kaluṣa,
yapwan rakwa huwus ḍatĕŋ ṅwaŋ ikihĕn siran pawaraha,
nāhan hetu ni saṅhulun para ri loka saŋ yamapati*

:11/6/89:.
aḥ maṅkā pwa tĕkap bhaṭāra maṅutus tĕkanta ri kami,
maṅke ṅwaŋ mucape kita kramaniŋ ātma pāpa katĕmu,
ṅhiŋ tekī tiga hetuniŋ phala kabhuktyan iŋ hala-hayu,
polaḥ śabda manaḥ salaḥ siki hala nya kāraṇanikā*

:11/7/90:.
tĕkwan lwiṙ nya kaniṣṭha madhyama hanottama kramanika,
soṙ taŋ kāyikadoṣa deniŋ apaśabda duṣṭa paruṣa,
soṙ taŋ śabda halanya deni halaniŋ manaḥ yan ahala,
lwiṙ bwatniŋ girirāja pāpanika yan samūha katiga*

:11/8/91:.
opĕn taŋ tiga sambaḥ aṙppaṇakĕneŋ bhaṭāra sugata,
kāyādhyātmika wīṙyyawan phalanikin wibhūti katĕmu,
śabda swaṙgga phalanya yan rahayu kastawanya satata,
ambĕk niṙmmalabhāwanānĕmahakĕn kamokṣan apagĕḥ*

:11/9/92:.
ambĕk nāstika melik iŋ paraguṇāthaweŋ tan aguṇa,
pāruṣyeŋ wacanan prabañcana lĕñok biṣāmadulakĕn,
duṣṭeŋ polaḥ amatyañidra paradrĕwya len parawadhū,
yekin doṣanikaŋ tigāmuhara pāpa duḥkha katĕmu*

:11/10/93:.
tonĕn lwiṙ nikaŋ ātma pāpa tinĕmunya riŋ yamapada,
saŋ jīwanya tatan pĕjaḥ tan ahurip lanān sinakitan,
yapwan doṣanikākĕdik ya ta winigrahālpi tan agöŋ,
kapwānūti yathākramanya ri saduṣkrĕtinya katĕmu*

:11/11/94:.
yan drĕwyāṙtha suwaṙṇna ratna ṅuniweḥ pirak paśu pari,
ṅhiŋ hīṅanya karīŋ umaḥ ri sapatinya tan tĕmu muwaḥ,
yapwan mitra kadaŋ śmaśāna juga yeki hīṅan ikahĕn,
aṅhiŋ lwiṙ pratiwimba taŋ sukrĕtaduṣkrĕteriya tumūt*

:11/12/95:.
Āpan tan dadi tan kabhuktya phalaniŋ gawe hala-hayu,
kūnaŋ siŋ sukha duḥkha tan hana waneḥ panaṅkan ikana,
saŋkeŋ swātma jugan tumuntun i sakaṙmma ṅūni katĕmu,
nāhan hetuni saŋ mahāsujana tan pramāda tumĕmu*

:11/13/96:.
yan tan kohutanaŋ manaḥ sakaharĕpnya tan pahuwusan,
trĕṣṇeŋ indrīya lobha śaktīnika tan tīnaṅgwan Iriya,
byāpāreŋ wiṣayā gawenya-ya ta duṙyyaśāmulaṅuni,
tan wyaṙthan winatĕknikaŋ hala mara iŋ kawaḥ wĕkasika*

:11/14/97:.
wyaktinyan paḍa muṅsi riŋ yamani nitya tan papĕgatan,
wwantĕn māṙgga linampahanta mara ṅūni maṙsik agĕnĕt,
mwaŋ taŋ lohasubhūmipattana sayojaneki hibĕkan,
deniŋ kwehniŋ adhaṙmma duṣkrĕta ri maṙttyāloka kujana*

:11/15/98:.
ndātan maṅkanaŋ ātmamāṙgga ḍatĕŋ iŋ surālaya samār,
lumrā rĕṅkĕd ikaŋ trĕṇāṅkūra latāsĕwö sūmarasaḥ,
tistis tiṅgĕnĕsĕn hanan kadi purāpurāŋ ana samun,
mewĕḥ taŋ wwaŋ aṅuṅsya yogya ḍatĕŋ iŋ surālayasabhā*

:11/16/99:.
ḍū maṅkā pwa nimittaniŋ kujana pāpa riŋ yamapada,
ndyānuŋ hetunikāhurip muwaḥ asambhawan tuhu pĕjaḥ,
Āpan māti ri maṙttyaloka kĕta liṅnikaŋ wwaŋ irikā,
aḥ maṅkā pwa tañanta yuktinikaŋ ātmabheda ya rĕṅön*

:11/17/100:.
nāhan lwiṙ nikaŋ ātma yan lima śarīra mātra mapupul,
Ātmādinya kaliḥ parātma lawan antarātma katiga,
pāpatnyeki nirātma piṇḍanika cetanātma kalima,
trĕṣṇeŋ cetāna kārāṇanya dadi tuṅgal Ātma kalima*

<jaloddhatagati>:
⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ : 12

:12/1/101:.
nimittanika yan mara iŋ yamapada,
tĕkapnikaŋ adhaṙmma duṣkrĕta tumūt,
balaṅku ya mamigraheriya sadā,
apan krama ni duṣkrĕtinya tumagiḥ*

:12/2/102:.
kunaŋ ta sira saŋ wiśeṣa kaluput,
wiśāta sira maṅlugas ry awakira,
pratīpa watu tulya taṙ papatuduḥ,
sirāgawayi rūpaŋ ātma kalima*

:12/3/103:.
pitowi hana riŋ śarīra sakala,
ndatan wĕnaŋ ataḥ sireki tinuduḥ,
apan sira hana iŋ hiḍĕp mwaŋ atuduḥ,
dumeḥ pisaniṅun siran kahiḍĕpa*

:12/4/104:.
lawö mara waraḥku teki ri kita,
paṅawruhana saŋ hyaŋ ojaṙ ahĕlĕm,
bhaṭāra jina saŋ priyastuti sira,
apan sira wiśeṣamūṙtti mawaraḥ*

:12/5/105:.
bhaṭāra yama toḥ yaśanta tulusa,
ghrĕṇānta ri si kuñjāreki saphala,
muwaḥ mapa kĕtaŋ kawaḥ winasĕhan,
ndya donanika yan huwus winasĕhan*

:12/6/106:.
waliṅkwiriya bary anesyana kabeḥ,
balik ya kumurĕb taṙ esi sasiki,
mapeki karaṇanya maṅkana lĕgö,
ike pwa patañanta mājara kami*

:12/7/107:.
haneki mara pāpa bhāra labuhĕn,
lawasnya riŋ aweci wigrahan usĕn,
ikiŋ śatasahasrawaṙṣa ya kĕlan,
gĕnĕp pwa ya hana iŋ kawaḥ kasiḥ-arĕp*

:12/8/108:.
samaṅkana tĕka a saŋ astra śakuni,
rumĕṅguta riŋ ātma duṣṭa kaluṣa,
ya wörakĕna rakwa riŋ taru wĕsi,
mwaŋ antĕpakĕneŋ rwi khaḍga niśita*

:12/9/109:.
huwus pwa ya wawan mara iŋ tĕgal ayaḥ,
ginantuṅana riŋ pĕtuŋ sukunikā,
apuymurub i soṙnya tan papĕgatan,
paḍeka lawasanya riŋ sakalagi*

:12/10/110:.
kunaŋ matika meḥ marā ri yamani,
pituŋ wĕṅi wĕkas hineṙ ya ḍatĕṅa,
ya kāraṇanikaŋ kawaḥ winasĕhan,
anuŋ paṅĕlaneriyan tĕka hĕlĕm*

:12/11/111:.
uḍuḥ saphala de bhaṭāra mawaraḥ,
hanan kadi linād hatiṅku rumĕṅö,
harĕp ṅhulun adadya mānuṣa jĕmaḥ,
katon kasihan iŋ dadi wwaŋ arusit*

:12/12/112:.
muwaḥ tañakĕnaṅkwi saŋ yamapati,
syapeki paṅaranya pātaka kĕlan,
araḥ pwa warahĕn ṅhulun kita laki,
kadi wruha kiteki nāma rasikā*

<sragdhara>:
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ : 21

:13/1/113:.
wwantĕn gandhaṙwwanātha prakaśita subhageŋ kendran atyanta śakti,
tan len nāmanya saŋ pūṙṇnawijaya paḍa riŋ swaṙgga lāwan hyaŋ indra,
akweḥ rakweki duśśīlanika tan apagĕḥ riŋ mahādhaṙmma ṅūni,
nāhan hetunya yaṙ wigrahan alawas usĕn denikaŋ bhūtawadwa*

:13/2/114:.
maṅke pwāmukti riŋ swaṙgga tumĕmu phalaniŋ puṇyakaṙmmanya ṅūni,
ndan wwantĕn duṣkrĕtanyāṅīku yatika tumūt kapwa yāminta bhuktin,
nāhan pājaṙ bhaṭārāntakapati ri siraŋ tāpasa lwiṙ kagöman,
ḍū maṅkā kupwa saŋ pūṙṇnawijaya ta kariḥ pātakātyanta bhāra*

:13/3/115:.
siṅgiḥ ṅwaŋ sānakādhaṙmma rasika karaṇaṅkwātapāṅuṅsiṙ adri,
deniŋ dāgeri saŋ pūṙṇnawijaya tumĕmu swaṙgga widyādharendra,
tambis ta ṅwaŋ pramādeŋ gati pijĕṙ aharep wīṙyya riŋ swaṙgga rāmya,
byaktā ṅganya ṅhulun muṅgwa ri niraya yatan bhaktya riŋ śrī jinendra*

:13/4/116:.
maṅke wyaktinya saŋ pūṙṇnawijaya tumĕmuŋ kleśaniŋ deha kuṣṭan,
niṙdon denyānĕmuŋ swaṙggawibhawa ratuniŋ dèwa widyādharākhya,
ndātan lupteki doṣanya dadi kabalik iŋ pātakāgöŋ bhinukti,
ndan dūran wruhwruheŋ pātaka rasika tĕkapniŋ kawīṙyyan pramāda*

:13/5/117:.
maṅke wyaktiṅkwi saŋ hyaŋ yama tulusa juga ṅwaŋ magurweŋ sudhaṙmma,
Āpan ṅhiŋ sambhawāṅraṅkĕpana ri sihira śrī mahāśākyasiṅha,
towin lambā twas i ṅwaŋ maśaraṇa ri turuṅni ṅhulun bhaktyanĕmbaḥ,
nāhan liŋ saŋ tapa hyaŋ yama sira wihikan yan pakon śrī jinendra*

:13/6/118:.
sāmpun saŋ tāpasāṅañjali ri sukunira hyaŋ yamāṅde katuṣṭan,
yekātakwan muwaḥ yan dadi maluya tikaŋ pātakeŋ maṙttyaloka,
mwaŋ yan tansaḥ winighnan ri yamapada sadāṅgöŋ mahāduḥkha tībra,
mājaṙ saŋ hyaŋ yamāwāsananika ri huwusnyan pamuktiŋ yamāṇḍa*

:13/7/119:.
ndan cihnanyeki saŋkeŋ niraya hinanakĕn janma riŋ maṙttyaloka,
kadyaṅganyaŋ hayan kuṣṭa wuta tuli bisu bhrānta wuṅkuk bule wwal,
siṅkĕl gondoŋ kĕtĕŋ mwaŋ wĕlu busuŋ awatuk maṅgiriḥ wyādhi lumpuḥ,
yan swasthaŋ dāsadāsī ya putuputu kumiŋ jaṅgitan wādi walyan*

:13/8/120:.
lāwan taŋ bhāra doṣanya yatika matĕmaḥ mleccha caṇḍāla tuccha,
dadyaŋ lintaḥ hulĕṙ sthāwara paśu mrĕga len gāḍāphāt mīna pakṣi,
nāhan taŋ pāpajanma lwiṙ ika tan ahalĕp bheda saŋ sādhujanma,
yekin liŋ hyaŋ yamāṅde tutuṙ i manaḥ i saŋ tāpasātyanta tuṣṭa*

:13/9/121:.
mamwit saŋ tāpaseŋ hyaŋ yama ri tĕlasirāṅaṙccana ṅkān lumampaḥ,
lagyālonlon lanā lwiṙ hĕlahĕla mihat iŋ swaṙggamāṙggātirāmya,
towin kāṅĕn siraŋ pūṙṇnawijaya labuhĕn riŋ kawaḥ dlāha rakwa,
göŋ kāruṇyeŋ pamitran karaṇanira mara iŋ kendran otus prayatna*

<Śikhariṇī>:
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ : 17

:14/1/122:.
tumĕṇḍas riŋ swaṙggedran umulat i ramyāṣṭakapada,
riŋ indraswaṙggan wetan analapadāgneya kaparĕk,
kidul ṅkā swaṙgga hyaŋ yama kaparĕk iŋ rākṣasapati,
kakulwan swaṙgga hyaŋ baruṇa kaparĕk mārutapada*

:14/2/123:.
kuweraswaṙggeŋ uttara paramayakṣādhikapada,
riŋ ꜽśānya śrīśānapada sira bhūtendra siniwi,
katon taŋ triśrĕṅgālāya lĕwiḥ i madhye śīwapada,
kidulnyan brahmaswaṙgga muwaḥ aṅaloṙ wiṣṇubhawana*

:14/3/124:.
wĕkasniŋ swaṙgga hyaŋ baruṇa lawan iŋ rākṣasapati,
ikā swaṙgga śrī pūṙṇnawijaya cinunduk saŋ atapa,
halĕpniŋ swaṙggānekaracana paniskāra dumilaḥ,
tĕkapniŋ weśma swaṙṇna muwaḥ atawiŋ gopuramaṇi*

<jagadnātha>:
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:15/1/125:.
samantara kawĕṅyan amriḥ aṅusiṙ paranani saŋ iniṣṭi pājarĕn,
tuhun kadi śaśāṅka taŋ rajatabapra gupuramaṇi saṙwwa bhāswara,
tĕlas kahaliwat sirerikaŋ apantwakĕmit i yawa tan panaṅśaya,
apan wruḥ i samitra saŋ prawara pūṙṇnawijaya ya ta hetuniŋ laris*

:15/2/126:.
ḍatĕŋ tumama riŋ lawaŋ ri dalĕm asyaŋ atĕhĕṙ anatabnatab lawaŋ,
sĕḍĕŋ pwa maturū sira prawara pūṙṇnawijaya ri kisapwan iŋ priyā,
siraŋ kusumagandhawatyadhikanāmaniran ahayu kastawenalĕm,
kataṅgamaŋ anaṅhi saŋ sĕnĕŋ ajaṙ sira ri hananiŋ asyaŋ iŋ lawan*

:15/3/127:.
samaṅkana saŋ apsarādhipa rumĕṅwakĕn analiṅa śabda saŋ ḍatĕŋ,
kakaṅkwasura kuñjareki liṅirāsyaḥ aṅutus amĕhākĕnaŋ lawaŋ,
kakaṅku tija bhāgya teki kadi riŋ swapĕna ḍatĕŋ i kālaniŋ wĕṅi,
haneki yayi kāṙyya bhāra karaṇaṅkwa halinalin i masku tan sipi*

:15/4/128:.
ṅhulun marĕk i jöŋ bhaṭāra sugatādhipa riŋ amrĕtabodhi niṙmmala,
kumon ta sira muṅsireŋ yamapadāṅlihatana riŋ amukti pātaka,
mawās pwa mulati ṅwaŋ iŋ sakalapātaka paḍa humiḍĕp larādhika,
tuhun hana ta rorawan winasĕhan tinañakĕn i kakanta don ikā*

:15/5/129:.
kitekana kĕlan sahasraśatawaṙṣa mara ya lawasanta riŋ kawaḥ,
huwus pwa kita riŋ kawaḥ wawan iŋ astrataru tĕkap ikaŋ khagāsura,
tĕlasnya mara riŋ Ayahdharaṇipattana ta kita ginantuŋ iŋ pĕtuŋ,
kunaŋ mara hineṙ pituŋ wĕṅi wĕkas kita lumabuha rakwa riŋ kawaḥ*

:15/6/130:.
nahan mara waraḥ bhaṭāra yama ṅūni ri kami kita haywa tālupa,
ṅhulun muliha deniŋ agya marĕkeŋ padakamala bhaṭāra gꜷtama,
na liŋ ra tapa kuñjareki wahu rakwa tumurun i batuṙṇnikaŋ salö,
sinambut iki jöŋ niran tinaṅisan tĕkap i saŋ amarāpsarādhipa*

:15/7/131:.
ahaḥ kaka mapolahaṅku sipi göŋ i kawĕdi ni Arinta pātakā,
rĕbut kaka sakeŋ kawaḥ jĕmaḥ arinta palaṙ amalĕsāmbĕk uttama,
palakwi sira saŋ yamādhipa huripku waluyakĕna riŋ kadewatan,
yadin pwa wĕlin iŋ suwaṙṇna maṇi ratna rajata huripi ṅhulun kaka*

:15/8/132:.
uḍū mapa ta dāya ni ṅwaŋ apa tan hana mara ya paṅoṣadheriya,
si pāpa kĕta tan haneki ya wĕlin hurupana maṇi ratna kañcana,
ndya gantyanika masku yan mahutaŋ aṙtha kĕna sahurĕn iŋ samaṅkana,
gatintaŋ apadhaṙmma pātaka juga kramanika panahuṙtta tan waneḥ*

:15/9/133:.
hanā hyun i kakanta milwa kita ri ṅhulun umarĕk i jöŋ mahājina,
sĕdĕŋ nira hana iŋ wihāra warabodhi wimala paramādhikottama,
riŋ eñjiŋ iki maṅkat antĕn iriṅĕn tĕkap ikaŋ amarāpsarāpsarī,
kakanta yayi rowaṅanta tĕhĕṙ aṅhaturakĕna ri jöŋ mahājina*

:15/10/134:.
samaṅkana warāpsarādhipa kumon mataga bala surāpsarāpsarī,
lawan kasiḥ ireki winwit ira maṙmma wacananira kadyawoṙ madhu,
ariṅku kita karya rīri grĕha kakantan umarĕka ri jöŋ rnahājina,
hayunta kĕkĕsĕn si mūlya pahayun tan alawasa kakanta riŋ paran*

:15/11/135:.
na liŋ wiwudhanātha maṅkana ri saŋ kalulut ira sinaṅgrahenamör,
prahāsananirāṅharas pipi hanan sumuṅakĕn i sĕpahnireŋ waja,
mĕnĕŋ kapĕnĕtan ndatan huniṅa rakwa saŋ ahayu ri pamwit iŋ sĕnĕŋ,
kasaṅśayani citta yan lumarisālama karaṇani luhniran hili*

:15/12/136:.
taṅeḥ yan uniṅan sapolaḥ ira lāwan i pasĕgĕsĕgĕhnireŋ tamuy,
waṅun rahina kāla sāmpun arahup wiwudhapati madan mabhūṣaṇa,
tuhun sahananiŋ balāṅiriŋ i lampahira paḍa sĕnādha maṅhadaŋ,
tĕgĕpni winawanya līri susurūhan ya maṅinaki ri buddhīniŋ tuhan*

<suwadanā>:
– – – | – ⏑ – | – ⏑ ⏑ | ⏑ ⏑ ⏑ | ⏑ – – | – ⏑ ⏑ | ⏑ ⏓ : 20

:16/1/137:.
maṅkat gandhaṙwwanāthāhalĕp aṅiriṅakĕn sāmitra sutapa,
rāmyaŋ widyādharī mwaŋ wiwudhabala tumūt ṅkāne wuri pĕnuḥ,
lwiṙ tārāsaṅgha lumrāsinaŋ aṅaliḥ anūt wyomānuluhi dik,
deniŋ raktāmbarālaṅkrĕtanikara sawaḥ tejanya dumilaḥ*

:16/2/138:.
śīghra prāpteŋ wihāra prakaśita maṅaran sambodhi wimala,
ṅkā taŋ siṅhāsana swaṙṇna maṇi hinanakĕn de pūṙṇnawijaya,
paṙṇnaḥ sthānānira śrī daśabala mawaraḥ dhaṙmmādi saphala,
Āstām lwiṙ niŋ witānāṅḍiri sumaji patāka mwaŋ dhwaja pajöŋ*

:16/3/139:.
lāwan wastrottarīyābharaṇa dinuluran nꜽwedya mahalĕp,
dhūpa mwaŋ dīpa gandhākṣata saduluṙ ikaŋ pādyāṙggha tan adoḥ,
mālyārum puṣpamālā prakaṭa waṅinika mrik māṙ saha jĕnu,
ṅkāmūjā saŋ rwa ri śrī sugatapati nihan toccāraṇanira*

<Śāṙddūlawikrīḍita>:
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ : 19

:17/1/140:.
Om sĕmbahniŋ aṅaṙccane padayuga śrī dhaṙmmarājādhika,
saŋ muṅgwiŋ waralokadhātu makacꜽtyaŋ byoma taṙ popama,
saŋ hyaŋ riŋ sakalātma niṣkala dadintānanta śuddhākrĕti,
hyaṅniŋ hyaŋ tridaśāsurādi bhamitan bodhyagrimudrādhara*

:17/2/141:.
byāpibyāpaka riŋ samastabhuwwana prajñāwak iŋ niṙmmala,
sthānanteŋ bhawa śūnyatā ganal alit sūkṣmanta dūrāparĕk,
saŋ sākṣāt paramāṙthasāri-ri hiḍĕpniŋ prāṇa dewāśraya,
Īcchānteki sinaṅgaḥ an kita hana iŋ tīṙtheŋ wukiṙ sāgara*

:17/3/142:.
hyunteŋ puṇya parāṙtha kāraṇa tinūtniŋ bodhisattwātmaka,
söhniŋ wīṙyya mahāpradhāna kaharan saŋ dhaṙmma śuddhāmita,
lwiṙ waṙṣeŋ masa kāṙttikāmrĕtani sihteŋ loka tulyāṅkura,
lumrā lwiṙ śaśi sūṙyya teja karuṇanteŋ saṙwwasatwāpagĕḥ*

:17/4/143:.
nāhan tādinikaŋ stutīnujarakĕn saŋ bhaktyamūjārarĕm,
ṅkā yan mojaṙ i jöŋ bhaṭāra mahatuṙ sĕmbaḥ tĕhĕṙ sādara,
sājñā śrī ṣaḍabhijña sāmpun umulat ṅwaŋ lwiṙ nikaŋ pātaka,
towin waspada de waraḥ yamapatī mūlanya yan kilwiṣa*

:17/5/144:.
paṅhyaṅni ṅwaŋ i jöŋ bhaṭāra sugatā śuddhanta maṅke tĕḍan,
wwantĕn teki manĕḥta kaṙwwa warahĕn riŋ dhaṙmmatattwādhika,
rapwan tan hana wighnani ṅhulun awas muṅsī pada hyaŋ jina,
Āpan tan maharĕp maṅuṅsya phalaniŋ swaṙggālpa wāhyāśraya*

:17/6/145:.
tan muktyeŋ bhawacakra duṙggama bhayātyantābalik duḥkhita,
wyaktinyāṅdadiŋ anta pūṙṇnawijaya swaṙggāpsarendrādhipa,
nistanyan bhaya maṅkaneka labuhĕn rakweŋ kawaḥ gomukha,
ndan liŋ hyaŋ yama pātakanya tiga ri ṅwaŋ ndan tigaŋ twas huwus*

:17/7/146:.
Om putraṅku mahāpawitra kaharĕptātyanta riŋ kottaman,
an mahyun kita muṅsyaŋ uttamapada nyaŋ mokṣamāṙggā rĕṅön,
ndin toṅgwanta daṅū ri kālani bibintānwam sĕḍĕŋ kanyakā,
ndyuṅgwanteŋ bapa ṅūni dug taruṇa riŋ śūnyāthaweŋ antara*

:17/8/147:.
saŋkeŋ rāgani saŋ yayaḥ bibi nimittanyāmaṅun saṅgama,
saŋkeŋ liṅgani saŋ yayaḥ kita mijil ndaḥ lwiṙ timaḥ syuḥ drawa,
siṅgiḥ kāma haranya maṅkana ratiḥ nāmanta rakteŋ bibi,
muṅgwiŋ padmawikāśagaṙbbhaniŋ ibu ṅkā yan mapiṇḍākrĕti*

indrabrāja lan upendrābajra
<Upastitha>:18
⏑ – ⏑ | – – ⏑ | ⏑ – ⏑ | – ⏓ : 11
– – ⏑ | – – ⏑ | ⏑ – ⏑ | – ⏓ : 11

:18/1/148:.
tīnūt hanekiŋ warapañcabhūta,
tĕkwan gaweniŋ prĕthiwī śārīra,
gāwenikaŋ teja yateka cakṣuḥ,
wwaytaṙ waneḥ mukhya gawenya jihwā*

:18/2/149:.
sāmīraṇośwāsa gawenya tan len,
Ākāśa tekaŋ gumawe śiraḥta,
kābeḥ paḍāsambuŋ apiṇḍa jīwa,
sambuṅnikaŋ bhūmi ya cetanātmā*

:18/3/150:.
pāsambuŋ iŋ wwꜽ yatikaŋ nirātmā,
ndaḥ sambuŋ iŋ teja taŋ ātma sākṣāt,
pāsambuŋ iŋ bāyu taŋ antarātmā,
sambuṅniŋ ākāśa kĕtaŋ parātmā*

:18/4/151:.
ya don iŋ ātmā lima riŋ śarīra,
Ātmā parātmā lawan antarātmā,
mūwaḥ nirātmā saha cetanātmā,
na lwiṙ nyaŋ ātmān lima riŋ śarīra*

<basantatilaka>:19.
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ : 14

:19/1/152:.
Ātmā ṅaranyaŋ awaloka mulat rikiŋ rāt,
taṙ paṅrĕṅö swara kabeḥ yatikaŋ parātmā,
uśwāsa bāyu ya sinaṅgaḥ ikāntarātmā,
ndan śabda wastunika taŋ maṅaran nirātmā*

:19/2/153:.
towin kĕtĕg-kĕtĕg iŋ aṅga ya cetanātmā,
trĕṣṇa swākāṙyyānikaŋ ātma limeŋ śārīra,
yekan śarīranikanaŋ warapañcabhūta,
yapwan gĕnĕp tithimasanta mijil samaṅkā*

<bhujaṅgaprayāta>:
⏑ – – | ⏑ – – | ⏑ – – | ⏑ – ⏓ : 12

:20/1/154:.
sinuṅsuŋ kitenāpti de saŋ bibinta,
asiŋ saprakāranya mānak ginĕŋnya,
ahorātri dīnāturū syaŋ sumaṇḍaḥ,
lukan kasyasiḥ mabratāmet huripta*

:20/2/155:.
lawan saṅśayātākusut glāna rukṣa,
tĕkapnyāsiḥ iŋ putra maṅde putĕk twas,
lanāmrāṙthana iŋ swastha dīṙgghāyuṣanta,
lĕwĕs kaṣṭa denyāṅiwö mopakāra*

:20/3/156:.
nda nāhan hutaṅteŋ bapenduṅta ṅūni,
lalu pwātuhāntukniŋ utsāha yatna,
kasĕnwan tĕkapniŋ śaśāṅkāṙkkateja,
ya tan wruḥ manaṅgaḥ bapenduŋ samaṅkā*

:20/4/157:.
mijil taŋ musuḥ ṣad haneriŋ śarīra,
yatekāmisan ry aṅga pañcāṅga sākṣāt,
bhaṭārādidewanya muṅgwiŋ śarīra,
sĕḍĕṅtānakĕbyambĕk aṅde kamānan*

:20/5/158:.
ahĕṅkāra sampayta yeŋ wwaŋ daridra,
tan atwaŋ mucap riŋ wiku wrĕddhāśīla,
lalī saŋkan iŋ janma lāwan paranya,
ya donyan katon denta pāpeŋ yamāṇḍa*

:20/6/159:.
hutaṅniŋ dadi wwaŋ ya toṅgwannikā pat,
jagatmukhya saŋ hyaŋ guru mwaŋ kamūlan,
kabhaktin ri saŋ hyaŋ panāhuṙtta riŋ hyaŋ,
jagat haywa duḥkha prihĕn tuṣṭaniŋ rāt*

:20/7/160:.
hutaŋ riŋ guru priḥ sahuṙtteŋ swaśiṣya,
hutaŋ riŋ bapenduŋ sahuṙtteŋ suputra,
makopāyaniŋ taṙ pĕgat bhakti nitya,
sabhāgyan tumĕmwaŋ kamokṣan pradhāna*

<mrĕgāṅśa>:
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ : 19

:21/1/161:.
yekin janmarahasya mūlya pawarahkwiri kita pituhun,
ndaḥ yatneriya paṅrĕṅö warawaraḥku tan imanimanĕn,
ṅhiŋ maṅke phala mon tumĕmwakĕn ujaṙ mami saphala dahat,
astu kleśa wināśa teki ri śarīramu kaliḥ anaku*

:21/2/162:.
nā liŋ śrī sugatāmadhaṙmmakĕn i saŋ rwa paramasulabha,
ṅkā tānĕmbaḥ i jöŋ bhaṭāra sira saŋ yatiwara sumahur,
sājñā saŋ hyaŋ anugrahānulusa māsiha riŋ aśaraṇa,
niṙjanmaṅkwi samokṣasādhana tĕḍan ri pada jinapati*

:21/3/163:.
Om putraṅku pawitra mūlya juga sādhyamu saphala dahat,
ndā nāhan mara paṅhilaŋ halaniŋ indriya sakalamala,
toya jñāna wiśuddha paṅrahupa paṅdyusa ya lagilagin,
rapwan bhraṣṭa kĕtaŋ gĕlĕhgĕlĕḥ amighnani hana riŋ awak*

:21/4/164:.
tan wwꜽ riŋ wulakan pitowi tan i śaṅkha saha japa widhi,
tan siddhā hilaṅā kĕtaŋ gĕlĕgĕlĕhnikiŋ awak ahala,
ndātan dūra sakeŋ śarīra putus iŋ hĕniŋ inulahakĕn,
yekā niṙmmala kājaṙ īya paramāṙtha kinatĕṅĕtakĕn*

<sragdhara>:
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ : 21

:22/1/165:.
nāhan tekaŋ sinājñan ya tuhutuhu śarīraṅkun āwak bhaṭāra,
ya ṅkā ya ṅke sinaṅguḥ ya kita ya ta kami khyāti riŋ swaṙggaloka,
nistanyan maṅkanewĕḥ saŋ awaśa wihikan ry aṙthaniŋ yopadeśa,
putraṅkun mahyun iŋ mokṣapada pagĕhakĕn haywa buddhi prapañca*

:22/2/166:.
Āpan duṙggrāhya ta yārusit aganal alit duṙlabhā wwaŋ tumĕmwa,
yadyan ṅganya wruheŋ aṙthanika juga yayan byakta maṅgiḥ pawitra,
bhāgyan wikwamriḥ asaṅwa sira kalĕpasĕn tan kĕneŋ kleśamāla,
ndan haywātāpiliḥ riŋ tiga kita yadiyan bꜷddha śꜽwāṙṣi dibya*

:22/3/167:.
he-he putraṅku kāliḥ marĕka kita ri jöṅni ṅhulun ṅke paliṅgiḥ,
wwantĕn wastwāwiśeṣānilibakĕn i kita ndaḥ gatinyocapĕnku,
ndā nāhan tānaku ṅhiŋ hika rinĕbut i saŋ bꜷddhaśꜽwāṙṣipakṣa,
ndātan maṅgātut āpan paḍa lumĕwihakĕn ry ādidewanya sowaŋ*

<jagaddhita>:
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:23/1/168:.
maṅkā lwiṙ nika saŋ gumĕgwani tapabrata maparĕbutan manahnika,
nāhan kāraṇaniŋ watĕk wiku hana iŋ janapada kasilib ndatan lĕpas,
nora wruḥ ri patuṅgal iŋ yaśa siki rwa tĕlu dadi Aneka tan waneḥ,
lwiṙ glaṙ sogata pañcabuddha rĕṣi pañcākuśika wiku śꜽwa pañcaka*

:23/2/169:.
ndan salwiṙ nya yayan śarīra mara sinyaŋ irika ya nihan paṅawruha,
akṣobhyāwakiraŋ mahākuśika gaṙgga niyata sira ratnasambhawa,
saŋ metrīkyamitābha saŋ rĕṣi kuruṣya makaṅaran amoghāsiddhyawas,
saŋ pātañjala tāku tan hana waneḥ ṅhulun adhipati bꜷddhadewata*

:23/3/170:.
yapwan pañcawiśikki yuktinira pañcasugata paramāṙtha tan waneḥ,
akṣobhyāwakira hyaŋ īśwara tuhun cinarita juga bheda lakṣaṇa,
hyaŋ brahmā sira ratnasambhawa mahāmara siraŋ amitābhadewatā,
tan lyan saŋ hyaŋ amoghasiddhi madhusūdana ṅaranira yan catuṙbbhuja*

:23/4/171:.
ndā nāhan ri patuṅgatuṅgalan ikaŋ bhuwana wihikananta riŋ tuhu,
ṅwaŋ wꜽrocana buddhamūṙtti śiwamūṙtti pinakaguruniŋ jagat kabeḥ,
nāhan donkwiṅaran bhaṭāra guru kaprakaśita tĕka riŋ sarāt kabeḥ,
aṅhin byāpaka riŋ samastabhuwanāku juga warawiśeṣadewatā*

:23/5/172:.
saŋsiptanya bapaṅku haywa kita tan tuhu-tuhu makabuddhi niṙmmala,
haywāṅastawa pakṣa pāpa hana melika rumĕgĕpa śānti kewala,
astu pwānaku siddhasādhya kita kaṙwwa laki phalamu labdhadeśanā,
nāhan wākyani buddhi saŋ hyaŋ i siraŋ rwa yatiwara muwaḥ maṅañjali*

:23/6/173:.
śrĕddhā saŋ hyaŋ Adhaṙmmādeśāna tatan kāpalaṅalaŋ aweḥ anugraha,
ndātan kojara jāti rākṣasa manĕḥta tĕkap i karuṇānta don ika,
lāwan saŋ wiwudhendra pūṙṇnawijayāṅga rasika mari kuṣṭa duṙmmala,
sambegaŋ hulun amwitāhulihanaŋ patapan umusiraŋ mahāpada*

:23/7/174:.
sāmpun mamwit anambaḥ iŋ pada bhaṭāra ri waluyanireŋ tapowana,
saŋ widyādhara kojara pwa kawĕkas marĕk i pada bhaṭāra gꜷtama,
maṅsö prāptaŋ umaṇḍĕma praṇata bhaktyamalaku widhi mokṣa wigraha,
prāyaścittanirātĕhĕṙ wuruṅa pātaka kĕlan iŋ aweci gomukha*

:23/8/175:.
mojaṙ teki bhaṭāra tan hana maroṣadhani tĕkaniŋ antakakṣaya,
yāwat bhāwa śarīra sakṣaṇa katatwan ika niyata tan hana sthiti,
putraṅku pwa śarīrabhāwa riŋ apanta luputa kita riŋ samaṅkana,
ndan wwantĕn phala mon huwus krĕtawarāmīḍĕṅĕrakĕn i dhaṙmmāni ṅhulun*

:23/9/176:.
nidrā teki hawanta māti tuwi tan kalawasana mamuktya pātaka,
hīṅanteŋ nirayāṅgĕgö lara saṅaŋ wĕṅi katutuṙ i sojari ṅhulun,
Ākāranya dasaŋ wĕṅīrika kitāwaluya muwaha pūṙṇna śāśwata,
salwiṙ niŋ warawigraheri kita dadya kahala wiparīta niṣphala*

:23/10/177:.
aṅhiŋ teṅĕtiṅĕt ri kālaniŋ aturwa rumĕgĕpa ri citta niṙmmala,
sāmpun teki pĕsatniŋ ātma pĕkul iŋ tutuṙ i kawaluyanya riŋ śawa,
ndaḥ yekānaku jīwawāsita ṅaranya wĕnaṅa kita dūralālana,
nā liŋ śrī ṣaḍabhijña rakwa ya sinambahakĕn ira saŋ apsarādhipa*

:23/11/178:.
sambahniŋ praṇatāṅabhakti ri padadwayakamala bhaṭāra nityaśa,
wāhyādhyātmika sādarāṙccana ri jöṅta lihatana tĕkap jinādhipa,
saŋ sākṣāt gumawe jagaddhita sadāśrayaniŋ aśaraṇa kriyāsmrĕti,
māyākāra pakātmarakṣa pĕta wimba ri hati pinakeṣṭidewatā*

:23/12/179:.
saŋsiptan ri huwusnyanugraha bhaṭāra kahiḍĕp abhiṣeka tan waneḥ,
aṅhiŋ teki bhaṭāra buddha juga kāraṇani kaparipūṙṇnani ṅhulun,
ndātan sĕṅgahĕn ambĕk iŋ kuhira mamwita muliha manĕḥta sanmatan,
nāhan liŋ nira saŋ prabhu prawara pūṙṇnawijaya tĕlas iŋ prayojana*

<Aśwalalita>:
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ ⏓ : 23

:24/1/180:.
atha ri huwusnirāmuhun aṅañjalī pada bhaṭāra buddha caritan,
mijil iniriṅniŋ apsarabalādhikāra surakanyakāṅalĕpakĕn,
prasama mulat kapūhan aṅalĕm ri pūṙṇnawijayan hilaŋ malanira,
kunaŋ ikaŋ apsarī huwus asewa rāga suratāsmu gaṙjjita marĕk*

:24/2/181:.
tan asuwayiŋ hawan lakunirālaris tĕka ri kendran ālaya huwus,
pinapag i saŋ priyā kusumagandhawatyadisusatya bhakti masĕnĕŋ,
irika sirāwaraḥ kramanirenanugrahan anindyadhaṙmma saphala,
sahajan aminta tuṅgun aturū daśaŋ wĕṅi lawasniran tan awaran*

:24/3/182:.
kunaŋ ika saŋ priyenutus atuṅgwa mogha kadi suṅkawāṅunĕkunĕk,
rudita sumĕk ri cakṣu Apa tan sakeŋ wacanalaṅghane sĕnĕṅira,
tuhun agawe kasaṅśaya ri citta pājarira saŋ tapāsura daṅū,
alawas amuktya pāpa riŋ awecyayahdharaṇipattaneki katahā*

:24/4/183:.
samayaniran pataṅya sapuluḥ kulĕmnira tathāpi tan ya kahiḍĕp,
tumahataha pwa saŋ kusumagandhawatyapusĕn iŋ sĕnĕŋ matilara,
kaharĕp ireki ṅūni tumute saduḥkhani sĕnĕṅnireŋ yamapada,
lalu winĕkas matuṅgwa paturūnireŋ wiwudhanātha tan kena wihaŋ*

:24/5/184:.
atha ri paratra pūṙṇnawijaya ndan ātmanira muṅsiṙ iŋ yamapada,
irika ta gadgadaŋ yamabalāṅatag ri sawatĕknya sāyudha ḍatĕŋ,
prasama sumuṅsuŋ aṙbbut amupuḥ waśāmraŋ anuduk ta yeŋ kuku makas,
dumulurakĕn mara iŋ yamani tan panampaṙ agĕlĕŋ riŋ ātma kaluṣa*

<Śāṙddūlawikrīḍita>:
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ : 19

:25/1/185:.
byātītan wiwudhādhipātmaniran aṅgöŋ glāna muṅgwiŋ kawaḥ,
saŋ kārīŋ suraloka rakwa caritan śokānaṅis duḥkhita,
sakwehniŋ wiwudhāṅganāniwi ri saŋ gandhaṙwwanāthālara,
towin sambatiraŋ sudewyanaṅis aṅlad prāṇa maṅde wĕlas*

:25/2/186:.
aḥ saŋ līna kiteŋ paturwan alalis dentā matiṅgal priyā,
prāyaṅkun kaka milwasiŋ saparanā yan muṅsireŋ rorawa,
maṅke pwātilarā kitānilibakĕn yāṅde kĕsĕlniŋ hati,
sis kāṅĕn kasihanta riŋ yamapadāmuktyaŋ mahāwigraha*

:25/3/187:.
wwantĕn teki manĕḥta rowaṅani maskwaṅhera riŋ rorawa,
Āpan göṅni wĕlasku denta kasihan ndin sambatĕnteŋ kawaḥ,
bhāgyan teki manĕḥta hĕlyanani maskwāṅgantyanaŋ pātaka,
paṅgil maṅlwaṅane hutaŋ riŋ apadhaṙmmākweḥ kabhuktīŋ kawaḥ*

:25/4/188:.
herĕn ṅwaŋ kaka rowaṅanta kasihan muktyaŋ mahāwigraha,
rowaṅrowaṅa maskwiŋ astrataru mon yan gantuṅĕn riŋ pĕtuŋ,
yadyan ṅwaŋ wunuhĕn kawalyana tĕkapniŋ kiṅkara hyaŋ yama,
tan wĕdyāku tuhun kita wruha jugan rantĕnta satyāsĕnĕŋ*

<Udgatawisama>:
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓  : 20
– ⏑ ⏑ | ⏑ ⏑ ⏑ | ⏑ – ⏑ | ⏑ ⏓ : 11
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏓ : 13

:26/1/189:.
iti maṅkana śrutini sambatira kusumagandhikānaṅis,
dagdha mānahīra lĕlĕḥ kālaran,
ri hatuṙṇnika prihati śoka kasyasiḥ*

:26/2/190:.
alisū gupe lĕsu śārīranira tĕkap i śaktiniŋ lara,
sök hatīnira wulat aṙddha pĕtĕŋ,
kalĕṅöṙ sumuṅkĕm i wijaṅni saŋ sĕnĕŋ*

:26/3/191:.
pāricārikāpsarawādhū tumuluŋ i sira maṙmma sāṙjjawa,
ḍū patūtuṙ ibu nahan pāwuṅū,
niyatāhurip muwaha teki saŋ pĕjaḥ*

:26/4/192:.
pāṅadeśan i ṅwaŋ i kātuhwan i samayanirāpsarādhipa,
tonĕn i marīnira kuṣṭāmala,
wiparīta mithya sira teki liŋ nira*

:26/5/193:.
ri tĕlasnyanugraha bhāṭāra daśabala ri saŋ surādhipa,
tan hana mari ya kasaṅśāyanĕn,
apan uttamāmrĕta sudhaṙmma liŋ nira*

:26/6/194:.
ndya ta wāsananta rari tan tumutura ri kakuṅta saŋ pĕjaḥ,
herĕn i samāyanirāhūripa,
ri halintaŋ iŋ samaya sādhya taŋ pati*

:26/7/195:.
na wuwusniŋ apsarawādhū mapitutuṙ agawe srĕp iŋ manaḥ,
mogha ta ya tĕkapirān kārĕṅö,
hana mātra paṅliliṙ i saŋ kakiṅkiṅan*

<kusumawilasita>:
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | – ⏑ ⏓ : 21

:27/1/196:.
ndan sira saŋ hana iŋ niraya rakwa carita ri saṅaŋ kulĕmnira,
ṅkān kahanan tutuṙ sira tatan sapira karasa tīkṣṇaniŋ kawaḥ,
ndug sapuluḥ kulĕmnira samādhi rinĕgĕpira cittaniṙmmala,
bhraṣṭa tikaŋ kawaḥ lawan apuynya mati mahĕli ratnapaṅkaja*

:27/2/197:.
mwaŋ taru khaḍga rāmyaparijāta tĕmahan ika saṙwwaśobhita,
wwaḥnyan anindyaratna maṇi kostubha makusuma hāra kañcana,
komala patrapādapanikāmrik awaṅi rudhiranya motkaṭa,
maryahapĕk masaṅhiṙ apĕṅuk saguṇanika balik maweḥ sukha*

:27/3/198:.
rākṣasa bahniwaktran umulat parawaśaniŋ aweci niṙhapuy,
sambut ikaŋ triśūla tĕhĕṙ aṅdhik anudiṅi kiwāndrĕŋ aṅgrĕgut,
syuḥ kahala triśūlanika mūṙ kadi hawunika kādrĕsan barat,
luṅha kameraṅĕn muwaḥ akon ri dulurika gumantyamigraha*

:27/4/199:.
tan dwa tĕka agalak śakuni khaḍga maṅabalaṅakĕn karaŋ wĕsi,
sādrisuta pramāṇanika dūli tĕmahan iki kabwaŋ iŋ tawaŋ,
maṅkana salwiṙ iŋ yamabalāṅhalahala paḍa mogha keraṅan,
hetunikaŋ watĕk yamanirākṣasa humatuṙ i saŋ hyaŋ antaka*

<kilayu anĕdĕŋ>:
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ : 22

:28/1/200:.
sĕmbahnikiŋ asurasamantabhrĕtya ri padāntākapati huniṅan,
saŋ pūṙṇnawijaya pukulun kinonakĕn i saŋ hyaŋ alawasa kĕlan,
hīṅanya mara śatasahasrawaṙṣa lawasanya yatika karĕṅö,
maṅke pwa ya tĕka sapuluḥ kulĕm niyata bhagna dadi surapada*

:28/2/201:.
saṙwwāyudhani bala bhaṭāra śīṙṇna tĕmahanya hana dadi hawū,
mwaŋ tīkṣṇaniŋ asura dhanañjayāsya dadi sīta mari katatakut,
taṙ pamyati sahanani wigrahanya sawatĕk yamabala kabalik,
nāhan haturiŋ asurabhrĕtya saṅśāya yamāntāka sira rumĕṅö*

:28/3/202:.
ṅkā hyaŋ yama lumaku mara iŋ aweci dinuluṙṇnikaŋ asurabala,
yaṙ ton pwa sira ri paripūṙṇnayowananiŋ ātma kadi manasija,
bhedaṅkarika nupamaŋ ātma pātaka hana iŋ yamapada kahala,
nāhan karaṇanira sumāntwa riŋ wacana sāṙjjawa rĕsĕp amanis*

:28/4/203:.
e saŋ lituhayu kadi kāmadewa mara riŋ yamani kari kita,
hetunta wĕnaŋ amariśīṙṇnakĕn yamani dadyamarapadasabhā,
Āpan kita hinatuṙ amuktya pāpa riŋ awecin alawasa kĕlan,
maṅke kita tĕka sapuluḥ kulĕm ndi tika deniŋ amahiwagakĕn*

:28/5/204:.
saŋ hyaŋ yamapati mucapa ṅhulun ri kita hetuniŋ anĕmu waraḥ,
saŋ hyaŋ daśabala sira tāṅanugrahani tan malawasa kaluṣā,
Īṅankwiki kĕlan iŋ aweci gomukha saṅaŋ wĕṅi tan adhikara,
ṅhiŋ taŋ yamabala marikĕdwamigraha ya donika paḍa kabalik*

:28/6/205:.
saŋ hyaŋ paramaguru munīndra ta pwa maṅanugrahani wara dahat,
atyanta kita laki sinanmateŋ kadi sira hyaŋ iŋ amara kabeḥ,
ndaḥ mantuka ta kita mare swanāthani bapaṅku waluyana muwaḥ,
wwantĕn dumulurakĕna kālarātri paṅaranya yatika tumuta*

<basantatilaka>:
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ : 14

:29/1/206:.
mantuk bhaṭāra yamarāja tatan wiwakṣan,
saŋ nātha pūṙṇnawijayātmanireki waktan,
mañjiŋ mara iŋ śawa muwaḥ sira tan wimāṙgga,
ṅkā tāṅliliṙ kadi mataṅyaturū tan imbā*

:29/2/207:.
kagyat siraŋ kusumagandhawatī sudewī,
maṙmme sĕnĕŋ siran umaṇḍĕm anambaḥ aswi,
wetniŋ manaḥ gĕmĕgĕmĕn kahawan sukhāmbĕk,
yaṙ ton pamaṙbbaṅun i saŋ wiwudhendra jīwan*

:29/3/208:.
saŋ nātha pūṙṇnawijayāwaraḥ iŋ sudewī,
rakryan huwus ṅwaŋ anawuṙ hutaŋ iŋ yamāṇḍa,
saŋsāra duḥkha kasihan kinĕleŋ aweci,
akweḥ pamigrahanikaŋ yamabhrĕtya ṅūni*

:29/4/209:.
ndaḥ prāptaniŋ samayarātri kakanta yogī,
meṅĕt ṅhulun ri pawĕkas paramāṙthabuddha,
bhagnaŋ kawaḥ mahĕli nākasabhādirāmya,
saŋ hyaŋ yamādhipa kapūhan ike tĕkapku*

:29/5/210:.
tan lyan pamitra juga dibya mahāwiśeṣa,
ndan mitra sādhu mara sādhananiŋ subhāgya,
sādhutwa yeki kaka kuñjarakaṙṇna bhāra,
tan len nimittaniŋ umuṅsi ri jöŋ jinendra*

:29/6/211:.
taŋ mitra sādhu kadi waṅwa gĕlĕŋnya riŋ twas,
ndātan wĕnaŋ ya purugĕn ri sĕḍĕŋnya mūṙkkha,
yan śānta buddhinika tulya harĕŋ paḍanya,
byaktānulaṙṇnulari solahulaḥnya nitya*

:29/7/212:.
aṅhiŋ katĕnku tumute ra kakaṅku tan len,
ṅkāneŋ sumeru himawān patapanya rāmya,
nityāmrihājapa matāku maṅiwwa yoga,
rapwan lanāsiha bhaṭāra tathāgatendra*

:29/8/213:.
ndaḥ tambayeñjiŋ umarĕk ṅwaŋ i jöŋ jinendra,
sakwehnikaŋ surabala pwa muwaḥ surastrī,
konĕn samāṅhiriṅa saṅgĕpaniŋ pamūja,
yapwan huwus marĕk ayajña marākwiŋ adri*

<jagaddhita>:
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:30/1/214:.
nāhan tojariraŋ surādhipa rasanya karaṇani pasuṅsut iŋ priyā,
Āpan deni lulutnya tan kĕna kinas hĕla-hĕla maniwīŋ pasaṅgaman,
wetniŋ kiṅkiŋ unĕŋnya ṅūni katilaṙ wahu-wahu sukha maṅhĕbaṅhĕbaŋ,
maṅke pwātapa rakwa sādhyanira nora palarĕn iŋ asewa sanmata*

:30/2/215:.
kubdha prāṙthananiŋ warāpsarawadhū sumawurakĕna yan ḍatĕŋ nira,
pūjāmaṅguŋ asaṅgame tilam agañjarana turida mādĕgeŋ lulut,
wwantĕn pwa iki gĕluḥ lukaṙ saha wirāgakusuma kaharan kupat lĕpas,
tan hopĕn karuhun sajinyan asalahsalaha tapiḥ i mehaniŋ gati*

:30/3/216:.
maṅke bhrāntani buddhiniŋ surawadhū salahasa ri hatinya tan padon,
Āpan rakwa hiḍĕpnya mantĕn alulut wiwudhapati ri rūmniŋ apsarī,
nāhan hetuni kūṅnirāwĕtu taṅis maṅajarakĕn i duḥkhaniŋ hati,
ṅkān pamwit sahananya mantuka ri pamrĕman ahawadi denikaŋ wĕṅi*

:30/4/217:.
dewī gandhawatī lĕwĕs prihati śoka siwuhĕn apa tan wriŋ enaka,
sotan taŋ winuwus patibrata rumĕṅwakĕn ujaṙ i sĕnĕṅnirātapa,
lĕŋ lĕŋ glāna wimūṙcchitāṅaṅĕnaṅĕn ry ulahanira yadin katiṅgala,
tan wriŋ dāya mĕhaḥ tumuṅkul anaṅis kapusĕṅĕn anĕsĕl purākrĕti*

:30/5/218:.
maṅkin rūpanirāwĕnĕs kadi maṅambwakĕn i rarasirāṅjraḥ iŋ kapāt,
mambĕtniŋ tĕṅaḥ aṅliḥ aṙjja sawaŋ olaḥ i kĕlab iŋ aśokapādapa,
kĕmbĕṅkĕmbĕŋ i luhnirānalaga riŋ pamatan asĕmu nīlapaṅkaja,
lwiṙ kumbaŋ maṅisĕp sĕkaṙ swaranirānaṅis aṅisĕkisĕk ndatan humuŋ*

:30/6/219:.
śrī widyādharanātha pūṙṇnawijayāṅarihariḥ ujaṙ iŋ priyambada,
dyaṅkwinduŋ saŋ aninditeŋ hayu kakanta papagĕn i manisnikuŋ mata,
haywāṅluḥ mulati ṅhulun rari hañaṙ tĕka ri kita kakanta suṅsuṅĕn,
göŋnyūnĕṅkwi rarasta hetuniŋ amaṙbbaṅun araḥ apa tan sinanmata*

:30/7/220:.
maskwinduŋ mapa maṙmmaniŋ wuyuḥ awoṙ taṅis amahala rūmta dewatī,
mepu ṅwaŋ ri wiwalta kadyacala duṙggama bhayaniŋ atīṙtha sanmatan,
jroniŋ pambĕkan aṅjuraŋ lĕṅit adoḥ kadi humañuta rāgani ṅhulun,
yāṅde twaskwaputĕk pĕtĕŋ sinaput iŋ turida kadi samūhaniŋ limut*

:30/8/221:.
pintĕn duḥkha manaḥta deni lawas i ṅhulun aṅurati sewake kita,
norātuṅgwi daganta riŋ pakasutan tumĕkakĕna sakāptiniŋ hati,
siṅgiḥ masku kakanta tan maras apan tuhu yadin ika doṣani ṅhulun,
yadyan ṅganya sadĕṇḍaniŋ tan atĕmĕn maṅĕmasana sadenya lampunĕn*

<mrĕdukomala>:
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ : 18

:31/1/222:.
nāhan liŋ wiwudhendra mĕṅgĕp aṅalap kasoṙ wulatira,
maṙmmāpet siwi haṙṣajāṅusapi luhniraŋ surawadhū,
romāwrā kawaweŋ mukhenajumajumnirān ginĕluṅan,
eñjuḥ rāmya ṅisapwakĕn tumaña don saŋ antĕn anaṅis*

:31/2/223:.
ndin tan munya marī manuk mahā minunyan aṙjja pinikat,
keñcut haṙṣa kaweni deni pamarĕknya tan wĕnaŋ adoḥ,
maṅkā teki hatuṙṇniraŋ kusumagandhawatyanuti kūŋ,
mājaṙ mandra pĕgatpĕgat swaranirāsrĕt aswi sĕsĕgĕn*

:31/3/224:.
e nāthaṅku nimittani ṅwaŋ anaṅis ri denta malalis,
sihteŋ kuñjarakaṙṇna mitra kita teka rakwa ta tumūt,
sis hānuŋ palarĕnku yan linĕbuṙ iŋ tapāmĕgati kūŋ,
aṅhiŋ kenakani ṅhulun tumuta tan sahānuta tapa*

:31/4/225:.
maskwinduŋ karaṇaṅkwaṅuṅsira kaśaktin amriha tapa,
eraŋ ṅwaŋ ri turuṅniŋ indradayitāṅabhakti ri kita,
hyaŋ śakrādinikaŋ catuṙbbhuwanapāla katwaṅa kabeḥ,
yapwan siddha wiśeṣanāyaka kitaŋ hulun juga siwin*

:31/5/226:.
mwaŋ yan masku wanĕḥ kiteŋ surapada hyun iŋ janapada,
ṅkā ṅwaŋ dadyana rājaputra lituhaywanindya guṇawan,
maskwādadyana rājaputri hayu tan hanāniriṅana,
ramyāniŋ winaraṅwaraŋ kadi hañaṙ wruhāna hirikā*

:31/6/227:.
akweḥ deniran aṅlipuṙllipurakĕn manaḥ saŋ awuyuŋ,
sotan taŋ kawisaṅgraheŋ kalĕṅĕnan biṣāmĕtu lulut,
yāṅde hĕntya ri buddhi saŋ kadi kalaṅwan iŋ masa kapat,
kekĕt rāganiran kaṅĕn tĕkap i saŋ surādhipa mati*

:31/7/228:.
sāmpun māri wuyuṅnirāṅajĕṅi kūŋ waśāmarĕpĕhi,
maṅgĕḥ prāyaŋ anūti riŋ kaka yathāsukhāṅrĕsĕpakĕn,
ṅrasniŋ saṅgamayogasandhi ginĕlaṙṇnirāpsarapati,
mūṙccha twasnira saŋ mawantaḥ i katĕmwan iŋ rasa lĕyĕp*

:31/8/229:.
akweḥ yan caritan sapolahira riŋ kulĕm tan ucapĕn,
kadyāmuṅpuŋ i raśminiŋ surawadhū sakāpti tinĕkan,
jambat lagyanapis mara iŋ saŋ amaliḥ karāsikanira,
līlāmukti laṅö hanan panaḍaḥ iŋ nataṙ saha kasiḥ*

<sragdhara>:
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ : 21

:32/1/230:.
ndaḥ luṅhāŋ kāla rātri krama tĕlas inatag saŋ watĕk dewasena,
śīghrādan salwiriŋ bhūṣaṇa parĕŋ umijil riŋ lĕbuḥ mwaŋ priyanya,
lāwan kanyāpsarī sāmpun araras amĕpĕk tyas tameŋ tiṅkaḥ aśrī,
pantĕs solaḥnya kadyāṅĕtĕri sahananiŋ kāpusan rāgapāśa*

:32/2/231:.
aṅhiŋ kantun saragnyāhyas asuwayamiliḥ riŋ gĕluŋ rājasiṅha,
moghā rapwan wĕḍaṙ deni kĕḍikĕḍik ikaŋ roma muṅgwiŋ śiraḥnya,
towin bwatniŋ paṅimbuḥ rwa tĕlu kinĕkĕsan riŋ gĕluŋ haśrayeŋ göŋ,
olĕk taŋ pahyasan kābaban aparĕpĕk iŋ daṙśśanāṅwab tutuknya*

:32/3/232:.
wwantĕn widyādharī rwaŋ siki mawisiwisik sotan iŋ sekacitta,
ndan rakwājaṙ larāmbĕk salahasa ri gatinyan tan ahyun sinomaḥ,
maṅke sepnyan tĕlas denika manaha siliḥ saŋ harĕp rūmnya ṅūni,
kañcit cunduk pwa denya ndan ikana mahidu lwiṙ kapeṅin tĕḍāmlā*

:32/4/233:.
ndaḥ śrī gandhaṙwwanātha krama huwus arasuk bhūṣaṇānekawaṙṇna,
abhrā dewāmbarā cāmaranira tinaman citra mās raktawaṙṇna,
līlānuntun ri dewīnira nĕhĕṙ umijil tan karālon lumampaḥ,
akweḥ widyādharī mwaŋ wiwudhabala paḍārabdha māṅantyasowe*

:32/5/234:.
maṅkat widyādharendrāhalĕp iniriŋ ikaŋ dewasenāprameya,
mwaŋ taŋ widyādharī rāmya maṅiriṅi sira kyaṙjja gandhaṙwwa saśrī,
Āpan sāmpun tiniṅkaḥ saŋ aṅiriŋ i harĕp riŋ wayaḥ len karaśmin,
tan pendaḥ lwiṙ watĕk manmatha mahasahas iŋ sāgarācaṅkramāsraŋ*

:32/6/235:.
eṅgal prāpteŋ wihāra prakaśita maṅaran bodhicittātiśuddha,
pinriḥ taŋ rāmyaniŋ nyāsa kahalĕpanikaŋ dewapūjāniwāṙyya,
sāmpun pañcopacārāparimita humaḍaŋ saṙwwayajñopakāra,
ṅkāmūjā rakwa san pūṙṇnawijaya dinuluṙ denikaŋ dewasaṅgha*

<mālinī>:
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ : 15

:33/1/236:.
irika ta hana manyup kāla Adwandwa śaṅkha,
gumuruḥ abaruŋ atryābheri lāwan mrĕdaṅga,
murawa paḍahi boñjiŋ len mahāsāra muṇḍa,
dwanika paḍati windā māṙddawāsraŋ swaranya*

:33/2/237:.
tuwin amuwuhi ramyāŋ apsara mwaŋ surastrī,
mijilakĕn i guṇanyānrĕtta lālitya riŋ de,
wijaḥ agamĕl anekaŋ wadwa ghūṙṇna dhwaninya,
pinakaśubhawiramyāṅdadyakĕn tuṣṭacitta*

:33/3/238:.
agĕlis asĕmu cumbwan kinnarābhaṇḍagarya,
kaliḥ ika paḍa kambo lāghawādhārabhaṇḍa,
kadi gilagila haṙṣānĕmwakĕn bhāwa hāsya,
calita tuhu matampil solahiŋ wruḥ taṙ olug*

:33/4/239:.
aparimita kiduṅniŋ dèwa lāwan surastrī,
sahananika manojña prastutī dewapūjā,
hana ta maṅabhiwādeŋ śloka soccāraṇārūm,
gurulaghunira patyātūt lawan kaṅsi wīṇa*

:33/5/240:.
ikaŋ i wuri lumĕṅhe hyus luse tan sasampur,
kadi minaha katonā madhya rosnyāṅgaluṅgaŋ,
pujipuji sawaweŋ rosniŋ wuluḥ danta śuddha,
syapa lĕwiha kadi ṅwaŋ ceṣṭaniŋ buddhyaḍaṅhan*

:33/6/241:.
saŋ atĕlasan anrĕttānindītānwam tūwuḥnya,
iniriŋ i wuri len taŋ cārakākweḥ ri wuntat,
piliḥ amĕnaŋ ataṇḍiŋ rūm sakeŋ kāmaloka,
hayunika tuwin aṅsal yan tĕka iŋ rūmnya dewī*

:33/7/242:.
atha sĕḍĕŋ asĕluṙ taŋ ghoṣaniŋ saṙwwapūjā,
atiśaya karĕṅö riŋ swaṙggaloka prakāśa,
paḍa sukha manaḥ aptyaṅrĕṅwakĕn saŋ watĕk hyaŋ,
gumuṇita riŋ ulaḥ mahyun tumontona rāmya*

:33/8/243:.
yama baruṇa kuwera mwaŋ bhaṭārendra mukhya,
paḍa tĕka sira lāwan saŋ watĕk dewatāṙṣi lwir,
inatagakĕn eṅgal prāpta riŋ bodhīcitta,
praṇata paḍa hanĕmbaḥ sādare jöŋ jinendra*

<Śāṙddūlawikrīḍita>:
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ : 19

:34/1/244:.
ṅkā saŋ hyaŋ yama mojaṙ atwaŋ i pada śrī śākyasiṅhādhipa,
saŋ hyaŋ ndyeki nimitta pūṙṇnawijayeṅgal pātakanyan,
hīlaŋ Āpan ṅūni ranak bhaṭāra rūmĕṅö sojaṙ wātĕk dewatā,
an rakwālawaseŋ kawaḥ rasika len riŋ lohabhūpātana*

:34/2/245:.
lāwan kāraṇa tattwa bhūtanika ṅūnīŋ rāt dumeḥ pātaka,
hetunyan patĕmaḥ surādhipa tuhun kleśanya tapwan hilaŋ,
nāhan takwanira hyaŋ antakapati ṅkā saŋ hyaŋ ojaṙ sira,
he sakweḥ para dewatā miḍĕṅĕre śabdaṅku yatnā kita*

:34/3/246:.
wwantĕn ṅūni ri maṙttyaloka kahananyaŋ wadwa nityenalĕm,
khyātīŋ rāt wara bhūmimaṇḍala ṅaranyāṙṇnĕb subhikṣāhalĕp,
ṅkā taŋ śreṣṭha haranya mūladhara sĕḥ riŋ drĕwya mas mwaŋ maṇi,
kāsiḥnyāhayu nāma saŋ sumaliṇī hatyanta bhaktīŋ sĕnĕŋ*

:34/4/247:.
wwaḥ duṙśīla wĕnaŋ malap sakaharĕp strī drĕwyāniŋ wwaŋ waneḥ,
bwat kopāṅawamāna hīna mrĕṣaśabda crolnya coreŋ laku,
hiṅsākaṙmma masampayiŋ wwaŋ atuha mwaŋ riŋ watĕk paṇḍita,
sakwehniŋ wwaḥ adaḥ kaniṣṭha ri hiḍĕpnya śreṣṭha mūṙkkhāwĕrö*

:34/5/248:.
yekā tāṅhanakĕn yaśāhalĕp i piṅgiṙṇniŋ hawan göŋ ayun,
ramyāpan hana dhaṙmmapātra saphalākweḥ twak sĕkul brĕm kilaŋ,
lāwan dāna suwaṙṇna ratna rajatā wastrāmbara mwaŋ paśu,
Āstām taŋ kahatuṙ tĕlas mara ri saŋ hyaŋ dhaṙmma siddhaŋ lĕpas*

:34/6/249:.
wwantĕn teki muwaḥ wwaŋ atpada ṅaranyotsāhadhaṙmma sthiti,
ndan kāsiḥnya ṅaran sudhaṙmmika śuci wruḥ bhaktyagurwiŋ sĕnĕŋ,
santoṣāhĕniŋ-iŋ manaḥ lakibi dhaṙmmeṣṭi tiśrĕddheŋ tamuy,
sāntuknyāgĕmĕt iŋ gaṅan lalab uliḥnyākāyikan sakrama*

:34/7/250:.
nāhan rakwa winehakĕn dinuluranyan citta tuṣṭāhĕniŋ,
aṅkĕn riŋ haliwat hawan ḍatĕŋ arāṙyyan ṅke grĕhanya alaṅö,
towin rāmya nataṙnya maṙsik agĕnĕt lumrāŋ sĕkaṙ tanduran,
ṅkāne heŋ payaśan muwaḥ tiki hana iŋ jro muṅgwi saṇḍiŋ bale*

:34/8/251:.
moghāsaṇḍiŋ i kīṙtti mūladhara taŋ weśmāparĕk riŋ hĕnū,
yekān hetuni duḥkha mūladhara ri syutsāhadhaṙmmāyaśa,
krodhan tuṇḍuŋ ikaŋ wwaŋ atpada tumūt riŋ buddhidhaṙmmeŋ jagat,
luṅhālĕs ri huwusnikāṅulihuliḥ kāliḥ priyā kasyasiḥ*

<basantatilaka>:
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ : 14

:35/1/252:.
honyeki mūlyaphala paṙwwata dibya rāmya,
ṅkānaŋ gawenya patapan masamīpa māṙgga,
dhīrabratāṙccana samādhi ginĕŋnya nitya,
lāwan sinambinika puṇya parāṙtha riŋ wwaŋ*

:35/2/253:.
jīwāntakanya paḍa māti lawan kasiḥnya,
niṙbāṇalakṣaṇanikāṅhanakĕn prabhāwa,
sādhyanya mokṣa lĕpaseŋ waraloka dhātu,
ṅhiŋ puṇya wāhya maṅikĕt karaṇanya maṅsul*

:35/3/254:.
ṅkā yan wineṅku ya madadyana saŋ hyaŋ indra,
kāsiḥnya dewyanika nāma śacībhaṭāri,
sāmpun pratiṣṭhita riŋ indrapadāmarendra,
utsāhadhaṙmma satirun tĕkap iŋ dadi wwaŋ*

:35/4/255:.
maṅkā si mūladhara māti lawan priyanya,
siṅgiḥ ya pūṙṇnawijayāmaḍa saŋ hyaŋ indra,
Āpan phalanya maṅiwö yaśa dāna puṇya,
kāsiḥnya ṅūni ya ta gandhawatīki maṅke*

:35/5/256:.
mogha pwa duṣkrĕtanikāṅgrĕk Amukti wighna,
nāhan ta hetunika kuṣṭan amukti pāpa,
nāntĕn pamitran ika nāma si kārĕṇagotra,
ndan śilpikanya magawe tapa teka ṅūnī*

:35/6/257:.
yekātha dadyatapa kuñjarakaṙṇna yakṣa,
prāpteŋ hulun ya rumĕṅö waradhaṙmma yukti,
enak ta denya rumĕgĕp sawaraḥku dhaṙmma,
mantuk ta yātapa muwaḥ wĕkasanya mokṣa*

:35/7/258:.
mwaŋ teki pūṙṇnawijayan samayopadeśa,
hetunya yan tan alawas kinĕleŋ aweci,
hīṅanya nāraka saṅaŋ wĕṅi tan dwa pūṙṇna,
nāhan phalanya rumĕṅö pawaraḥku dhaṙmma*

<toṭaka>:
⏑ ⏑ – | ⏑ ⏑ – | ⏑ ⏑ – | ⏑ ⏑ ⏓ : 12

:36/1/259:.
ya ta hetunikaŋ waradewa kabeḥ,
waradhaṙmma gĕgĕn sipi dibyanira,
rumuwat śmala pāpa sakeŋ yamani,
tuwi māṙgganiŋ uttamamokṣapada*

:36/2/260:.
yadi mānuṣawālaka yan wihikan,
tija bhāgya sulakṣaṇa jāti wiku,
gumĕgö ry upakāra bhaṭāra sadā,
pahawas yan amaṅgiha siddha lĕpas*

:36/3/261:.
iti maṅkana śabda bhaṭāra jina,
prasamaŋ hyaŋ anambaḥ atipraṇata,
tĕlas amwit umantuka tapwa sira,
maduluṙ suranātha surāṙṣi muliḥ*

wīralālita
<jagatpramudita>:
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓ : 16

:37/1/262:.
sāmpun i saŋ watĕk hyaŋ umuliḥ mara iŋ surapada,
ṅkā ta marĕk muwaḥ wiwudhanātha pūṙṇnawijaya,
bhaktyanamaskrĕtātāña wiśeṣāniŋ brātatapa,
mwaŋ phala yogyaniŋ sakaladānapuṇya ginawe*

:37/2/263:.
śabda bhaṭāra mājara sireŋ surāpsarapati,
soṙ phalaniŋ samastayaśapuṇya wāhya ginawe,
swaṙgga phalanya tan tumĕmu mokṣa śuddhabhawana,
tan kadi poliḥ iŋ brata tapānu bhāra ginĕgö*

:37/3/264:.
wwantĕn awāhyapuṇya makadon kamokṣan inusir,
dānamayādi śīlamaya bhāwanāmaya lĕwiḥ,
yeka tiga prakāranika puṇya yogya gawayĕn,
iṣṭinikāṙppaṇākĕna ri saŋ triratnaśaraṇa*

<Śāṙddūlawikrīḍita>:
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ : 19

:38/1/265:.
mwaŋ taŋ dāna catuṣprakāra kahatuṙ puṇyādhikāreŋ jagat,
kambaŋ pālawa len gaṅan kayu Uyaḥ toyānna sāsiŋ hana,
yogyan wehakĕneŋ wwaŋ ahyun atĕhĕṙ śabdāhniŋ ambĕk lĕbā,
yekin tāmiṣadāna pūṙwwa kawilaṅniŋ dāna pat kawruhi*

:38/2/266:.
yapwan rakṣaṇa kahyun iŋ wwaŋ awĕdīŋ māṙggeŋ umaḥ riŋ raṇa,
saŋke göṅni takutnya yan kawĕnaṅa iŋ duṣṭātirodreriya,
rakṣan yogyanikan prihĕn tĕmĕn anuŋ yatnāta riŋ lakṣaṇa,
yekātaḥ bhayadānapuṇya gawayĕn saŋ wīra dhīrottama*

:38/3/267:.
yapwan wwaŋ wuta deni puṅguŋ ika tan pendaḥ pĕtĕŋ riŋ wĕṅi,
tan wriŋ dāyanikin harĕp wruha ta yeŋ heyopadeyakrama,
yogyan pājarĕn iŋ hitāṙtha sĕlĕhaŋ dhaṙmmāditattwāgama,
ndaḥ yekin waradhaṙmmadāna winuwus de saŋ mahāpaṇḍita*

:38/4/268:.
metrīdāna nihan prayojananikaŋ yogāsiḥ iŋ rāt sadā,
salwiṙ niŋ bhawaniŋ swabhāwika gĕgĕn jñānālilaŋ niṙmmala,
jātī bhāswara bhūta hitya juga satwāwoṙ lawan dewatā,
muktaŋ kleśa kabeḥ lĕpas tumĕmu buddhiswaṙgga yāṅde sukha*

<jagatpramudita>:
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓ : 16

:40/1/269:.
maṅkana kupwa sandhiniŋ upāya puṇya rahayu,
ṅhiŋ pukulun tulustulusa saŋ hyaŋ ojara muwaḥ,
lwīraniŋ aṅgĕgö brata tapa ndyaŋ uttama tutĕn,
ambalan iŋ tĕka iŋ jinapadāṅusiṙ kalĕpasĕn*

:40/2/270:.
Om syanaku priḥ uṅsi taŋ anĕmwaŋ uttamapada,
Āpan anopamādhika wiśeṣa tan tuhu lĕpas,
milwa gawe ndatan pawiparītakaṙmma wiphala,
tan hana duḥkha wighna bhaya kewalā ya ta sukha*

:40/3/271:.
lwiṙ talagāŋ sudhaṙmma racaṇan tĕkapta matapa,
jñāna wiśuddha toyanika rakwa śīta hinĕniŋ,
adwayabhāwanāmulakan amrĕtasrāwa mijil,
brahmawihāraśīla makatampakanyan apagĕḥ*

:40/4/272:.
yāṅkĕna cakrawākanika tumrapaŋ bratahita,
byakta halĕpnya yan lagi japan ta tuñjuṅanikā,
mantra manohara swarani kumbaṅanya karĕṅö,
siddhapawitraniŋ lĕpas ikiŋ sudhaṙmmanalinī*

:40/5/273:.
kohutanaŋ swacitta juga simpĕn iŋ brata kabeḥ,
śuddhanikaŋ trikāya paramāṙtha siṅhitakĕna,
śāntika goraweŋ sakalasattwa limpadakĕna,
donya saliswaniŋ kuśalamāṙgganiŋ kalĕpasĕn*

:40/6/274:.
yeki ta śāsanaṅku pituhun tĕkapta lĕkasi,
yāwat anūt kitānaku ri sūtra ni ṅwaŋ apagĕḥ,
nora bhayanta tan hana musuḥ ta wanya ri kita,
tāwat ikaŋ kamokṣan inusiṙtta siddha kawĕnaŋ*

:40/7/275:.
haywa kitātmapīḍana yan abratā dadi tiwas,
tonĕn ikaŋ wwaŋ iŋ janapadātapeŋ giriwana,
glāna śarīra pāḍana lĕkasnikābratatapa,
swaṙgga pinetnya wīṙyyani dadinta tan hana waneḥ*

:40/8/276:.
yan katĕmuŋ prabhūttama ri madhyaloka ya jĕmaḥ,
wīṙyyawibhūti kewala makāśramanyan atapa,
duḥkhanikaŋ jagat kadi samudra tan dwa katĕmu,
lwānika tan pahīṅan adalĕm linaṅhuyan ikā*

:40/9/277:.
wyādhi pakombak iŋ jaladhi duḥkha wigraha karaŋ,
lwiṙ nya tarĕṅgasaṅgha tikanaŋ rajaḥ sumarasaḥ,
ndaḥ patiniŋ jagat drĕs i bañunya mogha humilī,
Ātma silĕm tĕka iŋ yamani yan pramāda riŋ ulaḥ*

:40/10/278:.
tattwanira hyaŋ īśwaran amigraha lwiṙ aburu,
śwānanirāñjarādrĕs atuhāṅgyakĕn kawĕnaṅa,
wyādhi si duḥkha roga paribhūtane balanira,
hrūnira tāmisanyamati sattwa janma sakala*

:40/11/279:.
kabhyudayan ṅaranya tapa tan pareŋ kalĕpasan,
towi bahu prakāranika bhedalakṣaṇa kabeḥ,
salwiṙ ikaŋ manaḥ kapasuk iŋ śubhāśubhakrĕti,
yeka kaniṣṭhaniŋ dudu gawe kabandhana muwaḥ*

:40/12/280:.
puṇya parāṙthadhaṙmma gumawe sukheŋ parajana,
yan nirapekṣa riŋ walĕsa teka sakramanikā,
dhīra suśīla śakti ya makambĕkāhniŋ apagĕḥ,
yeka ta madhyamāṙtha makamāṙggaṇa trinayana*

:40/13/281:.
nāhan ujaṙ bhaṭāra ṣaḍabhijña dhaṙmmakathana,
maṅkin atĕn riŋ uttamapadeki pūṙṇnawijaya,
hetunirāmrihātapa mara iŋ sumeru himawān,
mwaŋ sira gandhawatyaṅusiraŋ tapānuta sĕnĕŋ*

<girīśa>:
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ : 16

:41/1/282:.
ri huwusira manambaḥ riŋ śrī śākyamunisura,
mijil iniriŋ i sakwehniŋ wadwā wiwudha tumut,
sukha manahira līlāpan siddhaŋ krĕtasamaya,
abhinawanira tan len siddhāniŋ laris atapa*

:41/2/283:.
rinasanira lĕhĕŋ yan prāpteŋ paṙwwata tumuluy,
supadi sira tĕka a riŋ kendran maṅkata matapa,
tinaha kasuwayāṅheṙ kekĕt riŋ wiṣaya daṅū,
makin atĕguḥ i göṅniŋ trĕṣṇāmbandhāna pinĕgat*

:41/3/284:.
karaṇaniran arāṙyyan ramyāhĕmhĕman apupul,
hana patani mapañjaŋ ya toṅgwānira pinarĕk,
huwus ahalĕp atiṅkaḥ padmāsthāna kinĕnakĕn,
irika ta sira mojaṙ maṅde wlasnikaŋ aniwi*

:41/4/285:.
kṣamakĕna wuwus i ṅwaŋ de gandhaṙwwabala kabeḥ,
ṅhulun atiki wiśāteŋ adryamrihmriha matapā,
muliha ta kita maṅke riŋ swaṙggālaya waluyi,
apan iki gatini ṅwaḥ lwiṙ nāthānilihi bala*

:41/5/286:.
yadi hana suranātha dlāhāṅgantyani siniwi,
umuyahana samudra ṅwaŋ maṅke mucap i kita,
rusit iŋ aṅiriŋ ambĕk riŋ swāmin paṅinakana,
tuhutuhu drĕḍha bhaktyāśuśrūṣānuŋ Ulahakĕn*

:41/6/287:.
jhaṭiti parĕŋ anĕmbaḥ sakweḥ saŋ wiwudhabala,
ṅuni hayunira kanyā gandhaṙwwa praṇata marĕk,
kimuta lara saŋ antĕn sakweḥ saŋ mamalihi kuŋ,
hana tumaṅisi jöŋ śrī gandhaṙwwādhipa masayut*

<jagaddhita>:
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:42/1/288:.
tāṅeḥ yan huniṅan pataṅgĕḥ ikaŋ apsarabala kalawan warāpsarī,
śrī widyādharanātha trĕṣṇa pinĕgatnīra makakaraṇaŋ sthīrabrata,
nāhan hetuniran laris lumaku maṅkat atapa makapaṅharĕp priyā,
sāmpun rakwa sulakṣaṇa kramanirāmagĕhi tapa mahāyanabrata*

:42/2/289:.
mantuk riŋ suraloka taŋ surawarāpsarabala saha dewakāminī,
śokāśa prihatin ri deni taya pūṙṇnawijaya siniwīŋ surālaya,
Āpan mewĕḥ ameta nātha masiheŋ bala kadi sira saŋ huwus licin,
wruḥ riŋ maryada yukti nityaśa dumadyakĕna guṇani saŋ kaniṙgguṇan*

:42/3/290:.
tekwan tiṅkaḥ iŋ apsarī sahananiŋ sama kapihutaṅan karāsikan,
lĕŋ lĕŋ mukṣa manaḥnya yan maṅĕni polahira wiwudhanātha riŋ daṅū,
prāpteŋ weśma tinurwakĕn laranikenimurimuṙ apa tan kĕnenimur,
tontonĕn ri sagātra saŋ sĕnĕŋ aniṅgal iriya masaputsaput mukha*

:42/4/291:.
bhrāntāpan pratiwimbaniŋ manaḥ anaṅgraha riŋ apa kĕnāwaran ṅhulun,
yāwat rūpa katona wimba hana riŋ manaḥ anuti dumadyakĕn tutur,
tāwat maṅkana rakwa taŋ wacana kāśrawaṇa dadi mawimba riŋ manaḥ,
saŋ yogī lumĕbuṙ tutuṙ hiḍĕp apan ya pinakahĕlĕt iŋ kamokṣakan*

:42/5/292:.
akweḥ yan caritan warāpsarawadhū sahananika paḍāśa sūkṣĕka,
len tāṅlālana suṅkawāmĕṅamĕŋ iŋ taman analimuṙ onĕk iŋ lara,
wwantĕn rakwa guritniraŋ wiwudhanātha kawĕkas irikaŋ yaśāhalĕp,
yekānuŋ winacanya lāgi kahiḍĕp hananiran aṅucap lawan priyā*

:42/6/293:.
rakryan saŋ paśarīra waṙgganiŋ akūŋ sahita turida mitra riŋ lulut,
saŋ rowaṅkwa kadaŋ wulat liriŋ awoṙ smita saphala yan iŋ raras hati,
tuṅgal ṅwaŋ mikĕtaŋ wilāpa hana riŋ puḍak amisani rāganiŋ lulut,
donkwātĕmwa lawan kitāpagĕḥ inuṅsiṙ apatutan asānak iŋ ṭikā*

:42/7/294:.
riŋ janmāntara tan saheŋ kita yadin satĕmahani Ariṅku riŋ taman,
yadyan tuñjuṅa masku dadya talagaŋ hulun ahĕniŋ anindya paṅdyusan,
donya ṅwaŋ waraniŋ rarā yan adamū ṅhiŋ atĕwasa pawitra don ikā,
yan kālanta sināhaseṅalap amogha madalĕma kakanta rakṣakā*

:42/8/295:.
yan paṅdadya kitāsana ṅwaŋ ibu dadya jalada marĕk aṅhĕmū jawuḥ,
bhuktin sihkwatĕmaḥ riris yak agĕrĕḥ mapaga sĕmini kuṅta hat-hatĕn,
ndak ton haṙṣani maskwakĕmbaŋ anĕḍĕŋ wruha kita ri wilāśani ṅhulun,
ndan riŋ ṣatpada tan saheŋ marĕk i rūmta katuturana deṅkwañumbana*

:42/9/296:.
nāhan lambaŋ i saŋ wiśāta winacanya winaluwaluyan wināhyakĕn,
ambĕkniŋ wiwudhāṅganālara tĕñuḥ kadi kahilaṅan ātmajīwita,
maṅkin tan kawĕnaŋ kinas laranika lwiṙ apuyamaṅaniŋ mraŋ ujwala,
sambatnyāmlas-asiḥ titiṙ musapi luhnika malupa ri luṅsuriŋ tapiḥ*

:42/10/297:.
aḥ saŋ duṣṭa kiteŋ paturwan apa yan tan awĕdi ri warāstraniŋ smara,
ṅkā pamraṅniŋ alisniŋ adyaḥ aluṅid kĕlab i pamatan iŋ kinewala,
tan kewĕḥ ri panumbak iŋ susu jajanta kaka pujipuji sthiraŋ brata,
siŋ heman kararaṅku mūlya hinalap tatan awĕlas añidra ri ṅhulun*

:42/11/298:.
luṅhātiṅgal adoḥ kita ṅwaŋ anuṅgālakĕna paṅucapta māsihan,
enak ṅūni sinākṣyan iŋ madana bhāgya ri hati pĕjaheŋ pasaṅgaman,
wāhyāsatya tĕkapta mojaṙ anĕsĕp laṭi tĕwas atalĕḥ luhik dahat,
sotkwaṅhiŋ sira widhyaniŋ smara panumpala wĕnaṅa maluymara iŋ hulun*

:42/12/299:.
lwāmbĕk māsku mĕneŋ kulĕm mĕkasana ṅwaŋ asĕkuṅa sudhīra maṅhyaṅa,
pūjan riŋ śayanāsĕkaṙ paṅisiniŋ gĕluŋ asĕpana gandhaniŋ pupur,
lumrāŋ kĕmbaŋ urā sugandha burat amrik amĕḍara tapiḥnya lepana,
rūpākāra gĕgön tĕlas haturanaṅkwi kita caru tĕṅaḥ palaṙ tĕka*

:42/13/300:.
maṅkā sambat iŋ apsarī katanĕhan lara turida tiniṅgal iŋ sĕnĕŋ,
lwiṙ norāpsaranātha sambhawa siwin gatinika pada lĕŋ lĕŋ iŋ manaḥ,
taṙ wruḥ paṅdan ikaŋ widhī hana riŋ āśrama phalanika puṇya riŋ jagat,
byakta drĕwyāni saŋ mīwöŋ kūśaladhaṙmmaŋ Amarapada len wārāpsarī*

:42/14/301:.
nāhan hīṅanikiŋ kathe huwus i pūṙṇnawijaya gumawe tapabrata,
rīkāneŋ hyaŋ wara merūpaṙwwata lāwan kasihiran apāgĕḥ māhāyani,
sāmpun kuñjarakaṙṇna siddha lĕpas iŋ jinapada tumĕmuŋ kamokṣakan,
ṅkā rakweki muwaḥ lĕpas prawara pūṙṇnawijaya sira mokṣa sapriyā*

:42/15/302:.
ya ikī kuñjarakaṙṇna dhaṙmmakathana kṣamakĕna kĕta de saŋ aṅrĕṅö,
tan samwas katunan laṅö tĕkapira mpu ḍusun awĕtu mātrabhāṣita,
puṣpāñjalya ri jöŋ niran kawi samenaka pakĕnanirāstu sanmatan,
tĕkwan sihnira Antusān panikĕlan tanaḥ amuruki tiṅkaḥ iŋ maṅö*

:42/16/303:.
wyaṙthaŋ nāṭyan amenak iŋ śruti tuhun palalun iki paṅantyan-antyanan,
yadyan kālihanāpusĕn muwaḥ apaṅlwaŋ anĕmu kawi rowaŋ iŋ maṅö,
ndonyā tan kawurāpus i ṅhulun aṅuṅsya paramapadanāgawe hayu,
kāṅkĕn siddha manojñawaŋ manaḥ ilunya ri para kawi mitra suśrama*