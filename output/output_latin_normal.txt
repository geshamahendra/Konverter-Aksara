*Awighnam astu*

<jagaddhita>:1.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:1/1/1:.
tuṅgal mūla ni tattwa niŋ kalĕṅĕṅan sinamaya parūmaṙthaduṙllabha,
lumrā sedran anūkṣma riŋ daśadigantara tinuduḥ i lĕŋ-lĕŋ iŋ hiḍĕp,
lot pinrākrĕta riŋ karas rinacana astuti kakawin amūṙtti ŋ akṣara,
maṅgĕḥ sādhana saŋ kawīśwara n asādhya kala ipasan i sandhi nin maṅö*

:1/2/2:.
milu a abhyāsa mara ṅwaŋ amriḥ amutĕṙ tanaḥ ataki-taki pralāpita,
de niŋ jñāna kĕdö juga amalaṙ anĕmwakĕna rasa rahasya niŋ maṅö,
nāhan kāraṇa ni ṅhulun cumaṭakā manam-anama katha aṙjjunātmaja,
mon cĕṅgāna padenya don ika siluṅluṅa niŋ umuliha iŋ smarālayā*

:1/3/3:.
śrī bhūpāla jayākrĕta prabhu wiśeṣa tuhu-tuhu bhaṭāra keśawa,
khyātī n krṣrĕa sira iki ṅa uni muwaḥ aṅdadi pinakasurakṣa niŋ jagat,
wet niŋ duḥkha ri śīrnna niŋ bhuwana tan hana phala ni gawe prajāpati,
hyaŋ rudra amralayākĕn iŋ kapana yan tun aradina ya tan sira asiha*

:1/4/4:.
wyaktinya ŋ kalana arurĕk paḍa siliḥ ttwĕk arĕbut ulaḥ kaduṣkrĕtan,
nāhan maṙmma bhaṭāra wiṣṇu maṅadĕg ratu rumawas ikaŋ durātmaka,
maṅga iḥ kīṙtti nira an mapañji madahaṙṣa maluyakĕn ikaŋ jagatkrĕta,
yajñā mwaŋ yaśa dāna śa astra winiweka muwaḥ awuṅu saŋ hyaŋ*

Āgama
towi pwa an sama len wrĕhaspati paṅajyan ira nipuna śāstrapāraga,
sūkṣma atindriya dūradaṙśśi anupama iŋ guṇa parūmawidagdha nītimān,
nāhan kāraṇa niŋ jagat pranata bhakti ri haji musuḥ awri sak hilaŋ,
Āpan śakti narendra sagni dinuluṙ niŋ aṅini hana saŋ yatīśwara*

:1/5/5:.
nora pwa anukĕra ŋ manaḥ narapati n huwus aradin ikaŋ paraṅmukha,
līla aṅgöŋ kalaṅĕn sira amijahakĕn kawi sinawuŋ ira iŋ pralāpita,
ṅwaŋ sinwī kinĕḍö nira wruha mataṅya k aṅiket i katha aṙjjunātma,
ndaḥ śrī krĕṣṇa ta tu utĕn iŋ carita tulya haji gati nira adimaṅgala*

<śaṙddhulawikridita>:2.
– – – | ⏑ ⏑ – | ⏑ – ⏑ | ⏑ ⏑ – | – – ⏑| – – ⏑| ⏓ : 19

:2/1/6:.
ṅūni i kala yudhiṣṭhira alaḥ anita atoḥ rājya len kaprabhun,
kālap de nrĕpa koraweśwara tĕka iŋ wastra adi sāmpun hawis,
nahan karaṇa pañca-pāṇḍawa layat muṅgu iŋ halas duṙggama,
manti i dwādaśawaṙṣa nā samaya niŋ rāmyā muwaḥ riŋ purī*

:2/2/7:.
byātītan sira riŋ wanāśrama rĕṅön paŋ niŋ kathā warnnanĕn,
wwantĕn putra dhanañjaya pwa saphala anwam śakti śūra iŋ raṇa,
prajña anindya wara abhimanyu paṅaran khyāti i prajāmaṇḍala,
sākṣat manmatha māwak apti tuladĕn riŋ rūpa tan popama*

:2/3/8:.
ṅūni ndug hana riŋ bapa aparimita atyanta iki göŋ niŋ sukha,
waḥ bhoga anupama ŋ bhinukti sakatön kewalya tan kāwaran,
maṅke pwa n kari de dhanañjaya kumöl tan kram lana aṅāsyasiḥ,
solaḥ niŋ masalaḥ swadeśa sahaja aṅuṅsi i purā niŋ waneḥ*

:2/4/9:.
wwantĕn rājyasabha adwitīya lina iwiḥ riŋ rāmya saṙwwa ahalĕp,
pāwak saŋ hyaŋ Anantabhoga kari kaŋ bapramilet riŋ kuṭa,
ta ikwan taŋ gupura inukiṙ pamutĕṙ iŋ hyarg riŋ gunuŋ mandara,
puñcaknya aṙjja payuŋ putiḥ maṇik apui lwiṙ muntaba anunwana*

:2/5/10:.
sakweḥ niŋ waṅunan tĕka iŋ alun-alun mwaŋ riŋ waṅuntuṙ kabeḥ,
miṅgaṙ hīra hatĕpnya kumram aruhuṙ sākṣat pahöm niŋ gunuŋ,
Astām taŋ batu len paṅastryanan apūṙwwa akokiran kadbhuta,
Aṅde rĕs pucak iŋ gaduḥ garuḍa tatkāla amaṅan mānuṣa*

:2/6/11:.
ri jro pañcabale duruŋ paḍa susun rwā mwaŋ yaśa aṙjja ahalĕp,
kaywanya asĕkaṙ iŋ nataṙ saha sa iwönya abhra aṅĕliḥ kāṅinan,
kumbaŋnya aṅhrĕŋ arūm tinūt i paṅawat niŋ mrak riŋ antahpurī,
kadi āsyaŋ-syaṅa dèwa kinnara panawwaŋnya alalĕḥ suswara*

:2/7/12:.
riŋ tāman wĕkas iŋ lĕyĕp saracananya anindita amānuṣa,
groŋ siṅgroŋ aparuŋ mapañcuran aranu ātuban aṅde lĕṅĕŋ,
mālas puṣpa mapaṙwwata akĕnas ariŋ seriŋ laki stri āṅariŋ,
tistis ṅhiŋ surakanyaka asriŋ anilib prāpta iriya acaṅkrama*

:2/8/13:.
ṅkāna i dwārawatī ṅaranya tuhu sākṣāt swaṙggaloka anurun,
Āpan saŋ prabhu wastu wiṣṇu subhaga śrī krṣna liŋ niŋ sarāt,
tĕkwan rwaŋ siki reḥ nira an hana kaka aṅekaprabhāwa adbhuta,
khyatī n śrī baladewanāma majajaṙ kaŋ rājya kapwa ahalĕp*

:2/9/14:.
ṅkā ta uṅwan prawara abhimanyu n umusap jöŋ krĕṣṇa dewaprabhu,
maṙmma asiḥ ri sira an hatuṙ pahulunan sākṣāt anak tan waneḥ,
Āpan rena nira prakāśita subhadra ari pwa de bhūpati,
na aŋ sambandha tinūt nira an marĕk aṅuṅsiṙ solaḥ iŋ sewaka*

:2/10/15:.
nistanya iki wineḥ akuwwa hinaris niŋ rena len kadyahan,
Astām taŋ bala-kośa-wāhana yathāyogyā rumakṣa i sira,
solaḥ saŋ para rājaputra panitaḥ śrī krṣna tātan pahi,
ndātan lwa ambĕk ira an hatuṙ paṅalasan de niŋ marĕk nityaśa*

:2/11/16:.
byātītan rwawĕlas tahun tuwuḥ ira ṅkā ndaḥ sĕḍĕŋ yowana,
Ābhā niŋ smara mandĕl iŋ mata ya ta aṅdāni i manis niŋ wulat,
ndin tan dadya karasikan sĕmu ri rūm niŋ śabda māmbö tilam,
ñĕpñĕp niŋ manaḥ iŋ kapāna tiki yan tan wĕtwa gīta añĕñĕr*

:2/12/17:.
swāŋ aswriŋ makire tinaṅtaŋ awicāra i raśmi niŋ rāsika,
lobha anuṅgalakĕn manis kaliliran saŋka i narāṙyya ajuna,
nāhan hetu nira iki rakwa kilalan kūŋ de niŋ ogha aṅaraŋ,
daṇḍan riŋ lara haṙṣa talyana wirāga awĕtwa rūm niŋ jinĕm*

:2/13/18:.
Akweḥ de niŋ arūm paḍa aṅayam-ayam hyun duṣṭa ku uŋnya i sira,
maṅga a yan ḍatĕṅa amaliŋ-maliṅa riŋ tiṅhal mara iŋ pamrĕman,
hetunya an paṅasaḥ sipat waja siṅi i sāmpun wināhwan sĕpu,
paṅlūda i wĕlaṙ iŋ jaja aṙjja tĕwĕkĕn riŋ santĕn aṅras hati*

<jaganātha>:3.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:3/1/19:.
taṅeḥ yan ucapĕn rimaŋ niŋ aṅājap ri sira wijuḥ atuṅgalan lulut,
kasewakan ira i narendra harimūṙtti rĕsĕp aṅani nāla niŋ hati,
mataŋnya tan aṅel sira aṅaji kaśaktin inahalan i siṅhit iŋ manaḥ,
pisan wĕkas ikaŋ hineṙ nira i iuruŋ puput i wĕkas ika aṅanugraha*

:3/2/20:.
tuwin hana manaḥ narendra makamantwa ri sira winuni i dalĕm hati,
Ikaŋ kawĕdi lokikāgama ya kāraṇa nira tan atön amidhyani,
kunaŋ yadin atĕmwa tan pawaraha apuputa wĕlinĕn iŋ parākrama,
Ikā karika ŋ enaka i hiḍĕp ira an wruhi raras iŋ ulaḥ walat smara*

:3/3/21:.
kunaŋ hajĕŋ ira ŋ narendraduhitā luput iŋ aṅĕn-aṅĕn rinūpaka,
piliḥ wĕkas i buddhi saŋ hyaŋ agawe wwaŋ ahayu ta kunĕŋ hinĕntyakĕn,
paṅas-ṅas ira yan luput lĕkas ira asisinawu magawe tilottama,
Iki pwa kawaśā lĕmĕḥ ta sira riŋ wĕkasan iŋ apa len hanā muwaḥ*

:3/4/22:.
Arĕs leṅĕŋ i rāmya niŋ taman i rūm nira ri huwus ira ahyas aṅligā,
sĕkaṙnya maṅunĕŋ rurū prihatin epu awĕdi pamapasa mrik iŋ gĕluŋ,
katon arĕṅu ron iŋ imba niki nāgata ri halis ira ahyun amraṅa,
tĕka iŋ sarasija alume tĕṅi-tĕṅin kagalakana tumiṅhal iŋ mata*

:3/5/23:.
ndin aṅgarita sinwam iŋ kayu manis ri laṭi nira n iṅe sinewaka,
Umūra mara pakṣa niŋ bhramara nāgata ri larap i keṅis iŋ waja,
pucaŋ gaḍiŋ alök anoliha ri santĕn ira n inaku kaṅsya niŋ smara,
ri tan paphala niŋ sĕwö satata kaṅlihan aṅiriŋ i pamba it iŋ tĕṅaḥ*

:3/6/24:.
lawan lĕmĕs i luṅgaḥ iŋ gaḍuŋ adoḥ mila ita ri luṅayan suputrikā,
tumon i kucup iŋ wakuŋ kaputihan marĕk i jariji tan hana aṅĕne,
puḍak mrik asiwī tuwi anaha agigu harasakĕna i wĕtis nira,
Apan puriḥ i rum nira apaṅus arājasa puji n adikāra riŋ laṅö*

<jaggaddhita>:4.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ : 23

:4/1/25:.
Akweḥ yan caritan kawarnnaṇan i rūpa nira tuhu lĕwiḥ saka iŋ ratiḥ,
ndā dewī kṣiti sundarī subhaga nāma nira saphala katwaŋ in purī,
ndan rakwa iki rimaŋ-rimaŋ sira tĕka apti mahas-mahasa rāmya lālana,
luṅha anūt kalaṅĕn manaḥ nira tinuntuni patuduḥ i i luṅgaḥ iŋ gaḍuŋ*

:4/2/26:.
tĕkwan taŋ masa kāṙttika aṅarahakĕn la iṅĕŋ alului anamtam iŋ maṅö,
daṙppa asyaŋ-syaŋ alon gĕrĕḥnya tan ara in paṅawai i jaladanya kāṅinan,
matra aṅras larap iŋ kilat paṅujiwatnya n anamayaru maṅkata aṅḍusun,
Aṅgyākĕn sakulĕm patĕṙnya n amisik-misiki lĕyĕpa riŋ pacaṅkraman*

:4/3/27:.
lwiṙ agyā mara rāmya niŋ giriwana anraṅa ri hajĕŋ ira an para aṅlĕṅĕŋ,
sāmpun lambuŋ ika akila apamulu campaka linuludan iŋ drĕs iŋ jawuḥ,
mwaŋ romanya ghana ahirĕŋ pinataḥ aṙjja saha tali gĕluŋnya waṅkawa,
kuntul möṙ atata asusup-susup ika apĕnĕd aṅapa kasoṙ saka iŋ mĕnur*

:4/4/28:.
tĕkwan raśmi nikaŋ śikhi i mrak aṅariŋ jĕṅĕṙ aṅawat i gĕntĕṙ iŋ patĕr,
lālitya an patajug sa iwö mawida kĕmbaŋ asana mapupuṙ hima anipis,
paṅhrĕŋ niŋ bharamara aṅrubuŋ kusuma kambaŋ ika lĕṅĕŋ arumpukan wuṅu u,
tambiṙyya n pasale-sale wĕlas-arĕp wruḥ araras asawit-sawit gaḍuŋ*

:4/5/29:.
nāhan lwīṙ ni laṅö nikaŋ sakamatan winarahakĕn i gĕnta iṙ iŋ patĕr,
ya aṅde lĕŋ-lĕŋ i buddhi saŋ dyaḥ alaṅö lagi kajenĕkan aṅdĕlö tawaŋ,
ṅka an pojaṙ sira lālana an lali lumĕṅhai alihaṅan i bahu niŋ kaka,
yatna aṅrari anakĕn patĕṙ sĕmu nikaŋ rĕmĕŋ aṅiriŋ i rūm nira aṅucap*

:4/6/30:.
ndi ṅga anya aku n acaṅkrama kaka mahas-mahasa lĕṅĕŋ atapya-tapyana,
baddhā ni ṅwaŋ aśoka tañjuŋ inaṅit sinalisiṙ abahiṙyya pādapa,
bhasmaṅku hrĕbuk iŋ puḍak miṅiŋ asampĕta sĕmi sinalaṅsaŋ iŋ gaḍuŋ,
santosa anusupa iŋ pasiṙ wukiṙ asaṅwa ñĕñĕṙ i manis iŋ gaṅan kapat*

:4/7/31:.
tan makweha dahat mata iki ŋ anuŋ enaka niŋ aduluṙ aṅraraḥ ririḥ,
līla amupwa jamuṙ lawan lalab amañcaka tan arĕsĕhĕŋ tis iŋ rĕrĕb,
luṅluṅan saha laṙwwa-laṙwwan uliha akĕla-kĕlana ri tīra niŋ nadī,
bhukti mwaŋ nasi mātra sotan iki n aṅliwĕ-liwĕta ri wuṅbuŋ iŋ pĕtuŋ*

:4/8/32:.
nāhan liŋ nrĕpatiputrika aṅgyaŋ i manaḥ niŋ iña kaka wawaŋ girahyasĕn,
ḍū atyanta dahat wuwusta tuhan aṅlĕṅĕṅa mahasa riŋ wanāntara,
siṅgiḥ yadyapi söka ŋ antyasukha buktinĕn iŋ aṅĕpĕpa i dalĕm puri,
mogha awaṙṣiḥ alĕḥ ya tan sinĕlaṅan lalĕha niŋ awilāśa lālana*

:4/9/33:.
saŋsiptanya hara ibu yogya tiki kĕdwakĕna ri haji haywa saṅśaya,
tuwi ātaṅgwana rena rakryan iŋ apan wihaṅa sira katon giraŋ nira,
Āpan śrī parameśwarī satata laṅwan iki sira ŋ anāma rukmiṇī,
wāswās ta iki tuhan lĕṅĕŋ kaliliranta ṅaran ira saka i yayaḥ bibi*

<madraka>:5.
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏑ – ⏑ | ⏑ ⏑ ⏑ | ⏓ : 22

:5/1/34:.
maṅkana liŋnya tambai irikā ta rakwa ya mara i narendramahiṣī,
mājaraken paminta waraputrika mahas acaṅkrama amĕŋ-amĕṅa,
śrī parameśwarī kari sira awaraḥ ri haji tan wihaŋ narapati,
göṅa ni taṅgal iŋ wulan inanti piŋ rwawĕlasa iki yan lumarisa*

:5/2/35:.
māyu nika aŋ alapkĕna wineḥ dadaṙ sahana niŋ wata ik wwaŋ i dalĕm,
riŋ paricārika anapaha riŋ karaṇḍan iña len uwa ata ŋ anĕṅaḥ,
strī haji kapwa tan hana wineḥ mahiṙyya tinapis kabeḥ saŋ anahil,
saŋ tuna paṅhañaṙ-hañaṙ iniṇḍĕt iŋ pahutaṅan juga aṅumĕk-umĕk*

:5/3/36:.
nista nika an tan ewĕha niŋ aṙthasādhana pa inuḥ ri saŋ narapati,
ndā yayan epu tan wriŋ ulaḥ iŋ lana amaluyakĕn pasuŋ nira dadar,
ndān lĕwiha ŋ kinapryakĕn ira iŋ lulut wiwala niŋ mahiṙyya kataha,
yan hĕnĕṅa i calā niki paran kunaŋ kawĕdi tan kawehari sira*

:5/4/37:.
len wwaya ceṭika amalaku sambaŋ iŋ bibi kaka ari mitra ri yawā,
mwaŋ ri kakuŋnya motusan asuŋ kupaŋ muliha wastra mūlya saphala,
moliḥ ikiŋ waneḥ kunaŋ ikaŋ mĕne n muliha koliḥ iŋ judi sawuŋ,
ya ika ŋ aṅĕmbĕk-ĕmbĕk amĕgöŋ taṅisnya n apĕga awĕdi n kawĕḍaran*

:5/5/38:.
mwaŋ para taṇda kapwa tiniban dadaṙ sakatuduḥ kĕnoḥ aṅiriṅa,
len para rājaputra yaduwaṅśa sāmba gada saŋ kawidhyan atihaŋ,
ndaḥ prawara abhimanyu ṅūniweḥ ta rena nira yatna sāmpun akire,
saŋka ri keraṅan kadurus iŋ hutaŋ makajaga ŋ dadaṙ dadi wiraŋ*

:5/6/39:.
ndaḥ katĕkan ikaŋ samaya niŋ lumampaha mĕna iŋ kulĕm ḍawuḥ ĕnĕm,
kapwa sumaṅgraha ŋ gaja ratha aśwa ḍampa humaḍaŋ lalu wĕṅi lĕpas,
wwaŋ ri dalĕm saratri madamaṙ paḍa asipatana ahyasa aṅdani pataḥ,
Akrak ikaŋ waneḥ katujaḥ iŋ sadak mata niki n kasiṅgul asipat*

:5/7/40:.
tocapa rūpa rājaduhitā sira an huwus abhūṣaṇa ahyas asĕkar,
raṇḍi winarnna riŋ kanaka cūrnna siñjaŋ ira kumram aṙjja lumarap,
caṅlwi samaṙ lawan kukus ikaŋ salampuṙ ira sānda il iŋ hima sumār,
ndi n kĕḍapa ŋ rimaŋ lumihata i sira apan inuhanya mūkṣa hilaṅa*

:5/8/41:.
ndaḥ syapa wānya rakwa mulata i siran waśa panambhawānya tulaha,
tĕkwan ajöŋ nira an lagi rinakṣa pahyas ira towi tan saḥ apiṅit,
tonĕn ikaŋ wiraga milĕt iŋ gĕluŋ saha tajug matĕṅran asana,
lawan ikaŋ susup-susup atiṅkaḥ asraŋ aṅĕmit pataḥ rinacana*

:5/9/42:.
byakta harĕŋ bhaṭāra madana adine suwĕŋ ira ika mūlya ri rahi,
len winaṅun mamanṇḍaga ginatrākĕn pamuni gandha niŋ pipi miṅiŋ,
lāṭi ri lambai aṅḍani gĕsĕŋ mrik aṙjja pamĕdinya duṣṭa turida,
pamriḥ ikaŋ sipat ri mata tan kara amanisi mogha tan kawulatan*

:5/10/43:.
ratna mahöm ikā tuku-tukup nira aṅiṅĕt-iṅĕt sumöŋ ri taliṅa,
ndān asusun kaluŋ-kaluŋ ira anĕṅaḥ ri susu tan paweḥ aṅarasa,
sĕsran abheda reḥnya milĕt iŋ taṅan tan asarag lana amĕlas-arĕp,
simsim ala iḥ kapūhan i manis nira an amasa paṅgilisnya jariji*

:5/11/44:.
tan baribin kunaŋ sira ri sök ni hambuluṅan iŋ tatuṙ tali tapiḥ,
maṅkana taŋ gĕlaŋ nupura riŋ wĕtis kadi siliḥ jruma awara-waraḥ,
hīṅan i yatna niŋ hyas apiṅit rumakṣa ri raras nira an lihatana,
yadyapi kĕdwa rāgana ŋ akūŋ awas pĕjaha sākṣana an katuridan*

:5/12/45:.
ndaḥ tumiba ŋ ḍawuḥ nĕm irika an wijil haji lawan watĕk saŋ i dalĕm,
kapwa matuṅgalan śakaṭa ta pwa de nira kabeḥ tĕka iŋ kaka-kaka,
gaṙjjita saŋ huwus tinuduḥ uṅgwana ŋ turuŋ anumpak akrak anaṅis,
kari lana akĕdal-kĕdalan osaḥ onĕk awĕdi n lumaku aḍarata*

:5/13/46:.
tan huniṅan layat lari nira alalĕḥ lumihat iŋ pradeśa kahawan,
tapwan awās tahĕnya sawayaŋ kuwoŋnya lalita alalĕḥ maṅiduṅi,
riŋ wĕkasan la ipas karahinan ri himbaṅṣ i tĕgal ni jöŋ iŋ acala,
rāmya macaṅgigeṙ ayam alasnya sinraŋ i pamaṅsul iŋ kidaŋ alon*

:5/14/47:.
towi paḍa akĕmul hima mara ŋ tahĕn hatuṙ atis bĕsuṙ kajawuhan,
wyaṙtha wijil hyaŋ aṙkka lagi tan katon katawĕṅan ghana ataratayan,
len ika laṙwwa-laṙwwan amĕwĕḥ baṅun kukus iŋ ambara aṅibĕki rāt,
maṙmma ni tan katon i tuwuḥ iŋ jamuṙ tuwin asoŋ paṅĕmbĕŋ iŋ ĕbun*

:5/15/48:.
ṅka an tumurun saka iŋ śakaṭa saŋ macaṅkrama girahyasa in wija-wijaḥ,
Asraŋ amet jamuṙ saha ririḥ dudū tikaŋ amet lalab sakata iṅa in,
len taŋ amañcak iŋ haraṇan epu kemĕṅan i paṅjraḥ iŋ laru-laru,
nya ŋ turuŋ oliḥ endaḥ akĕdal-kĕdal juga hariñjaṅĕn salaḥ ile*

:5/16/49:.
maṅkana ratnarājaduhitŋ muwaḥ milu wijaḥ riŋ ambĕk alaṅö,
lampaḥ ira aṙddha kaṅlihan alon agĕgwan iña māṙ sapādapa lume,
muṅgaḥ amaṙgga ḍampa yan aṅel hana n tĕka hana n turun mahas-ahas,
gaṙjjita riŋ kaka aṅaturakĕn sĕkaṙ siŋ aṅĕne wineḥ nira sĕrĕḥ*

<turidagati>:6.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏓ : 22

:6/1/50:.
tucapa wara abhimanyu karĕhĕn sira saha pariwāra kadyahan,
Aṅurati ṅu uni lampaḥ ira hamham amuṅarana rāmya niŋ gĕgĕr,
swaŋ abasahan hañaṙ-hañaraŋ aṇa sinalisiṙ anekawarnnana,
naraḥ apa n eñjuḥ aṅdadak apet ulaḥ akĕmu-kĕmul gibaḥ wuluŋ*

:6/2/51:.
tuwi paḍa daṙśśanīya ŋ aṅiriŋ ruciragati tĕka iŋ apawwahan,
sama-sama len anaṇḍaṅi sabuk nira lawan ikaŋ aṅhawin karas,
salukat akokiran walĕsan apnĕd aracana rinākṣan iŋ rare,
sira lalita amasaŋ papikat epu rumaras i panambĕṙ iŋ jaraḥ*

:6/3/52:.
tĕka mara ratnarājaduhitā lumihat i sira ñöṙ ikaŋ hati,
ri gati nira iki sānak amisan tuhun atĕgĕg apan turuŋ waśa,
huwus apisan kunaŋ sira sapocapana manawa rāmya solaha,
pinasahakĕn pwa de niŋ atuha apuhara ta kadi len kameraṅĕn*

:6/4/53:.
tuwi kataman wiraŋ sira rikāna ri hana niŋ anagwa-nagwakĕn,
sumĕmaṅakĕn saraśmya nira riŋ lituhajĕŋ araras priyambada,
bari-bari nora len inucap iŋ kaka-kaka pinakesi riŋ purī,
Iki mara waspada an tuhu wuwusnya-ya tikaŋ amaṅun manaḥ dudū*

:6/5/54:.
Inimuṙ-imuṙ nira iŋ twas i salaḥ sĕmu niŋ aṅĕn-aṅĕn ndatan lipur,
winuṅu ni pasraŋ iŋ kaka-kaka aṅjawati sira dhanañjaya atmaja,
tuhan apa hetu niŋ layat aniṅgalakĕn atilaṙ i ṅwaŋ atpada,
tĕḍanĕn ikuŋ karas patĕmu haṙṣa nii usun i laṅönta suswana*

:6/6/55:.
nahan iki liŋnya tan wawarĕṅĕḥ sira lali pija iṙ aṅhiḍĕp laṅö,
tuwi tan adoḥ dahat pwa sapamaṇḍĕm irika n inuhuḥ saka iŋ hĕnū,
kahaliwatan mata iki wĕkasan karakĕtan i gawe nira apikat,
nrĕpaduhita pwa lagi kamatolihĕn adalihan asyaŋ iŋ kaka*

:6/7/56:.
lalu wĕkasan ḍatĕŋ ta naranātha sahana yaduwaṅśa tan kasaḥ,
Irika dhanañjayatmaja marĕk humaturakĕn uliḥ nira apikat,
Aṅinaki buddhi solaḥ ira sewaka tumului amaṅku pawwahan,
lumawan i goṣṭhi saŋ prabhu tuwin hirĕŋ amacĕ-macĕḥ ginuywakĕn*

<sragdharā>:7.
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ : 21

:7/1/57:.
luṅhā lampaḥ narendra ahyun aṅusira pasiṙ lālana atūt wana adri,
tan warnnan reḥ nira araṙyyan amaṅan aṅinum nda aṅrĕrĕb yan kawĕṅyan,
tĕkwan de niŋ lumampaḥ tinĕbu-tĕbu nira iŋ priṅga sĕṅkan kininkin,
saṙwweccha asiŋ katön iŋ hati juga tinĕkan sānukhana i suputrī*

:7/2/58:.
ndan dewī rakwa lĕŋ-lĕŋ sira wahu kataman rāga sūkṣma aṅras i twas,
tontonĕn ri abhimanyu n kawulatan amaṅun riṅraŋ eraŋ wiraṅrwaŋ,
ndaḥ maṅkā pāṙthaputra aṙddha salaḥ aṅĕn-aṅĕn mogha kāṅĕn saŋ adyaḥ,
ṅka an tan ri amban lumampaḥ pati lumaku sira an mūṙcchita asriŋ kasaṇḍuŋ*

:7/3/59:.
tambiŋ niŋ lwaḥ-lwaḥ ahniŋ hawan ira sahaja amuṅwakĕn kuŋ riŋ adyaḥ,
kriñciŋ niŋ wwe saka iŋ groŋ sapatakis i kale niŋ mara añidra ratri,
Asriŋ mulyaṙ larap niŋ kakul aniru liriŋ niŋ wikampa iŋ ataṅhya,
kumlab ṙyyaknya n sasiñjaŋ ri kĕtĕṙ i laku niŋ tan bisa aṅöl raras twas*

:7/4/60:.
piṅgiṙnya apnĕd lana ahyas kari n apara-paras kaṙkkaṭa asraŋ masukṣuk,
sākṣāt santĕn watunya apipit alumu-lumut swa aŋ akĕmbaŋ susuḥnya,
lagi ādīkṣa suhun bras tuwin apata-pataḥ taŋ hĕnī maṅkin aṅrĕs,
nda an adrĕs polaḥ iŋ wwe wruḥ awĕrĕ-wĕrĕḥ an tan panuṅgal hilīnya*

:7/5/61:.
Eñjiŋ rāmya ŋ wukiṙ kaywan apupul asĕkaṙ lwiṙ sukha awahya-wahyan,
lagi aṅgīta aŋ ĕpiŋ len ta ipakan aṅiriŋ iŋ kuṅkaŋ iŋ groŋ abaṇḍuŋ,
mwaŋ pasraŋ niŋ taluktak maṅulutak atarik suwara anraŋ saluṇḍiŋ,
Endaḥ de niŋ mayūra aṅawat i pasurak iŋ tūban ahyā gumĕntĕr*

:7/6/62:.
kumbaŋ daṙppa awĕṝö de ni rĕsĕp i madhu niŋ puṣpa sālas bhinukti,
mrĕm lolya aṅaṅguḥ-aṅguḥ pĕtuŋ ika dumudul tan swaŋ aṅhrūk manuknya,
megha atwab lot mutaḥ waṙṣa gĕgĕṙ atilaṙ iŋ saṅhub awrā ri jöŋnya,
paṅriṅgaŋ-riṅguŋ iŋ raṅgwan amarĕki gagā jaṅga mĕmbaŋ tinuntun*

<jagaddhita>:8.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:8/1/63:.
saŋsiptan laku saŋ mara iŋ paṣisi tan huniṅan iki lawas nira iŋ hĕnu,
Eñjiŋ koṅaŋ ikaŋ pasiṙ tĕkap ira an lari wahu tumurun saka iŋ gĕgĕr,
ceṭī kapwa rimaŋ girahyasĕn aniṅhali pakusikan iŋ ṙyyak ombakan,
kadi ānuṅsuṅa gaṙjjita i tĕka saŋ aṅlĕṅĕŋ aṅiriŋ i nāthaputrikā*

:8/2/64:.
ṅkāna iŋ lod hana nūṣa maṙwwata katon wahu winĕḍaṙ i teja niŋ rawi,
Empĕn tapwan agöŋ dahat kadi dine niŋ Atanu sakatonan iŋ tulis,
lwiṙ prāsāda maṅuṅgul endaḥ apucak ranu mulutak aṅagra jambaṅan,
sora isuk niyata an iki n parana niŋ hyaŋ aduluṙ arahup macmana*

:8/3/65:.
tūsanya apara ipat maṅeṙttali tumĕmpuḥ iŋ udadhi sinuṅsuŋ iŋ harus,
wwenya arok apagut kawantus i paruŋnya sumirat amaṅun kuwuŋ-kuwuŋ,
lot saṙyya amĕtu haṅsa-haṅsa sumawuṙ lumarap aputiḥ aṅhulap-hulap,
len taŋ mĕltuk iŋ antarāla tan awās aṅĕḍap-ĕḍap aṅuntul aṅlayaŋ*

:8/4/66:.
honya ikiŋ kapaṝö muwaḥ karaŋ awarnna siluman arĕcĕp kadi inukir,
Astām taŋ kadi caṇḍya-caṇḍyan ajajaṙ hana kadurus ajagjag iŋ bañu,
len lwIṙ asraŋ ago huraŋ harūma tan wawarĕṅĕḥ iŋ alun pasaŋ surud,
Asriŋ moliḥ agöŋ tika kahiḍa ipanya n inuhuḥ i surak niŋ ampuhan*

:8/5/67:.
tan tuṅgal taŋ aweḥ lĕṅöŋ niŋ umulat nya ŋ amayaŋ amibit hana amukĕt,
līlā tan hana rĕṣṇya riŋ wwai i ḍĕmit ni parahu niki lūd paḍa agaliŋ,
mosyan himpĕṙ abuṙwwa-buṙwwaṙ anĕṅaḥ sakayapu kalilī n huwus lĕbuḥ,
lwiṙ mukṣa iŋ tĕpi niŋ laṅit kahiḍĕpanya hilaŋ anusup iŋ ghana ahira iŋ*

:8/6/68:.
Endaḥnya an hiḍĕpĕn laṅit rĕbaḥ ikaŋ jaladhi ḍawuḥ anuṅsaŋ iŋ lĕmaḥ,
meghanya ŋ paranūsa honya manukanya layaṙ iŋ amayaŋ maṅambara,
sĕmbuṙ niŋ gajamīna ta iki jawuhanya mĕlĕtuk i ruhuṙ mawaṅkawa,
ṙyyak muntaṙ lumarap winarnna kilatanya n apatĕra gĕrĕḥ niŋ ampuhan*

tiḍak ḍiketahui
<>:9.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ : 18

:9/1/69:.
taṅeḥ yan ucapĕn lĕyĕp lĕṅĕŋ i rāmya niŋ sakamatan,
ḍata iŋ ta saŋ acaṅkrama asĕmu giraŋ watĕk binihaji,
makādi parameśwarī dumunuŋ iŋ bale maparĕpat,
pasaṅgraha lĕyĕp laṅönya n aṅuṅaŋ wwṅi iŋ tasik arĕs*

:9/2/70:.
karaṇḍan iña len uwā wruḥ irikaŋ sayogya paṅanĕn,
Uliḥ niŋ apikat mamañcak amibit kabeḥ rinata iṅan,
Aneka mara pawwat iŋ juru samā tĕka sapasisi,
sĕsök pĕnuḥ ikaŋ bhinukti tuna raśmi ta iki wĕkasan*

:9/3/71:.
narendraduhita amisaḥ sira hana iŋ mahantĕn alaṅö,
Aniṅgilis i duṅhus iŋ karaŋ anuṅku-nuṅkuli pesk,
jĕṅöṙ sira pinaṅku niŋ kaka lali n maṅö kadi rakĕt,
huwā juga manaḥ nirā mulati sagara atĕpi laṅit*

:9/4/72:.
Aneka mara ceṭika nira widagdha riŋ kalĕṅĕṅan,
lumālana manaḥ nira an lumawani i sira aṅucap-ucap,
dudū ŋ wijaḥ amukti saṙwwa kusuma mrik aṅjraḥ asinaŋ,
lawan tikaŋ amet karaŋ-karaṅan iŋ pasiṙ sakaharĕp*

:9/5/73:.
nihan taŋ arurĕk siliḥ galaḥ arok jĕmuṙ kawigaran,
tĕwĕknya kusuma ajurit-juritan iŋ ha inī siliḥ usī,
larut ŋ asana śīrnna hĕnti tinutuḥ raṅinya n arukĕt,
wuluḥ gaḍiŋ ikaŋ wataŋ rinawisanya pādapa lume*

:9/6/74:.
siliḥ tĕbaḥ amaṇḍĕm iŋ sumanasa aṅduk iŋ puḍak arūm,
sinambi niki n adyus asraŋ amapag ṙyyak aṅgyat aṅasut,
hanātilaṙ i ken ika aṅumak-amik yaya aṅumĕk-umĕk,
tan eraŋ i cacadnya rambiḍan ikaŋ wilut pwa kutilĕn*

<basantatilaka>:10.
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ : 14

:10/1/75:.
byātītā reḥnya huniṅan gati saŋ narendra,
lālītya lālana ri soṙ niŋ aśoka mĕmbaŋ,
pradyumna samba gada taṇḍa kabeḥ asewa,
tan saḥ dhanañjayasuta amawa pawwahan mās*

:10/2/76:.
sweccha an pamukti sakatön rasa pāna matsya,
twak riŋ gĕḍaḥ sumaji len taḍak adwitīya,
Asriŋ tikā cinarik iŋ bala mantri mukhya,
mowaḥ mĕne tĕka mĕne siŋ apūṙwwa-pūṙwwa*

:10/3/77:.
gīta amrĕdaṅga karĕṅö lalita aṅrĕsi twas,
mwaŋ goṣṭhi lālana sareḥ niŋ aguwyan-guywan,
kintu īŋ abhaṇḍagiṇa ya ika hana iŋ kadohan,
tontonĕn iŋ sapasisi n tĕka sök arūmpak*

:10/4/78:.
nā reḥ nareśwara tuhun prawara abhimanyu,
Amwit sira an sumĕlaṅa amĕŋ-amĕŋ mara iŋ doḥ,
wwantĕn giha alĕŋ lĕŋ anuṅkuli sāgara ajro,
lwiṙ pañcuran wwai umijil ri duṅus-duṅusnya*

:10/5/79:.
ṅkāna i ruhuṙnya paraṅanya ñamut maṅuṅgul,
wwenya an paṅeṙttali tumampuḥ i tūban iŋ groŋ,
sök saṙwwapuṣpa ri hiriŋnya mĕnuṙ śikantĕn,
paṇḍan wwaŋ aṅliḥ alaṅö n lumiga i puḍaknya*

:10/6/80:.
maṙmma asĕgĕḥ lwiṙ i laṅönya ri saŋ suputra,
suṅsuŋ-guyunya winĕḍaṙ ni giraŋ-giraŋnya,
nā padapa aṅawai akon jĕnĕka iŋ śila apnĕd,
syuŋnya aṅaka mpu wuwus iŋ trĕgukū paḍa aṅa aliŋ*

:10/7/81:.
ṅka an lālana apuḍa-puḍai wara pāṙthaputra,
punta praśanta dumuluṙ sira len jurudyaḥ,
rāgī n panon ṙyyak anikĕl sapataḥ niŋ adyaḥ,
wöṙ niŋ gurundaya la iya ip sahalis gumiñcaŋ*

:10/8/82:.
ṅka an māṙ tĕñuḥ twas ira rañea rimaŋ prapañca,
Edan tĕka aṅa in-aṅĕn ri hajĕŋ sudewī,
Elik sira i hati nira an kataman smara aṅras,
kuŋ duṣṭa keṅa iṙ i kadaŋnya mĕne n adoha*

:10/9/83:.
kepwan sira aṅimuṙ-imuṙ kĕtĕṙ iŋ raras twas,
koŋ lālana an panalukat saha gīta rāmya,
Akweḥ ulaḥ nira hana an paṅikĕt sĕkaṙ mrik,
len ciṇḍaga anak-anakan tinulis ṭika apnĕd*

<kusumawilasita>:11.
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | – ⏑ ⏓ : 21

:11/1/84:.
kala nira alaṅö maṅĕn-aṅĕn ri hajĕŋ ira narendraputrikā,
mogha ḍatĕŋ saŋ adyaḥ i harĕp nira kadi paśarīra niŋ ratiḥ,
ṅka an paḍa kagyat epu kamatĕṅgĕṅĕn apa tan i rāt hiḍĕp nira,
tan wruḥ iŋ enaka aṅujara len ulaha kawĕgĕgĕn kameraṅa in*

:11/2/85:.
nda an iki rakwa rājaduhita muwaḥ akusikan epu riŋ gati,
mogha salaḥ smara awai-awayĕn lumihat iri dhanañjayātmaja,
maṙmma nira amaha aṅlipu-lipuṙ kĕtĕṙ i hati nira an salaḥ sĕmu,
bhrānta rimaŋ-rimaŋ saparan iŋ suku lumaku juga an tinūtakĕn*

:11/3/86:.
nda an kahaḍaŋ larut sahana niŋ kaka-kaka wijaḥ adyus iŋ tasik,
ṅhiŋ kari kāsi-kāsiḥ ira tan saḥ i sira maṅaran sudaṙppaṇā,
lālana kāṙwwa wuṅkuk arĕja aŋ aṅiriŋ amawa pawwahan tatur,
prāpta nira ikihĕn kadi dine kawawa ri kahanan saŋ aṅla iṅöŋ*

:11/4/87:.
ndaḥ tĕka māṙ gupe sira kasökan iraŋ arasa matya ŋ enaka,
niṙwwa harĕp nira iki tumului maluya kakĕtĕran tikaŋ suku,
Antuk iŋ ambĕk amriḥ atĕkĕn kaka lari nira tan wawaŋ lĕpas,
tapwan adoḥ dahat pwa sira n aṅlĕlĕḥ akiḍupuḥ iŋ śilātala*

:11/5/88:.
bhrānta sira aṅrase salaḥ ile ni manaḥ ira luput linakṣaṇan,
de ni hiwag nira asuwai atön lumihata ri dhanañjayātmaja,
ndaḥ katĕkan pwa mogha ta dinagdha niŋ iraŋ anĕñuḥ twas aṅlare,
nda apa kunaŋ kalīṅan iki liŋ nira n aṅaṅĕn-aṅĕn meṅĕn-mĕṅĕn*

:11/6/89:.
maṅkana pāṙthapura siluman hiḍĕp ira ri ḍatĕŋ suputrikā,
lwīṙ uliḥ iŋ samādhi marika aṅgĕḥ ira saphala yogya maṙmmanĕn,
nda an wiphala apa tan wĕnaŋ anantwa ṅūni-ṅūni n amaṅkwa haṙṣa,
wastu mara iki sānak amisan sira tuhun awiraŋ turuŋ waśa*

:11/7/90:.
prāpta sudaṙppaṇā ri sira saḥ ri lari nira narendraputrikā,
Ambĕk ika anahā ri sira kāṙwwa n aṅalihana rāgasañcaya,
hyunya ri waspadā nira mĕne n paḍa mamĕḍara rañca niŋ hati,
na apti niki n mara aṅdudula riŋ smita sĕmu-sĕmunĕnya riŋ wuwus*

:11/8/91:.
liŋnya lĕwĕs tuhan lalĕḥ i māsku n amĕŋ-amĕŋ aṅikis aṅḍusun,
lĕŋ-lĕŋ anūtakĕn manaḥ apĕt kalĕṅĕṅan amagantakĕn laṅö,
maṙmma nira ari rakryan aṅĕnĕs tumuturakĕn i māsku n aṅlĕṅa iŋ,
ri hyun ira atĕrĕn mahas-ahas lĕpasa lĕyĕp amukṣa-mukṣana*

:11/9/92:.
nda an tĕka keraṅan tiki sira iki mapa tuhan anehakĕn manaḥ,
duṙyyaśa sānak iŋ kapana māsku wĕnaṅa palarĕn paṅöbana,
sis pĕjaha pwa saŋ prabhu mapĕki sirirakĕna niŋ samīraṇa,
toḥ syapa ta aṅliṅa i sira katon kasihana nira tan wriŋ uṅsirĕn*

:11/10/93:.
nista nipun lĕpas tiśaya rakryan i sira-sira kĕdwa tan saha,
cihna kahundaṅa iku tanayanta bapa rasiki caṅcu-ciṇḍaga,
moliha puṣpa campaka wirāga rĕsĕpakĕna kuŋ nira i bibi,
matūt ikā sira an anaka kāṙwwana puriḥ iŋ ulaḥ katuṅgalan*

:11/11/94:.
maṅkana liŋnya pāṙthaputra sasmita sumahuṙ awoṙ ṅrĕs iŋ hati,
ḍū kaka riŋ kapāna kari tan giraṅa nini yadi n kasanmata,
yadyapi tuhwa śuddhya yayi hinrĕtan iki ri piṅit nareśwara,
duṙyyaśa ta aku sānak amisan kunaŋ awiraŋ apan sinehakĕn*

:11/12/95:.
maṅkana liŋ nira amĕlas-arĕp rumĕsĕp i hati niŋ sudaṙppaṇā,
ndāḥ irikā jurudyaḥ aṅucap muwaḥ ibu huniṅan tikiŋ gati,
ndin tan agĕṅa haṙṣa niŋ asewaka wĕlasana niŋ sinewaka,
Āpan awās manaḥ nira tuhan marĕk amalaṙ i śuddhya putrikā*

:11/13/96:.
ndaḥ ya tikā nimitta nira māṙ kapĕnĕtan i ḍatĕŋ nrĕpātmajā,
wāni nira aṅĕnĕs mapa nimitta nira lumaku tan parākṣaka,
śūnya nikiŋ paran manawa duṙjjana maṅalas-alas kanāgata,
pucchawali syapa iki duwahagya mataŋ ira tumulya mantuka*

:11/14/97:.
na ata sahuṙ jurudyaḥ amuhun lumarisa gati niŋ sudaṙppaṇā,
campaka len wirāga winawa apuḍak anak-anakan pĕnuḥ ṭika,
prāpta nikī narendraduhita marĕk añulu-ñuluḥ priyambada,
soliḥ-uliḥnya kasraḥ i kisapwan ira wiphala tan sinambrama*

:11/15/98:.
liŋnya tuhan paran karaṇa niŋ humĕnĕŋ i tĕka cañcu-ciṇḍaga,
wet ni lulut nira abibi nimitta nira kasaḥ i paṅkwan iŋ yayaḥ,
tan huniṅā pwa māsku mapa len karika sira saka i kita iŋ smara,
suṅsuṅĕn iŋ smita arĕkana kenaka nira pĕkulĕnta ĕnbanĕn*

:11/16/99:.
nā wacananya maṅkin akĕta iṙ hrĕdaya saŋ anahĕn smarānala,
lāgi salaḥ sahuṙ mucap i ṅel nira lumaku ri doḥ nikaŋ paran,
mĕṅgĕp apelawa api rĕṅu sinrahan anak-anakan lawan sĕkar,
ndan la iwu göŋ i gaṙjjita nira i hati baṅun inanugrahan hurip*

:11/17/100:.
riŋ wĕkasan tĕka aŋ midĕṙ amet ri sira mamawa ḍampa kañcana,
ṅka an alaris muliḥ ḍatĕŋ i rena nira tuhun alĕk manaḥ nira,
tan huniṅa i watĕk binihaji n panayub anapuk aṙjja sasmita,
tan paṅinaŋ sira an lali sumuṅkĕm iŋ iña sahaja aṅdaliḥ pucaŋ*

:11/18/101:.
maṅkana ta abhimanyu kabharan muwaḥ akĕtĕṙ i nāla niŋ hati,
Amriḥ asāra-sāra marikā sira n umuliḥ i jöŋ nareśwara,
prāpta nira iki yatna marĕk aṅharĕpaka ina lariḥ mapet siwi,
koŋ agamĕl mrĕdaṅga hana n aṅras aṅawat aṅiduŋ pakon haji*

<jagaddhita>:12.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:12/1/102:.
Apnĕd solaḥ irābhimanyu n akire rĕsĕpa ni sukha saŋ narādhipa,
Asraŋ mwaŋ para rājaputra kunaŋ iŋ kapana wĕnaŋ aṅuṅsi sira,
prāpta ŋ rātri lĕpas hyaŋ aṙkka kapaṅulwan aṅayati sumīlĕma iŋ tasik,
lrā niŋ teja sinimpĕnan kinĕkĕsan ri hati niŋ anahĕn smarātura*

:12/2/103:.
Aṅde haṙṣa katon i golaka nira amiraḥ i wahu nira an ta ika iŋ bañu,
tan pendaḥ kadi padmarāga makahĕmbana pamapag iŋ ṙyyak ombakan,
lampus tan kamatolihĕn tĕḍun ira iŋ jaladhi sinaput iŋ lamad-lamad,
Aṅras prāṇa turaḥ ni söŋ ira salāṭi niŋ asĕmu guyu n wineḥ sĕpaḥ*

:12/3/104:.
rāp lumrā rumahab tikaŋ timira himpĕṙ amĕtu-mĕtu rĕssa niŋ jagat,
tistis taŋ manuk iŋ wwahan mari humuŋ bhramara surud i sāriniŋ sĕkar,
lwiṙ gla anānaṅisa ŋ cucuṙ taḍahasiḥ baṅun aṅisĕk-isĕk nirāśraya,
Aṅde trāsa pamaṅsul iŋ kidaŋ areḥ sakukulan iŋ anaṅhya-naṅhyakĕn*

:12/4/105:.
meḥ śūnya ŋ bhuwana anahā bhaya kunaŋ sahana sumĕmu lampus amrĕma,
siḥ saŋ hyaŋ śaśacihna maṙmma ni giraŋnya wĕkasan i wijil nira alaṅö,
tandwa aṅhöt i dalĕm giha aŋ pĕtĕŋ arĕs rinaraḥ anusup iŋ wanāntara,
ndin wa anya amapaga an katiṅhalana miṅkus aṅĕnĕs aṅusiṙ tawĕŋ-tawĕŋ*

:12/5/106:.
śobha saṅśaya miṇḍuhuṙ lari bhaṭāra śaśadhara sĕḍĕŋ prabhāswara,
tan pendaḥ ghata ratma parnna pĕnuḥ amrĕta makara-kara an katon i heŋ,
lrā niŋ teja ya bañwa siṅyakĕna riŋ bhuwana ya talaga mapaṅkaja,
luṅhā niŋ timira ilya kombak umara iŋ sukĕt anĕsĕli patra niŋ tahĕn*

:12/6/107:.
ṅka an sāmpun magawe rĕrĕb nāgara puṣpa haji salĕṅĕŋ iŋ smarālaya,
maṅkin kabhinawa alaṅö saracananya sinuluhan i teja niŋ wulan,
sakweḥ saŋ yaduwaṅśa taṇḍa sakapaṙccaya pinakapikandĕl akrama,
kumram saṙwwa sĕkaṙ miṅiŋ sahana niŋ kuwu sinahaja cihna niŋ maṅö*

:12/7/108:.
ṅkā sweccha amĕŋ-amĕŋ sira alĕbu-lĕbuḥ kajĕnĕkan i hĕnī nikaŋ pasir,
lĕŋ-lĕŋ taŋ paricārika akĕla-kĕlan harama sarisipan sahiŋ-sahiŋ,
dudu ābhāṣa hana aṅucap carita len kiduŋ uliḥ-ulihan winarnnana,
Akweḥ raga ni paṅhiḍĕpnya ri manis ni wuwus iki jĕṅĕṙ siliḥ pĕkul*

:12/8/109:.
len āganti acaya arĕja aṅawatakĕn saragi ri pagamĕl warātmaja,
peŋ-gaŋ-poŋ-gaŋ arūm katönya hana taṇḍak amilihi sakāpti niŋ manaḥ,
Onĕk taŋ cala hewa tan kahuniṅā ŋ pamalaku kaharĕp-harĕp kiduŋ,
nā rāgi iri sira alaris pamahuginya sĕrĕḥ arum aleśya dumpilan*

<waṅśaṣṭha>:13.
– ⏑ – | – – ⏑ | ⏑ – ⏑ | – ⏑ ⏓ : 12

:13/1/110:.
taṅeḥ yadin warnnan ulaḥ nareśwara,
lana anĕkākĕn lĕṅĕŋ iŋ manaḥ maṅö,
hana pwa dewī lagi tan katiṅhalan,
tuwi iki kājaṙ sira n agriŋ atyaya*

:13/2/111:.
ya ta amaṅun rañca ri buddhi saŋ prabhu,
mataŋ nira an yatna madān n umantuka,
ratha aśwa ḍampa aṙjja huwus dinandanan,
kalalwan iŋ rātri juga an hinerakĕn*

:13/3/112:.
byatīta luṅhā lari niŋ niśākara,
maṅulwan aṅrĕgrĕg iŋ astapaṙwwata,
piliḥ tumoliḥ ri saŋ ogha mūṙcchita,
rika an katiṙwwan mulat iŋ mukha awa inĕs*

:13/4/113:.
hyaŋ aṙkka meḥ mĕtwa mapaṅharĕp sĕnö,
kadi pwa maṅgyākĕn akon umantuka,
narendra maṅkat saha wāhana akrama,
huwus lĕpas tan huniṅan sira iŋ hĕnū*

:13/5/114:.
Ikaŋ pasiṙ kāri baṅun kamānuṣan,
watunya rĕṅka aṅaraŋ aṅligā limut,
lumuḥ ririsnya ŋ kayu cāmara aṅure,
hĕnīnya kaṅrĕs-ṅrĕs ĕpiŋ lana anaṅis*

:13/6/115:.
Ikaŋ rĕrĕb kĕmbaŋ alum paḍa alume,
nataṙnya tistis ri dalĕm nika asĕpi,
turaḥ-turaḥ niŋ laṭi kāri len sĕpaḥ,
sukĕtnya laywan maṅunĕŋ saka iŋ gĕluŋ*

:13/7/116:.
piliḥ piraŋ ratri narendra riŋ hawan,
ḍatĕŋ kamantyan ri samīpa niŋ pura,
tuhun mahā maṇḍĕg araṙyyan iŋ yaśa,
Umantyakĕn rĕmma ni teja niŋ rawi*

:13/8/117:.
siraŋ watĕk wrĕṣṇi sakāri pūṙwwaka,
ḍatĕŋ makeriŋ baladewa sambhrama,
Anuṅsuŋ iŋ bhoga supathya ṣaḍrasa,
mrĕdaṅga ghora atri hatuṙ girahyasĕn*

:13/9/118:.
sirĕm pwa saŋ hyaŋ rawi meḥ tĕka aŋ kulĕm,
rika an lumampaḥ sira muṅgaḥ iŋ ratha,
ḍatĕŋ nira iŋ rājya n alampa-lampahan,
dinandanan sāhalĕpa n tiniṅhalan*

:13/10/119:.
narendraputrī sira pūṙwwa niŋ laku,
la iṅĕŋ hana iŋ ḍampa tatuṙ pajöŋ pagut,
kili i harĕp len paricārika aṅiriŋ,
hatuṙ saka iŋ swaṙgga lĕkas nira alaṅö*

:13/11/120:.
kunaŋ para strī haji riŋ ratha ahalĕp,
watĕk suputra prasama ahawan kuda,
narendra kaliḥ pwa gajendrawāhana,
hara aduluṙ mwaŋ hari kapwa reḥ nira*

:13/12/121:.
Apaṇṭa-paṇṭan ta matiṅkaḥ iŋ laku,
paḍa ahĕlĕt gĕṇḍiŋ anindya suswara,
yaduprawīra asraŋ asañjata aṅiriŋ,
baṅun muliḥ sāmpun anirnnakĕn musuḥ*

:13/13/122:.
Ikaŋ paniñjon wĕki ramakanyakā,
duda ŋ malayu āwĕdi sepa rakwa ya,
Alon tĕmaḥnya an katiba atri taŋ surak,
ri sāk ni siñjaŋnya paran kunaŋ katon*

:13/14/123:.
Ikaŋ ri heŋ kapwa sĕsĕk siliḥ pĕḍĕk,
sukha aŋ anon siŋ kajagan juga aputĕk,
matanya maṅgā ñ cukilĕn ta pwa ya,
palaṙ wĕnaŋ juṅjuṅĕn iŋ galaḥ-galaḥ*

:13/15/124:.
byatīta luṅha haliwat nira iŋ lĕbuḥ,
tĕka iŋ dalĕm rājya tuwin tĕka aŋ kulĕm,
sama aṅiriŋ kapwa luwaṙ madum paran,
muliḥ mara iŋ swālaya rāmya sasmita*

:13/16/125:.
sira aŋ tĕka i jro pura rañca kāṅlihan,
rapuḥ sinuṅsuŋ puriḥ iŋ hañaṙ datĕŋ,
sawet ni ṅelnya an kadi tan pajīwita,
rika an paḍa amrĕm bilala alupa iŋ hulĕs*

<jagatpramudita>:14.
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓ : 16

:14/1/126:.
kala mapa iki śūnya ri kĕjĕp nikaŋ sanāgara,
maṅkin amānuṣa anupama lĕŋ-lĕŋ iŋ pura lĕyĕp,
mrak juga lot ataṅhi saha kokila aṅalik-alik,
lwīṙ aṅuhuḥ ri tan kaḍata niŋ śaśaṅka mijila*

:14/2/127:.
tandwa mĕtu ŋ wulan lĕṅĕŋ asoŋ ghana ataratayan,
lwīṙ aṅuṅaŋ saka iŋ udayapaṙwwata aṅaliŋ-aliŋ,
nāgata yan kataṅhyana tĕkap niŋ adyaḥ araras,
sugyan apaṅhaḍā mukha n asampaya aṅarahana*

:14/3/128:.
nora mara aṅhawĕṙ laku lĕpas riŋ ambaratala,
bhāswara yan widhāyaka ri gandha niŋ sĕkaṙ arūm,
nā pwa ŋ umaḥ samīraṇa miriṙ mara i wwaŋ alaṅö,
donya n anaṅhya lĕŋ-lĕŋ atagĕn manuṇḍaṅa karas*

:14/4/129:.
ṅkā ta sudaṙppaṇa an wijil aṅiṅkis iŋ nataṙ anis,
kepwan i tan kapaṅgiḥ i wiṅit narendraduhitā,
siŋ tĕka sambhrama anuluṅa taŋ dinohakĕn ira,
nora wĕnaŋ waśa anuluṅa yan tikĕl halis ira*

:14/5/130:.
nā karaṇanya n aṅlipu-lipuṙ putĕknya ri hati,
koŋ lali lālana aṅiduŋ-iduŋ pĕgat-pĕgat arūm,
len paṅajapnya wikwa pĕjaha iŋ wanādri layata,
wet ni rusuḥnya tan rahat asewaka anaḍaḥ asiḥ*

:14/6/131:.
ndan twas ira aŋ narendraduhita aṅrĕṅö kadi linad,
towi turuŋ mrĕm osaḥ aṅĕsaḥ mĕhaḥ makusikan,
maṙmma nira an wijil tumutura iriya aṅliḥ akĕtĕr,
lĕŋ-lĕŋ umīṙ hulĕs nira gĕluŋ lukaṙ tan iniwö*

:14/7/132:.
lwīṙ amilaŋ tapak lari nira an sasinwam alume,
tan sarala aṅinaŋ lali tumiṅhal iŋ tawaŋ adoḥ,
prāpta nira akisapwan añuluḥ maṅuntali sĕḍaḥ,
liśya n atis mataŋ nira n atön asaṅhulunana*

:14/8/133:.
tandwa sudaṙppaṇa asĕgĕḥ amakpaka aṅariḥ-ariḥ,
ḍuḥ ibu bhāgya māsku maṇik i ṅhulun kita tuhan,
toḥ aparan tikuŋ lara paran kunaŋ panuluṅa,
jīwita ni ṅhulun dyaḥ ari sādhananta warasa*

:14/9/134:.
Āḥ kaka tan wriŋ enaka juga aku nora ŋ arasā,
mala nikiŋ lara alaṅu ri gandha niŋ sĕkaṙ arūm,
len kĕtĕṙ iŋ patĕṙ saha gĕrĕḥ niŋ ampuhan ara is,
ya iki dume ŋ manaḥ rĕṅĕ-rĕṅön datan palipuran*

:14/10/135:.
ḍūḥ ibu wiṣṭi tan lara pasiṙ hiḍĕp ni usun iku,
griṅta tuhan lara wwaṅanakĕn ṅaranya biṣama,
ṅhiŋ tiki jampya yan buratĕn iŋ kadaŋ pwa ŋ inaka,
nyāma warasta māsku linalāna wehana sĕpaḥ*

:14/11/136:.
ndan hiḍĕp i ṅhulun sĕpaḥ ira abhimanyu saphala,
towi amisan rahadyan aṅĕnoḥ sira n jalu-jalu,
tan parasā tiki n kawĕḍara i piṅit niŋ atuha,
maṙmma nira iki sūkṣmanĕn aṅiṅkisa i wĕṅi jĕmaḥ*

:14/12/137:.
maṅkana liŋnya saŋ dyaḥ iki tan sahuṙ mapi turū,
koŋ ginupinya riŋ nakha tinaṅhi tan wawarĕṅöḥ,
riŋ wĕkasan sira aṅadĕg aṅun-ṅun asyaŋ iri ya,
muṅgaha riŋ grĕha amrĕma rika an tinuntun inamĕr*

:14/13/138:.
prāpta nira iŋ tilam pwa tinurū-turū kinĕmulan,
wahu kĕja ip sira amrĕm uliḥ iŋ lana aṅupuk-upuk,
kepi ta rakwa phalguṇasuta aculuḥ maṅarĕki,
mogha tinaṅhi de ni wijaḥ iŋ manuk mawurahan*

<girisa>:15.
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ : 16

:15/1/139:.
lalu rahina kamantyan söŋ saŋ hyaŋ rawi sumĕnö,
lwiṙ amanasana kiṅkiŋ niŋ śoka amuni turida,
saŋ ahayu jĕnĕk amrĕm lĕŋ-lĕŋ tan wawaŋ awuṅū,
twas ira rumaras osaḥ tan śobhñ kĕtĕ-kĕtĕgĕn*

:15/2/140:.
Irika n amuṅu maṙmma amakpak saŋ kaka maṅamĕr,
Ibu mijila tuhanku aḍamu āhyāsa maluluda,
wida kusuma pupuṙ mrik dīkṣā len laṭi sumaji,
Iña puyaŋ uwa ceṭi yatna asewa paḍa marĕk*

:15/3/141:.
taham ibu kadi maṅkin ibrā rehi lara tuhan,
paṅawihikana ni ṅwaŋ hīs niŋ luḥ adarawayan,
hana wa inaṅa panamban ndan rakryan juga humĕnĕŋ,
yadi pĕjaha tuhanku ī roga ndaḥ wiphala dahat*

:15/4/142:.
kaka mapa karika anuŋ līṅaṅkwa irikaŋ arasā,
ṅwaŋ awĕdi tuwin eraŋ sugyan ta iki tiśayana,
hana mara siḥ ira ndan riŋ swapna anĕmĕni lulut,
ṅhiŋ ika pinalaṙ i ṅwaŋ ndān ambĕk kawĕkas ikā*

<mrĕgāṅśa>:16.
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ : 19

:16/1/143:.
liŋ dewī ri sudaṙppaṇā sukha manaḥ rasiki n inubhayan,
nda adan reha niki i ḍawuḥ pitu mĕne liŋ ika lumarisa,
saŋ dyaḥ yatna mijil sira aḍamu maha aniga-nigaka in ulaḥ,
rĕs niŋ sambhawanĕn yan oruka yaya a ta sira rĕṅĕ-rĕṅön*

:16/2/144:.
ndaḥ saŋsipta huwus taḍaḥ prathama saŋ kaka n aṅapi sĕrĕḥ,
lāwan taŋ kakawin wilāparasa sambat iŋ anaṅis akuŋ,
liṅsiṙ pwa ŋ rawi śīghra lampaḥ iki kāṙwwa kawula maṅĕnĕs,
ndaḥ prāpta ri alaya abhimanyu ri dalĕm grĕha kapamĕgĕtan*

:16/3/145:.
ndan rakwa iki dhanañjayātmaja hana iŋ taman aṅimuṙ unĕŋ,
tistis nora wĕnaŋ marĕk ri sira na agata ri purik ira,
tan ṙyyamban hana yan maha aṅikĕt ujaṙ taṅis ira n aṅaraŋ,
wwitan ta iki turuŋ tulus winaca lāgi winalu-waluyan*

<soktamaṙggana>:17. 
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ ⏓ : 24

:17/1/146:.
Ibu tuhan i ṅhulun yayi lĕwös ta kari tiśaya rakryan iṅwaŋ aluluk,
miṅai inusiṙ paraśrayana duṙyyaśa ŋ amisan ariṅku tan wĕnaŋ asiḥ,
mataṅipun iŋ parātra tak atön jamura wiphala raśmi niŋ pakadaṅan,
sukha ŋ aṅiwö manuk syuŋ amĕrĕn palara in asĕḍĕpa n panĕṅgaha kaka*

:17/2/147:.
taha winaliṅku moliha kakanta sari-sari maṅaṙccana iŋ manasija,
makaphala sanmatanta wa inaṅa aṅahalana liriŋ esya cihna niŋ akuŋ,
hana pinalaṙ hiḍa ipku ri wijilta mahas-ahas acaṅkrama an pamasisi,
malui i dala im puri pwa kita sis kadi maṇik inurai muwaḥ kinĕkĕsan*

:17/3/148:.
hana hiḍĕp i ṅhulun muwaḥ i māsku kita kĕñaṙ i taṅgal iŋ śaśadhara,
Amĕnuhi haṙṣa niŋ rimaŋ arusi panas i hati niŋ kĕna iŋ smaraśara,
wahu kahiḍĕp raras twas iŋ aniṅhali buṅaḥ i mukhanta kumram alaṅö,
lalu ri yulihta riŋ nāgara kāri pĕtĕŋ apĕga citta niŋ salahasa*

<jagatpramudita>:18.
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓ : 16

:18/1/149:.
kāla nira aṅrasa i taṅis ira an winimba kakawin,
prāpta sudaṙppaṇa asĕmu guyu n panĕmbaḥ i sira,
twas nira kagyat ojaṙ apa donta bhāgya ta kaka,
lwiṙ tan i rāt hiḍĕpku ri kita aṇ ḍatĕŋ kadi dine*

:18/2/150:.
ṅwaŋ mata nityaśa apti ri kahundaṅanta ḍatĕṅa,
piwruhana ata göŋ i putĕk iŋ twas i ṅwaŋ ahuyaŋ,
reḥ ku nirāśraya aṅusira sewaka i narapati,
ṅhiŋ yayi kapwa saŋkana ni sanmatā haji jĕmaḥ*

:18/3/151:.
ḍū bapa haywa maṅkana tuhanku ta pwa pinalar,
māsiha rākṣakā mawĕlasa i narendraduhitā,
wrĕtta nira iki pāywakĕna len suyodhanasuta,
ndātan atön ri lakṣaṇakumāra ya amĕnuhi rĕs*

:18/4/152:.
maṙmma nira ari rakryan aṅutus tumuli awaraha,
reha nirān marā ri kita māsku aminta kĕmitĕn,
yapwan adoḥ sihanta bapa tan wĕnaṅa śaraṇā,
byakta pĕjaḥ nira atĕwĕk awet ni laṅghana nira*

:18/5/153:.
yan kahiḍĕp taṅis nira ri māsku yogya lawadĕn,
prāpta mĕna iŋ kulĕm tuhan anīsa tan katĕṅĕra,
haywa juga aywa tan rasa-rasa aṅrase lara nira,
sugya tuhanku sepa ri pĕjaḥ nira an tiśayana*

:18/6/154:.
ndaḥ wwaya cihna sĕmbaḥ ira riŋ wilāpa sinuwĕŋ,
luḥ nira riŋ pusuḥ ri kucup iŋ mĕnuṙ susu-susup,
len sĕrĕḥ aṙjja sūkṣma n aduluṙ sipat burat arūm,
nā pamucaŋ-mucaŋ nira kĕdö n paminta tuluṅĕn*

:18/7/155:.
nāhan ujaṙnya tandwa la iwu gaṙjjita aṙyyatanaya,
haṙṣa n umaṅkwakĕn sapakirim narendraduhitā,
maṅkana taŋ wila apa tumului minaṙmma winaca,
koŋ dinĕlö rinĕṅwan anĕñuḥ twas aṅras aṅani*

<kalĕṅĕṅan>:19.
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 20

:19/1/156:.
kaka sĕmbaḥ i ṅwaŋ amalaṙ siḥ umusira wĕlasta rākṣakā,
Agĕmĕn ṅwaŋ atpada sacampaka turuŋ amarāśraya iŋ kapö,
tinaha aŋ madhubrata saka ambĕkan iki wuwusĕn kanāgata,
yadi tan kahat-hata sarinya niyata ni puputnya laywana*

<śāṙddūlawikrīḍita>:20.
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ : 19

:20/1/157:.
yan tan rĕṅwakĕna aṅrĕs iŋ taḍahasiḥ nitya anaṅis kāsihan,
mwaŋ yan dohana luṅgaḥ iŋ gaḍuŋ atön prāpta i pupus niŋ liraŋ,
ṅliḥ niŋ pāḍapa tan kawaṙṣana lana aṅanti i rarab niŋ rĕrĕb,
māwās mātya ri paṅlwaŋ iŋ śaśadhara anūt aṇḍĕḥ iŋ toyadhi*

<waṅśaṣṭha>:21.
– ⏑ – | – – ⏑ | ⏑ – ⏑ | – ⏑ ⏓ : 12

:21/1/158:.
nahan tikaŋ sĕmbaḥ arūm pralāpita,
dhanañjayāṅśa aṙddha wiraṅrwa kemĕṅan,
putus katĕmu īki kahaṙṣa niŋ manaḥ,
tuhun miṅe ri twaŋ ira i nareśwara*

:21/2/159:.
sahuṙ nira atyanta giraṅku ikī kaka,
ri denya maṙmma apakĕnaṅkwi de yayi,
kunaŋ pakonta aṅlawada iki toḥ rase,
Agĕŋ juga twaṅku ri jöŋ nareśwara*

:21/3/160:.
mataŋnya k ahyun pĕjaha amuka iŋ raṇa,
Iki ŋ hurip wyaṙtha ya tan widhāyakā,
palaṙ katĕmwa ŋ phala yan jaya iŋ musuḥ,
Umaṅguha ŋ wastu sakāpti gañjaran*

:21/4/161:.
Uḍū tuhan haywa baraŋ lĕga iŋ hurip,
Ikaŋ pati n tan paphalā ndin enaka,
tuwi iki saṅwa a niŋ aniddhakĕn gawe,
kunaŋ pwa hūrĕn taŋ alot mwaŋ eṅgala*

:21/5/162:.
yadin tahan duṙggama niŋ mara i dalĕm,
ndi n ewĕha aŋ sūkṣmarĕn iŋ naya prihĕn,
sakewĕḥ iŋ kāṙyya kasiddha ta pwa ya,
Ikaŋ kadhīran juga sādhana irika*

:21/6/163:.
kunaŋ mĕne yan hana rakwa wādhaka,
samaṅkana aṅuṅsira mātya mapraṅa,
sukha ŋ pĕjaḥ yan śaraṇa aśraya iŋ gati,
tuwi iki dewī tuhu milu apatrĕma*

:21/7/164:.
nahan wuwus niŋ maṅaran sudaṙppaṇā,
nda tandwa keṅĕṙ manaḥ Aṙjjunātmaja,
ri göŋ i kiṅldŋ nira tan wĕnaŋ kinas,
ya hetu niŋ lampus asaṅwa jīwita*

:21/8/165:.
tuwi n lanā rakwa wuwus nareśwara,
Umastuti iŋ wīra n akūŋ walat smara,
kadiwyaniŋ strī wĕlin iŋ parākrama,
kaniṣṭa yadyan pakasādhana ŋ dhana*

:21/9/166:.
mataŋ nira aptī pitutuṙ sudaṙppaṇā,
lanā pigögĕn ri tan adwa niŋ wuwus,
siwil ta riŋ candra kapin tiga alwaṅa,
si kāladeśa ahayu ta pwa ŋ uṅsirĕn*

:21/10/167:.
huwus pajöŋ taŋ samaya i samaṅkana,
sudaṙppaṇa amwit muliha i dalĕm purī,
wirāga len ciṇḍaga putra-putrana,
Uliḥnya lāwan kakawin karāsikan*

<waṅśapatrapātita>:22.
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓ : 17

:22/1/168:.
ndā ucapĕn tikī gati niraŋ narapatiduhita,
lwiṙ tan atön sumuṅsuṅa ri saŋ kaka ḍatĕŋ aṅĕnĕs,
ndā lĕwu göŋ i gaṙjjita nira i hati hinawĕṙ ira,
mwaŋ manis iŋ liriŋ winuni len guyu lagi hinĕmū*

:22/2/169:.
nista ni śūnya niŋ diwasa tan hana marĕk i sira,
de ni wiṅit nirān patiwiwal bari-bari n arĕṅu,
ndaḥ yaya n epu saŋ kaka yadin wawaṅa maṅucapa,
sugya kunaŋ hana aṅlurugana aŋ mata lagi muliṅā*

:22/3/170:.
liŋnya n apet raras twas ibu toḥ mapa manaha tuhan,
tan hana sanmata aṙjjunasuta aṙddha miṅai atiśaya,
tan huniṅā juga iŋ wacana hewa humĕnĕŋ apuji,
ṅwaŋ tiki keraṅan-n arasa matya kawĕkasan iraŋ*

:22/4/171:.
maṅkana liŋnya tandwa kumĕtĕṙ hrĕdaya saŋ ahayu,
tibra rapuḥ niŋ aṅga wadana amiraḥ asĕmu taṅis,
kadga hana i taṅan swara sahuṙ pisan ahirit alit,
Om pĕjaha ṅhulun kaka paran phala niŋ ahuripa*

:22/5/172:.
wahu mayat sira alĕwĕka śīghra pinĕkul inamĕr,
ḍūḥ ibu mithya ta ṅwaŋ ari pet ulaḥ aṅuyut-uyut,
riŋ kapana a ta saŋ katanĕhan smara tan agiraṅa,
nyāma pĕjaḥ imaŋ sira ya tan hana wĕlasa tuhan*

:22/6/173:.
ndaḥ wwaya taŋ wirāga pakirim nira rari tari iman,
talya ni siḥ nira i kita-ta rakwa paṅikĕta lulut,
ciṇḍaga putra-putran apatūtana lara turida,
nā pamawāna kiṅkiŋ i sĕṭĕŋ nira n ahas alaṅö*

:22/7/174:.
len kakawin paminta nira riŋ samaya mapagĕha,
paṅlwaṅa pintiga aŋ śaśadhara aṇ ḍatĕṅa sira jemaḥ,
nāhan ujaṙ nikaŋ kaka marĕn ta lara saŋ anaṅis,
mnaṙmma rumĕṅwakĕn raras i de niŋ amaca panuwal*

<jagaddhita>:23.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:23/1/175:.
sākṣāt śrī ni kalaṅwan iŋ pasiṙ amānuṣa mara kita ṅūni n,
Aṅlĕṅöŋ,
nahan kāraṇa ni ṅwaŋ aṅhyaŋ asamādhi turida ri sihanta sanmata,
maṅke pwa an inanugrahanta wĕnaṅkwa lumawana ri śakti niŋ smara*

ndī rāgī ta kunaŋ dumĕlwa kakawinku n agati kawi digjaya iŋ laṅö
ndan pintaṅkwa hara ibu haywa malui iŋ madhu manis i wuwusta riŋ puḍak,
toliḥ riṅraṅa niŋ rimaŋ kĕna-kĕna an alara turida ri dwa niŋ guyu,
yadyastun ṅwaŋ iki n dudul-dudulĕn iŋ hyun idan-idanĕn iŋ karāsikan,
nyāma aku n pĕjaha asiluṅluṅa karasku iki n awiji taṅis linaṅwakĕn*

tiḍak dikĕtahui
<>:24.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ : 18

:24/1/176:.
nahan rasa nikiŋ wilāpa pamaḍĕm ri duḥkha saŋ arūm,
hilaŋ wiwal ira ahĕli i ṅrĕs aṅiwö prapañca turida,
sama antara tĕka aŋ kulĕm tuwi yayā tatan mrĕm alaṅö,
mapaŋ karahinan sira aṅĕnĕb i māṙ nikaŋ kĕtĕ-kĕtĕg*

:24/2/177:.
taṅeḥ mara patiṅkaḥ iŋ diwasa yan kathākĕna huwus,
pira iki ta kunĕŋ lawas nira siliḥ kirim-kirim ujar,
lana aṅiṅĕt-iṅĕt saŋ aṙyyasuta reha niŋ saharasa,
Aṅanti sanimitta niŋ wĕnaṅa mañjiṅa iŋ pura jĕmaḥ*

:24/3/178:.
lalu pwa wĕkasan sira an ana imu kāladeśa rahayu,
ri tan hana niraŋ narādhipa layat madewaśaraṇa,
mara iŋ giriwana apakon ira bhaṭa aāra sūkṣma ri sira,
ya maṙmma nira laṅgĕṅa apagĕḥ anĕmwakĕn kawijayan*

:24/4/179:.
Asimpĕn aṅĕnĕs ta rakwa sira nora rākṣaka tumūt,
kapāt amawa pawwahan mwaŋ ikaŋ aṅhawin laras ira,
puriḥ nira sakāma-kāma n alĕmĕḥ katon ariwĕga,
kaśaktin ira ta pwa wastu pinakāśrayā gada nira*

:24/5/180:.
kunaŋ kawawan iŋ jagat ṅūni-ṅuni irikaŋ sanāgara,
narendra baladewa ta pwa pituhun saśāsana nira,
tuwi pwa sira agraja apratihata aŋ prabhāwa ri sira,
ya maṙmma harimūṙtti lālana sakāpti tan hali-halin*

:24/6/181:.
byatīta kadi leśya de nira dumoḥ aṅiṅkis alaṅö,
hana wruḥ ira yan sahaṙṣa waraputra len saŋ araras,
maran tan agigū n lĕkas wipatha kūŋ nira an paḍa rare,
yadin mapuputa ŋ praŋ ādbhuta katon tikā guṇa nira*

:24/7/182:.
nda tandwa waraputra moliḥ akire paranti dinadak,
hulun prawara pāṙtha ṅūni maṅaran pragupta subhaga,
ya ta aṅusiṙ i jöŋ narendra harimūṙtti sāmpun agati,
Umaḥnya kasĕnöt pikandĕl i samīpa niŋ taman arūm*

:24/8/183:.
ya ta iki pinaran saŋ āṙyya pinirak tĕhĕṙ tinaṅisan,
lĕwĕs pwa patulaknya lot apitutuṙ halanya tinahā,
kunaŋ pwa ri kĕdö nira awacana mātya yan tan ubhayan,
wĕlasnya ri sira pwa ya apralalu ta iki milwa pĕjaha*

<śāṙddūlawikrīḍita>:25.
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ : 19

:25/1/184:.
sāmpun māyu ŋ ujaṙ tuwin siwil ikaŋ śītaṅśu paṅlwaŋ tiga,
Aṅhiŋ pāt wĕkasan sira wruḥ iŋ ulaḥ yatna akire gopita,
ndan paṙthātmaja kepwan awri kumĕtĕṙ de niŋ takut kātrĕsan,
nāhan hetu nira ahyun aṅhyaṅa mĕne paṅgil krĕtānugrahā*

:25/2/185:.
prāpta ŋ rātri tĕṅaḥ wĕṅi irika sira aṅanti i taman sök sĕkar,
yatna aṅhyaŋ ri bhaṭāra manmatha mamūja aṅaṙppanākĕn madhu,
kĕmbaŋ campaka pāllawa asmi sĕkaṙ iŋ tañjuŋ ganitrī nira,
saṅhub dhūpa nira ŋ patĕṙ ya kaharan ghaṇṭa aśiwāmbha aŋ riris*

:25/3/186:.
sāmpun pwa ajapa kūṭamantra ginĕlaṙ lawan wilāpastuti,
dhya ayī n tuṅkula yoga ya ika n anilib taŋ prĕm sawet niŋ harip,
rĕp riŋ swapna katon ta rakwa sira saŋ hyaŋ muṅgu riŋ padma mās,
sākṣāt-drĕṣṭa catuṙbbhujatrinayana aŋ aṅga aṙddhanārīśwara*

:25/4/187:.
ndan sweccha awĕkasan bhaṭāra n apasaḥ lāwan bhaṭārī ratiḥ,
nda anĕmbaḥ ta siraŋ dhanañjayasuta aminta ŋ warānugrahā,
mojaṙ saŋ hyaŋ ahum bapa ndaḥ iku maḥ puṣpa atmarakṣaka iŋ bhāya,
taṅgap ta anaku siddhasa adhya ta kamun prāptā mĕra i jro purī*

:25/5/188:.
nā liŋ hyaŋ smara tandwa sök sukha siraŋ pāṙthatmaja aṅañjali,
ndātaṙ sĕmbaḥ i pādapaṅkaja bhaṭārī kewala apelawa,
tandwa krodha sira an triwikrama karĕsrĕs krara duṙggākrĕti,
Aṅhrik sāhasa kātara an panapathe maṅdhik sawet niŋ gĕlĕŋ*

:25/6/189:.
Āyai pāṙthasuta apa ko n wĕnaŋ asampe taṙ sumĕmbaḥ ri aku,
Astwa amaṅguha duḥkha ko mapasahā mwaŋ sādhya bhukti ŋ lara,
nāhan liŋ nira yeka an akrak amĕkul jöŋ rakwa saŋ duḥkhita,
kĕdu āminta warāntaśāpa saha pūjā kūṭamantra astuti*

:25/7/190:.
rĕp ndaḥ somya muwaḥ ta rakwa tumului saŋ śrī bhaṭa arī ratiḥ,
Āpan jati nira an sinambaḥ awĕlas riŋ bhakti mopākṣamā,
Ojaṙ ḍū bapa tūtakĕn pwa sakarĕŋ śabdaṅku haywa amihaŋ,
ndaḥ eṅgal maluya ata māsku n anulus yatnanta bhakti i kami*

:25/8/191:.
liŋ dewī wĕkasan hilaŋ sira kataṅhyan ta iki pāṙthātmaja,
ton taŋ kĕmbaŋ arūm karātan i taṅan pinriḥ rinākṣa inama ir,
ya aṅde gaṙjjita maṙmma sūkṣma rumĕsĕp ri twas nira aṅlaṅwani,
ṅhiŋ ta anaṅśayani i manaḥ nira wuyuŋ dewī tuhun tan ginöŋ*

:25/9/192:.
luṅha aŋ rātri samāntara awa rahināwās taŋ pamuktyan sukha,
Aṅhiŋ saŋ kakĕnan smarāstra siwuhĕn lĕŋ-lĕŋ tan apti iŋ paṅan,
Āgya an wĕṅya muwaḥ byatīta tĕka riŋ sore yayan tan kĕjĕp,
glana aṅheṙ wijil iŋ niśākara sira an riṅraŋ saranta alaṅö*

<turidagati>:26.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏓ : 22

:26/1/193:.
lalu wĕkasan mĕtu ŋ wulan awa aṅḍaḍari kumĕñaṙ iŋ nabhastala,
kadi-kadi tamtam iŋ rimaŋ akon ahañaṅa riŋ aṅel aṅöl hunĕŋ,
sahana nikaŋ pĕtĕŋ rinaraḥ aṙddha pinalĕḥ iŋ akāṙyya lĕŋ lĕṅā,
linalu tikaŋ kari iŋ akiwa donya tawĕṅa ri wiraŋ niŋ aṅrĕṅö*

:26/2/194:.
Irika ta phalguṇātmaja lumampaḥ anilib awĕdi n kataṅhyana,
dalihan anakti-nakti sira kāṙwwa hulun ira jurudyaḥ aṅdulur,
ri ḍatĕŋ ira iŋ pragupta mamapag ri sira huwus anajyakĕn hĕnū,
sira juga mañjiŋ-iŋ taman ikaŋ kawula kari mĕhaḥ mĕṅĕn-mĕṅĕn*

:26/3/195:.
Atha ri ḍatĕŋ nira irika sinuṅsuŋ i katĕmu nikiŋ sudaṙppaṇā,
laki mapa hetu niŋ lali saranta dahat usun alal maṅantyakĕn,
kawĕkasa ta iki māsku sakarĕŋ sira yayi ni bapaṅku hundaṅĕn,
nya wuwus iki n muliḥ muwaḥ amāṙgga lalayan awaraḥ ri saŋ maṅö*

:26/4/196:.
dyaḥ ari ḍatĕŋ tuhan sira saŋ onĕŋ i manisi liriṅta yan guyu,
Aṅĕnĕs aṅanti riŋ taman alal ri tulusa ni wĕlasta sanmatan,
mapa ta nimitta niŋ miṅai asuṅsut anikĕli halis tĕka arĕṅu,
lalu malui iŋ hawan manaḥ ira atiśaya puji-puji n sugiḥ manis*

:26/5/197:.
taha mapa hetu rakryan akalib kari n aharĕp i līna ni ṅhulun,
Amiwa-miwal sira an alĕmĕḥ amraṅakĕna luṅid iŋ curik siṅī,
ya mataṅipun tuhan pahalawön pĕjaha manĕ-manĕhta lalwakĕn,
Atĕwĕka ta iki tan wĕnaŋ anona pati niŋ awiraŋ jinogakĕn*

:26/6/198:.
nya wuwus iki i narendraduhitā ri hatuṙ ira tĕka aṅurud lulut,
ri tĕlĕb ikaŋ takut lawan iraŋ juga ŋ amihĕri kiṅkiŋ iŋ manaḥ,
ndan i mayat iŋ kaka atĕwĕka maṙmma ni lari nira rañca ma aṙ gupe,
kumĕtĕṙ i hambal iŋ lalayan eraŋ umiṅai i panaṅgap iŋ kakuŋ*

:26/7/199:.
ri ḍatĕŋ ira iŋ latāgrĕha pinakpak inamĕṙ iŋ ujaṙ priyambada,
Ibu tuhan i ṅhulun dyaḥ ari toḥ mapa ta kunaŋ i rāt kari ikihĕn,
taha winaliṅku nora hurip antinĕn iŋ alara kokalan lulut,
Umaṅĕn-aṅĕn ridoha ni sihanta kamawĕlasĕna iŋ kĕna iŋ unĕŋ*

:26/8/200:.
hana pinalaṙ pwa sihta ya tiki n sukha kadi sinĕkaṙ twas i ṅhulun,
dyaḥ apa tuhan wĕnaŋ pamalĕsaŋku i hurip i kita tan kĕna inusir,
ṅhiŋ atiki kenakaṅkwa manĕhanta juga saparananta tan saha,
marĕkakĕna ŋ wiraga pakĕnaṅkwa majuma ri lukaṙ nikaŋ gĕluŋ*

:26/9/201:.
hiḍĕp i kakanta tan patĕwasa ṅwaŋ ari titiṙ aṅaṙccana iŋ smara,
Aṅipi lĕṅĕŋ maramwan asana ahiliran anĕṅaḥ iŋ tasik madhu,
sari-sari yan mara iŋ taman ikaŋ bhramara lagi mĕṅĕŋ mara iŋ kapö,
ḍawuḥ i wĕlasta riŋ wwaŋ aṅaraŋ pwa phala niki lĕwiḥ saka iŋ lĕwiḥ*

:26/10/202:.
pira ta kunĕŋ sukhā niŋ inanugrahan anisihi rājya de haji,
Adĕmaka mon anewaka ti sūṅana gaja ratha lābha kakryanan,
hana hinanākĕn iŋ wwaŋ ahurip tinĕpĕtakĕn iŋ amriḥ iŋ raṇa,
saka riŋ apeta rūmta midĕra iŋ tribhuwana riŋ apa n hanā muwaḥ*

:26/11/203:.
nya wacana pāṙthaputra ri saŋ eraŋ anukĕṙ awiṅit pinaṅkwakĕn,
Arĕṅu kinol umiṅsĕṙ anulak miṅai inara ikan osaḥ aṅrĕṅiḥ,
mapa ta kunaŋ tĕmaḥ niŋ ulaḥ asru saŋ alawas aṅölakĕn lulut,
taṅis apuput mĕhaḥ juga rinĕṅwakĕn asĕmu lara amaṅun wĕlas*

<waṅśapatrapātita>:27.
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓ : 17

:27/1/204:.
sāmpun iraŋ narendraduhitā kawawa luyuk alĕk,
de ni mĕlĕs ni siñjaŋ ira karaṇa nira kalĕṅĕr,
lolya linālana aluru salaywan iŋ asana lume,
kewala tan kĕḍap tinitisan sĕpaḥ inamĕṙ-amĕr*

:27/2/205:.
Epu dhanañjayātmaja n amaṅkwakĕn alĕḥ anaṅis,
māsku tuhanku toḥ dyaḥ ari ta aṅliliṙ ibu t aṅucap,
māḥ sakahaṙṣa ta aku yayi mon katikĕlana halis,
hāḥ la iwu duṣṭa ni ṅwaŋ agawe lara wipatha dahat*

:27/3/206:.
maṅkana de nira anaṅis apet wĕlas amaṭi-maṭi,
waspa nira amĕlĕs ri jaja saŋ narapatiduhitā,
hīsnya sumāṙ i jtwa kadi ta amrĕta rumĕsĕp atis,
maṙmma nira an ma ihaḥ kumĕtĕṙ aṅliliṙ amahayu ken*

:27/4/207:.
ndā tan arĕn taṅis nira lana aṅisĕk-isĕk ahirit,
Epu riŋ enaka aṅulaha māṙ alara kaluputan,
tan wruḥ ira an minaṅkana puput-puputa nikaŋ ulaḥ,
wwantĕn ira iki rakwa marĕka aṅucap-ucapa juga*

:27/5/208:.
nista nira agila aṅaṅĕn-aṅĕn ŋ ulaḥ alara tuwi,
mintara ta pwa ŋ enaka dumoha sapara-parana,
mogha katon manis-manis i rūm saŋ araras aṅamĕr,
saṙwwamanohara a ŋ ujaṙ añĕp-ñĕp aṅĕtĕri hati*

:27/6/209:.
liŋ nira maḥ ta māsku ibu manĕhta yayi sakaharĕp,
mon grĕmusĕn sadenya cacahĕn ta bibi yak awuyuŋ,
bhāgya tiki n tĕḍan tĕlĕb i doṣa ni pinun i kita,
dyaḥ palarĕn kasewakan iki n wĕnaŋ amalĕsa siḥ*

:27/7/210:.
takwana ni ṅhulun tan awĕlas ta kita kinalaran,
tan wihikan kunaŋ yan inajapku lagi tinaṅisan,
mwaŋ ri tan olya ni ṅwaŋ iki mātya ḍatĕŋ iri kita,
tan huniṅā kunĕŋ kita yadin ṅwaŋ ari pa ijahana*

:27/8/211:.
tan panahā pwa ta aku i ririsanta malulut i kita,
de ni tĕlĕb nikiŋ turida maṙmma rumakĕt i hati,
pu uṙwwa ri tan katonta tuwi nitya kinĕñĕp i hati,
maṅkin awās tikību ri sĕḍĕṅta n amasiṙ alaṅö*

:27/9/212:.
mogha ḍatĕŋ kite kahanan i ṅwaŋ alalĕḥ aṅĕnĕs,
ṅkā rasa mātya la iṅlĕŋ aku kepwan iŋ ulaha rimaŋ,
ri antuk i māsku riŋ pura muwaḥ luput inaṅĕn-aṅĕn,
ya iki nimitta niŋ mara witadya n apuputa pati*

:27/10/213:.
ndan kita kewala apuji miṅe humĕnĕŋ atiśaya,
hewa sukĕṙ kunaŋ ri parĕk i ṅwaŋ añuluḥ aṅamĕr,
maṅkana liŋ nira iki sumahuṙ saŋ araras ahirit,
sis lagi mithya taŋ la iwiḥ ujaṙ ṅwaŋ iki baya kaduk*

:27/11/214:.
na ata sahuṙ saŋ ogha pinasatyakĕn i saŋ aṅamĕr,
dyaḥ śapathaṅkwa yan wĕnaṅa sāha sakarĕŋ i kita,
mātya kahaṇḍĕma aku ri jajanta ri sĕḍĕŋ iŋ apöm,
praṅĕn ikuŋ halis ta iwĕkĕn iŋ liriŋ upasana siḥ*

:27/12/215:.
maṅkana de nira aśapatha lot amĕkul aṅarĕki,
māṙ sumusuk ri jīwita nira ŋ dyaḥ anĕkasi wĕlas,
hetu nirān rasa aṅalihana aŋ hrĕdaya saturida,
dāgha ri raśmi niŋ wacana tan humuŋ awisi-wisik*

:27/13/216:.
towi winanwa-wanwa riŋ ulaḥ sira tinahu-tahu,
yan kinĕdö-kĕdö kawaśa saṅśaya marĕn awiṅit,
maṙmma sahaṙṣa rāmya sawulat saguyu sakalaṅĕn,
Ahyun aroka jtwa paḍa kociwa yan apasaha*

:27/14/217:.
wet ni jĕnĕk nira aṅracana siḥ nira n awĕḍaṙ unĕŋ,
teg ḍumawuḥ tikaŋ ghaṭita sapta baṅun apitutur,
wwaŋ ri kabhukyan iŋ wiṣaya tan karakĕtana dahat,
maṙmma halanya liŋ niŋ aji maṅkana wuwusa nika*

:27/15/218:.
yatna sudaṙppaṇa asru paṅutusnya muliha ri sira,
toḥ laki meḥ iki ŋ rahina toliḥ i bhaya niŋ ulaḥ,
maṅkana liŋnya saŋ rwa paḍa tan jriḥ apuputa pati,
Aṅlalu yadyapi iki cacahĕn saka riŋ apasaha*

:27/16/219:.
liŋ nira sis kaka apa tĕmahaṅkwa ri kasaha yayi,
nyāma patiṅku lĕŋ-lĕŋ alaṅö jĕṅĕṙ awai-awayĕn,
Enaka ta aku kāṙwwa layata amriḥ aṅusira pasir,
denya n asaṅwa paṅgaga yadin sĕkulana barubi*

:27/17/220:.
siŋ patapan kasimpaṙ asĕnöt iki paṅĕpĕpana,
rāmya ŋ awikwa-wikwana lamun jĕnĕk aṅajĕŋ unĕŋ,
sambi niŋ aṅrawat-rawata gīta kakawin amĕrĕn,
tan hana lena rūm yayi tikaŋ racanana kalaṅĕn*

:27/18/221:.
yadyan iki n katĕmwa wulikĕn walatĕn alapana,
ṅka aku n amūka mon awakĕna ŋ sanāgara gĕsĕṅĕn,
maṅkana de nira awacana saŋ kaka malĕs asayut,
liŋnya siwil tuhan ta imahana iki yadin iwĕhana*

:27/19/222:.
ndān ikaŋ antinĕn ḍatĕṅa saŋ prabhu juga sakarĕŋ,
Āpan awās manaḥ nira n atön i pakurĕna tuhan,
ṅhiŋ tinahā ri tan tulusa rakryan asiha ri sira,
yapwan agöŋ katon i turidanta niyata n ubhayan*

:27/20/223:.
maṅkana liŋnya sāmpun ahiḍĕp sira pinituturan,
ndā yayan epu kemĕṅan i tan wĕnaṅa niŋ apasaḥ,
riŋ tadanantara pwa tĕka taŋ juru taman aṅĕna is,
Ahyun anapwa-napwa ta kuna iŋ tĕhĕṙ aṅiduŋ-iduŋ*

:27/21/224:.
Awri ta saŋ rwa kagyat arĕbut hulĕs agarawalan,
ken basahan ndatan kahuniṅa an pinalalu kahurup,
Asru sirān umĕmban i saŋ aṅlayuŋ inulihakĕn,
riṅraŋ i hambal iŋ lalayan osaḥ akĕtĕṙ inamĕr*

:27/22/225:.
ndaḥ ri lĕpas narendraduhitā prawarasuta muliḥ,
tan kasula ahawan saga layat gati nira wĕkasan,
Epu manaḥ nikaŋ juru taman mawacana ri hati,
ya iki tuhanku yan salaḥ ulaḥ ndya ŋ ulaha ri sira*

<wiśwalalita>:28.
⏑ ⏑ ⏑ | ⏑ – ⏑ | – ⏑ ⏑ | ⏑ - ⏑ | – ⏑ ⏑ | ⏑ ⏓ : 16

:28/1/226:.
Atha ri muliḥ saŋ aṅracana haṙṣa riŋ taman arūm,
tucapa ta śāpa saŋ hyaŋ amaṅun lara apratihata,
ri gati nira an kaciṙyyan aṅajöŋ prapañca turida,
winĕḍaṙ i pājaṙ iŋ juru taman tumiṅhal i sira*

:28/2/227:.
Asĕluṙ ikaŋ wwaṅṣ iŋ pura mucap ri tiṅkahan ira,
katĕka tĕka i narendra baladewa sāmpun alaris,
haladhara tandwa gadgada wawaŋ kabāṅan arĕṅū,
mĕjahana pāṙthaputra ri hiḍĕp nirāraḥ awuyuŋ*

:28/3/228:.
karaṇa nira an tumuntĕn umara i kaḍatwan iŋ ari,
Abutĕŋ i rukmiṇi inujaran aṙddha tamtam iŋ anak,
puyaŋ iña len uwa aśapatha ta pwa yan wihikana,
ṅūni-yuni saŋ narendramahiṣī kacidra riŋ ulaḥ*

:28/4/229:.
Inalap ira atikaŋ pahulunan mara i pura nira,
tuluyakĕna i suyodhanasuta prawīra taruṇa,
Apaniki rakwa lakṣaṇakumāra tibra kalaran,
Umajap i rūm saŋ aṅrimaṅi kintu ta apan apuji*

:28/5/230:.
ṅūni-yuni de suyodhana kĕdö n pamantwa ri sira,
maphala katantrayuktyan ira len watĕk yadukula,
haji harimūṙtti rakwa sira tan wawaŋ maṅubhaye,
nrĕpa baladewa ta pwa sira binwatan wĕlasarĕp*

:28/6/231:.
Ika mara kāladeśa ri hiḍĕp niraŋ haladhara,
niyata kataṅgamaŋ prabhu suyodhana iki warahĕn,
Awicaritan ri potus ira mājare kurupati,
taya harimūṙtti rakwa silibĕn marapwan alaris*

:28/7/232:.
pamawan i tibra niŋ wuyuŋ i bhaṅga pāṙthatanaya,
tuwi makamūla rama nira maṅkana i bibi nira,
walat atĕmaḥ praŋ adbhuta siliḥ syuḥ iŋ pabharatan,
sira tumuwuḥ tĕka aṅliliṙ iŋ hulaḥ tan apĕnĕd*

:28/8/233:.
pĕjahana ta pwa mogha hinawĕṙ tĕkap yadukula,
winuni hinötakĕn tuwi mĕna iŋ wĕṅi iki layata,
tuluyana duḥkha rena nira len ikaŋ hawan ira,
paḍa tinĕḍa iki n antyakĕna saŋ mara iŋ giriwana*

:28/9/234:.
ndan iki warābhimanyu tan arĕs rumĕmpaka sira,
Awĕdi paraṅmukha i guru juga iki towi n inamör,
karaṇa nira iki rakwa n alaris dumoha sakarĕŋ,
Amalara sanmata prabhu janāṙddhana an tĕka jĕmaḥ*

:28/10/235:.
ri ḍatĕŋ ikaŋ kulĕm ndaḥ irikā sira an wijil anis,
ta ilas amuhun ri renanira kāsrĕpan tinaṅisan,
kunaŋ apa tan wawaŋ lĕpas anoli-noliḥ aṅadĕg,
hali-halin aṅrase pĕjaha saŋ katiṅgalan unĕŋ*

<mrĕdukomala>:29.
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ : 18

:29/1/236:.
luṅhā lampaḥ ira iŋ kulĕm dinuluṙ iŋ jurudyaḥ aṅamuŋ,
tan kewö panĕsĕlnya lot apitutuṙ ndatan pinituhu,
maṅke pwa n hana duḥkha niŋ tuhan adoḥ wĕnaŋnya kasaha,
Aṅlampū juga milwa mātya ri ta ila ib ni siḥnyaṙri sira*

:29/2/237:.
ndatan wruḥ pwa sira i puput-puputa niŋ manaḥ mwaŋ ulaha,
tan wriŋ kwāna salampaḥ iŋ suku juga aŋ tinūtakĕn ira,
tĕkwan sambya n anakti-nakti saha kĕmbaŋ iŋ kura-kura,
siŋ hyaŋ-hyaŋ kahawan tikaŋ sinawuran sugandhakusuma*

:29/3/238:.
rāp mogha aŋ ghana nīlawarnna rumahab riŋ ambaratala,
sumyuk taŋ hudan adrĕs iŋ tĕgal adoḥ pradeśa sĕpĕrĕn,
Aṅlampū ta sira amitadya tĕlĕsa apa tan wriŋ usirĕn,
dodot rakwa sinimpĕnan hinapitan sira aṅgĕgĕs atis*

:29/4/239:.
tĕkwan taŋ hawan aṙddha tan papakatonan ewĕḥ alĕyö,
Epu i dāya nira aṅgagap lumaku tan pakāla kasasar,
nohan rakwa sira an pamaṅgiḥ ulul iŋ ḍukun wahu lĕwas,
ṅkāna n mampiṙ aṅöb sira apĕḍĕ-pĕḍĕk lawan duluṙ ira*

:29/5/240:.
māmpĕḥ pwa aŋ hudan iŋ kamantyan apuput riris-riris alit,
maṅkat rakwa sira irika an panĕmu thāni koñjuk ahiriŋ,
Aṅde ra is wwaŋ ika asurak piliḥ amöki taskara kunĕŋ,
paṅliṅgan kukulanya lāgi karĕṅö lana aṅalik-ali*

:29/6/241:.
saŋsiptan ri lĕpas nira irika mijil tikaŋ wulan awās,
kadi āsiḥ ri sira an tĕka aṅhilaṅakĕn pĕtĕŋ rinadinan,
ṅkān prāpta iŋ suku niŋ wukiṙ manĕmu tīṙtha rāmya kasĕnöt,
pawitra asriŋ inuṅsiṙ iŋ wwaŋ anahĕn priḥ iŋ twas aputĕk*

:29/7/242:.
tĕkwan wruḥ gati niŋ jurudyaḥ irikā mataŋnya n awuwus,
ḍū nohan dahatĕn tuhanku kawawa iriki n kadi dine,
ya iki i tīṙtha waraprada agĕlĕm aweḥ kasiddhan inusir,
ndātīṙtha ata kita iriki m palaṙ amaṅguha ŋ hayu jĕmaḥ*

:29/8/243:.
nāhan liŋnya warabhimanyu tumului prayatna n inutus,
nda amūjā ri huwus nira adyus agawe śiwāṙccanawidhi,
mudra mwaŋ japa kūṭamantra ginĕlaṙ nira amriḥ asiwi,
rudrārādhana binwatan hiḍĕp apan sira amaribhawa*

:29/9/244:.
dhyāyī rakwa sira an tumuṅkul asama adhi yoga ginĕgö,
Enak de niŋ animpĕni i sarinahasyan iŋ guru tinūt,
tĕkwan wyaṙtha mara ŋ tapabrata ya tan ṣṭhira aŋ manaḥ aho,
sāsiŋ sādhya kasiddha de ni bĕnĕṙ iŋ tutuṙ pinahayu*

:29/10/245:.
wruḥ yan tattwa bhaṭāra wastu pĕnuḥ iŋ jagattraya wibhuḥ,
sūkṣma i srĕṣṭa nira an hana amagĕhi pañcabhūta sakala,
tambis kepwana taŋ praja aṅawakana amratiṣṭa ri sira,
saŋ yogi pwa kumawruhi i gati nira apariñci tinuduḥ*

:29/11/246:.
maṅgĕḥ jṅāna nira ashimanyu ri kapakṣan iŋ sinamaya,
prāṇāyāma taŋ ātma pūjita śiwātmaka amrĕtamaya,
nda mogha an kasilib sira i lĕyĕp ikaŋ mata alĕḥ aharip,
tan wriŋ bhawa nira aturū lawan ikaŋ jurudyaḥ aṅĕḍĕr*

:29/12/247:.
ṅkā ta iki n hana bhūta rākṣasa mahādbhuta awugaḥ agöŋ,
krūrākāra karālawaktra paṅaran tĕkap saŋ ahulun,
luṅha aṅkĕn wĕṅi kāṙwwa hamba niki paṅhawinya baḍama,
ya ikan mogha kathañcana an tĕka ri saŋ kapaṅgiḥ aturū*

:29/13/248:.
liŋnya ahāḥ la iwu ta iki nohan i gatiṅku ikin mahas-ahas,
ndaḥ siddha anĕmu mānuṣa wwatakĕnaṅkwa riŋ tuhan iki,
wāhu ānalyani rimpusĕnya sira śīghra saŋ dyaḥ awuṅū,
rodra asumbaṙ anikwakĕn sira mataŋnya n aprĕp asĕlur*

:29/14/249:.
tan jriḥ lagi siliḥ tĕkĕk sira siliḥ tĕhak siliḥ arug,
maṅkin moha siliḥ culik mata lana asiliḥ kawil iruŋ,
wet niŋ śakti sakāma-kama sira lāghawa akral apĕluk,
lwiṙ māya an sinikĕp luput mala is anūṙ manĕmpuḥ amagut*

:29/15/250:.
nda anambut baḍama ŋ niśācara tumandaŋ amraŋ amura ik,
wyaṙtha apan kasikĕp taṅanya karĕrĕŋ jinĕmbakĕn ira,
tan sāra aṅrĕpa kedĕkan tuwi jinambak akrak anaṅis,
pinrĕp lāgi hinosakĕn maṅabhayā maminta hinurip*

<śikhariṇī>:30.
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ : 17

:30/1/251:.
Ahā māsku ātyanta iki pamaribhawanta amarajaya,
huwākĕn ṅwaŋ denya aku manĕha tuhan tan panĕbusan,
nda nāhan liŋnya i phalguṇasuta sira atakwan iri ya,
ndi saŋkanmu mwaŋ toḥ apa kari gawaymu ŋ tĕka haraḥ*

:30/2/252:.
Uḍū rakryan tan doṣa pataña tahan ṅwaŋ mawaraha,
bhaṭārī duṙgga ataḥ sira waśa rikiŋ jīwa satata,
Amet bhoga asiŋ yośyŋ taḍahĕn ira ṅwaŋ si marusuḥ,
mahas riŋ deśa anuŋ pawijilana maṅsa aṅrahatana*

:30/3/253:.
nda nāhan pājaṙnya an prawarasuta yatna aṅaṅĕn-aṅĕn,
kalabdhajṅānan liŋ nira yadi bhatārī lihatana,
mataŋnya an pojaṙ bhoḥ bapa haturaka in pwa aku taḍahĕn,
Atön matya aku n duḥkha kasaḥ i kasihku āla iḥ apĕsöḥ*

:30/4/254:.
Awas pwa iki n sihkwī kita muliha moliḥ kahulunan,
ṅhulun mātyā tan siddha mapupula lāwan saŋ ahajöŋ,
nda nāhan liŋ pāṙthātmaja wihaŋ ikaŋ rākṣasapati,
Apan heman liŋnya i sira-sira kĕdö māyu taŋ ujar*

:30/5/255:.
ndaḥ enak ta ambĕknya aṅlayaŋ umawa saŋ kāṙwwa kawula,
gĕnĕp rakwa ika atuṅgalan umibĕṙ iŋ megha ri ruhur,
sukha ambĕk saŋ pāṙthātmaja tuhun ikaŋ rowaŋ akĕtĕr,
lana arĕs yadyan liŋnya ḍawuhakĕna awās tan ahurip*

:30/6/256:.
ḍatĕŋ ṅkāna iŋ duṙggālaya wukiṙ agöŋ ñapñap aruhur,
pĕnuḥ ratna abhrā swaṙgga ŋ umaḥ ahalĕp gopura maṇik,
kunĕŋ pwa akweḥ rāḥ len iki tahulan iŋ preta kasawur,
pĕnuḥ sāṙ sök taŋ bhūta hala-hala kapwa amĕdi-mĕdi*

:30/7/257:.
bhaṭārī duṙggā haṙṣatara rumĕṅö wrĕtta kahatur,
ri poliḥ niŋ hamba aŋ taḍahĕn ira ya aṅde giraŋ ira,
tuwin sinyaŋ riŋ ghaṇṭi saha wajaghaṇṭa atri gumĕrĕḥ,
pamūja niŋ bhūta ajaya-jaya paḍa asewa humaḍaŋ*

:30/8/258:.
mijil prāpta i heŋ gaṙjjita lumihat iṇṭ mukhya taḍahĕn,
mataŋnya n gĕṅgöṅĕn lwiṙ amĕpĕkana aŋ aṇḍabhuwana,
wwalu ŋ hasta ata iṇḍas tiga ḍaḍa wĕlaŋ lampiṙ aganal,
mata awĕlu āḍaṅṣṭra asalit iruŋ aroŋ roma murarak*

:30/9/259:.
lumuŋ ta ikaŋ hasta aharĕp amaṅana i pāṙthatanaya,
tuhun maṇḍĕg yan tiṅhal i sira n amūjā saha widhi,
mataŋnya n māṙ mogha awĕlasa ta bhaṭārī kakawaśa,
lĕṅĕŋ de niŋ mantra sphuṭatara rĕsĕp rāmya kara iṅö*

<jagaddhita>:31.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:31/1/260:.
Om sĕmbaḥ niŋ anāśraya amĕkul i jöŋ parūmasakala rena niŋ jagat,
Āpan byakta kita aṅhanākĕn irika aṅhilaṅakĕn agawe hala ahayu,
Icchanta an atisūkṣma len aganal āruhuṙ amĕpĕkana ŋ nabhastala,
wāswāsĕn hana tan hanānta yan adoḥ aparĕka riŋ apan kawastwana*

:31/2/261:.
yatna anūt i gawe bhaṭāra n umiwö ŋ bhuwana mara gatinta tan kasaḥ,
solaḥ bhāwa sakāma-kāma ni manaḥ nira salĕkas ira an kinālihan,
Ekatwanta lawan sira ŋ parūmatattwa tuwin adadi saṙwwadewata,
brāhmā wiṣṇu maheśwara adi sira len kita matĕmaḥ Uma adidewatī*

:31/3/262:.
Utpatti ṣṭhiti līna niŋ jagat ikaŋ suruhan ira kitāśraya aṅdulur,
krūra an rudra bhaṭāra bhairawa ta nāma nira n agati līnakāraṇa,
ṅka an duṙggā kita bhairawī parūmasūkṣmatara pinakajīwa niŋ prajā,
māwak sukrĕta duskrĕta anĕmahakĕn hala hayu sukha duḥkha niŋ dadi*

:31/4/263:.
jñānana aṅandĕl i mantra śakti kita riŋ gurumukha rinahasya gopita,
yan sākṣa at kawaśa aṅanugraha saka iŋ guru ta kitan aweḥ anugraha,
mwaŋ riŋ swapna kita an katona ṅūniweḥ yan ika siluman adbhuta ahalĕp,
nā cihnanta n asiḥ maweha sakatöna niŋ amahayu yoga sasmrĕti*

:31/5/264:.
ndan riŋ sampai agöŋ ta denta maṅupadrawa niyata wineḥ kapātaka,
tonĕn nya ŋ mahīṣāsura mwaŋ iki daitya ruru paḍa jaya iŋ jagattraya,
nda awajñā pwa n amaṅpaŋ iŋ samara tan pabiṣa maṅabhayā sināhasan,
maṙmmanya agati kahananta wĕkasan linalu niki n ahātnya riŋ hurip*

<śikhariṇī>:32.
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ : 17

:32/1/265:.
nda nāhan liŋ pāṙthātmaja n aṅabhiwāda sphuṭatara,
bhaṭārī duṙggā somya sira wĕkasan maṙmma mawuwus,
Uḍū sāmpun wruḥ pwa aku bapa ri saka aṙyyanta ri kami,
parīkṣaṅku ī bhaktinta juga yak amintoni racana*

:32/2/266:.
tĕlas maṅgĕḥ pwa twaṅta ri kami subaddha apratihata,
Apan tan liṅgaṙ ta pwa ya pinaribhaṇḍa inapa kariḥ,
mataŋnya an siddha ataḥ kita maluyana ŋ sādhya kalulut,
tuhu n wwaṅsānakta amisan usiṙ ikā yogyaśaraṇa*

:32/3/267:.
kaḍatwan ṅkāna i porabhaya kahanan bhīmatanaya,
widagdha iŋ māyābañcana gati niki n rākṣasakula,
karālāmāḥ lakwa atĕrakĕna rika haywa makabĕt,
bhaṭārī nāhan liŋ nira riŋ apa taŋ bhrĕtya wihaṅa*

:32/4/268:.
prayatna anĕmbaḥ pāṙthasuta n amuhun maṅkata huwus,
jurudyaḥ nitya asru n larisa bĕsuṙ agyaŋ giri-girin,
manaḥnya ara is lagi inuyut-uyut iki n tiṅgalakĕna,
Ikaŋ bhūta krūra aṅgyat amuhara riṅraŋ kasuririŋ*

:32/5/269:.
tĕlas luṅhā saŋ pāṙthatanaya hana iŋ ambaratala,
karāla anuṅgu ī kaṙwwa hulun iki yatna i hulu nira,
putus ñapñap doḥ niŋ parana mapa yan śīghra sapĕṭik,
kasiddhajñānan saŋ hyaŋ amuhara mūkṣa inaṅĕn-aṅĕn*

:32/6/270:.
byatītan prapta iŋ porabhaya dumunuŋ riŋ taman arūm,
ndaḥ amwit sūkṣmā bhūta sira kawĕkas kaṙwwa kawula,
Aṅanti i soṙ niŋ rājasa ri duṅus iŋ pañcuran aho,
Umeṙ-heṙ luṅhā niŋ wĕṅi tuwi mayat söŋ niŋ aruṇa*

<turidagati>:33.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏓ : 22

:33/1/271:.
Atha rahina i samantara bhatāra dinakara mijil prabha aswara,
baṅun asĕgĕḥ ri saŋ ḍatĕŋ anis lali lumihat i lĕŋ-lĕŋ iŋ taman,
bhramara mara iŋ sĕkaṙ kadi maha atuduḥ aṅutus asumpiṅa i sira,
manuk amijaḥ muni i wwahan ika awaraḥ i surasa niŋ phala anĕḍĕŋ*

:33/2/272:.
lalu tumurun sira arahup acāmana humĕnĕŋ ayoga sāsmrĕti,
Aṅudakataṙppana aṅharĕpakĕn kahanan ira bhaṭāra bhaskara,
ndan umulat iŋ miraḥ mata lĕwiḥ kĕḍap aṅulaṙ-aliṙ lwiṙ aṅjawat,
dĕlĕg aṅaluŋ yaya asĕgĕḥ akon aṅinuma bañu haywa tan warĕg*

:33/3/273:.
pira ta kunĕŋ suwe nira samantara hana tĕka rākṣasa atuha,
ndan amawa kuñci len sapu gawenya masuruhan i haywa niŋ taman,
sawulat ikī sira arĕṅu ta ya aharĕp abutĕṅa sāhasa amraṅa,
tuhun anahā ri rapa nira maṙmma niki marĕk anantwa sādara*

:33/4/274:.
Uḍuḥ apa kawwaṅanta mapa donta kari laki waraḥ pwa ta ṅhulun,
ndi kari hawanta len syapa ṅaranta bapa taha kunaŋ kita hyaṅa,
ndaḥ iwĕḥ ikiŋ taman kĕta tuwin piniṅit iŋ apa taŋ waṅa in mara,
piliḥ iki dèwa kinnara juga aŋ wĕnaṅa ḍata iṅa len saka i haji*

:33/5/275:.
pataña niki i sira ndan awaraḥ ta sira n agati janma kasyasiḥ,
ḍatĕŋ aharĕp sumĕmbaha ghaṭotkaca palaṙ anumoda māsiha,
nya liŋ ira maṙmma taŋ winuwusan umatuṙ ajaṙ i rākṣaseśwara,
haji winaraḥ kapūhan iŋ asambhawa karaṇa nira an kataṅgama*

:33/6/276:.
ri ḍatĕŋ ira iŋ taman katĕmu saŋ kasiharĕp asumöŋ tiniṅhalan,
sumuyug anĕmbaḥ atwaŋ irika aān tinañan inapa maṙmma niŋ mara,
laki mapa hetu niŋ tĕka baṅun hana pinalĕḥ i rañca niŋ manaḥ,
kapati rumāṙ hatiṅku mawĕlas ri kita tuwi kadi wruha ṅhulun*

:33/7/277:.
Apan iki yan wruha ṅwaŋ i rawat-rawat i manis ira aṙjjuna an rare,
riŋ apan aseha len kita hatuṙtta kalilirana mon ta ika iŋ guṇa,
mata waja tan pahī kĕta kabeḥ juga tiniru nikaŋ swalakṣana,
hana panahaṅku māsku ri kita anaka nira ta waraḥ pwa torasi*

<prĕthiwītala>:34.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ : 17

:34/1/278:.
nahan pataṅa rākṣaseśwara ri saŋ sĕḍĕŋ mohita,
ndatan sahuṙ apan pijĕṙ mĕnĕb-ĕnĕb putĕk niŋ hati,
jurudyaḥ ira ta iki ya amĕḍarakĕn satiṅkaḥ ira,
Umaṇḍĕm umusap ri jöŋ nrĕpati mājaṙ opakṣamā*

:34/2/279:.
panĕmbaḥ i patik narāṙyya kĕna de narendra aṅuhā,
sira iki tanaya aṙjjuna ndaḥ Abhimanyunāma ahalĕp,
prakaśita saka iŋ bibi pwa sira yan subhadrātmaja,
hatuṙ pahulunan tĕkap nira narendra dāmodhara*

:34/3/280:.
tuhuṇ ḍatĕŋ ira an umaṇḍĕm umusap ri jöŋ bhūpati,
ri duḥkha nira kālapan rara warātmajā rukmiṇī,
narāṙyya baladewa sāhasa widhāyaka amidhyani,
maha anuluyakĕn ri lakṣaṇakumāra sāmpun majöŋ*

:34/4/281:.
balik ta harimūṙtti lāgi pinalaṙ wĕnaŋ māsiha,
Apan hana manaḥ nirāṅubhayana i swaputrī nira,
kunaŋ pwa sira mogha tan hana layat madewāśraya,
mataŋnya siha rākṣaseśwara ŋ inant rāntĕn haji*

:34/5/282:.
tuwin mara ḍatĕŋ nira iriki pakon bhaṭārī widhi,
ya kāraṇa nira an wĕnaŋ gaganamāṙgga bhūta aṅatĕr,
nahan pawaraḥ iŋ jurudyaḥ i narāṙyya bhīmātmaja,
nda tandwa sira gaṙjjita amĕkulakĕn sahaṙṣa iŋ ari*

<basantatilaka>:35.
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ : 14

:35/1/283:.
ḍū bhāgya māsku kita tan sipi gaṙjjitaṅku,
nda ariṅku kapwa kita māṙ hrĕdayaṅku haṙṣa,
nitya aṅrĕṅö ṅwaŋ i guṇanta kasaŋkya riŋ rāt,
maṅke tĕkanta ri kakanta kadi i paṅipyan*

:35/2/284:.
haywa asuma alara ri kaprihatinta māsku,
tan saṅśaya aku wĕkasanya sakewĕhanya,
yadyan hana iŋ amaraloka katön ku petĕn,
kāhinya riŋ kṣititala pwa ya ta alpawastu*

:35/3/285:.
ta ikwan pwa buddhi baladewa katon halenya,
twaṅta i sira an atuha taŋ humawöṙ gĕlĕṅta,
nāhan mataŋnya n aku tāmalapa ŋ suputrī,
yadyan si lakṣaṇakumāra kĕnoḥ ya mātya*

:35/4/286:.
nāntĕn siwil ṅwaŋ ari maṅkata haywa ta agyā,
ṅwaŋ motusa amiḍĕṅĕra i tĕka niŋ wiwāha,
ta antuk tara iŋ grĕha wulat pwa ri kāsyasihku,
ṅhiŋ paṅgihĕnta kĕtĕṙ iŋ hrĕdayaṅku n onĕŋ*

:35/5/287:.
nā liŋ ghaṭotkaca manuntun i saŋ suputra,
prāpta i dalĕm saŋ Abhimanyu muwaḥ manĕmbaḥ,
ndan saŋ sinĕmbaḥ atulak bapa haywa maṅkā,
tan reha rakryan i hatuṙkku iki rākṣasāṅśa*

:35/6/288:.
bhaktinta sāmpun apagĕḥ ta tikā hutaṅku,
nahan mataŋnya sahurĕnku asiḥ adwitīya,
nā liŋ nira asĕgĕḥ asuŋ sĕrĕḥ iŋ kajaŋ mrāk,
len wastra mu ulya pisalin saha bhūṣaṇa abhrā*

:35/7/289:.
ndan wyāṙtha tan hana juga aṅrahati i suputra,
tan strī kabhuktya tuwi tan rasa pāna mātsya,
tan taṅga-taṅgapan alĕḥ swara niŋ mrĕdaṅga,
tan gīta tan lĕṅĕṅa riŋ wanadeśa rāmya*

:35/8/290:.
saŋsipta reḥ nira tigaŋ wĕṅi yan hana ṅkā,
lagi iniwö rahina rātri pĕnuḥ bhinukti,
ndan kewala pwa sira tan huniṅa aŋ paṅan prĕm,
ṅhiŋ ywa inaka ŋ lumihata i saŋ asuŋ lara unĕŋ*

:35/9/291:.
māṙ twas ghaṭotkaca tumon sira saṅśaya alĕk,
tan pantara aṅusapi luḥ juga wet niŋ āśa,
nāhan mataŋ nira n adandana paṅkat asru,
tamba iñjiŋ-aŋ bala samūha kabeḥ inajñān*

:35/10/292:.
tĕkwan tĕka aŋ apiḍĕṅĕṙ wruha riŋ wiwāha,
rwa ṅwe ta rakwa kawĕkas tuwi kaprakāśa,
śrī koraweśwara ḍatĕŋ saha mantri mukhya,
meriŋ ri lakṣaṇakumāra huwus pralabdha*

:35/11/293:.
ndan rakwa rājaduhita bhaya māti duḥkha,
tan pāntara amayat apatrĕma lot ginĕgwan,
wyaṙtha aṅrĕṅö mara sira an hana dewaśabda,
tan saṅśayā nira humera tĕka abhimanyu*

:35/12/294:.
ndātaṙ hiḍĕp rasa niki n tinahā nira adwa,
yan taṇ ḍatĕŋ prabhu siwil sira wastu līna,
tan lalanā ta haji maṅkata śīghra-śīghra,
sugyan kasepa ri hurip nira tan katĕmwa*

tiḍak dikĕtahui
<sama sĕpĕṙtti:9>:36.
nahan wara-waraḥnya maṅkin awuwuḥ sru rākṣasapati,
byatīta kalalu ŋ kulĕm nrĕpati maṅkat eñjiŋ alaris,
tĕka i sahana rākṣasa aṅjuru ghinoṣaṇa an paḍa tĕkā,
pĕnuḥ gaja ratha aśwa sañjata humuŋ gumĕntĕṙ aṅuhuḥ*

:36/1/295:.
parĕŋ wijaḥ arūmpak aṅlayaŋ iŋ ambara amuhara rĕs,
baṅun jaladhara aṅhĕmū hudan awaṅkawa dhwaja mĕlĕk,
kilamya larap iŋ curik sipi-sipiŋ karaḥ kaluŋ agal,
gĕlapnya kĕtug iŋ gubaṙ patĕṙ ikŋ mrdaṅga gumĕrĕḥ*

:36/2/296:.
tuwin prabhu ghaṭotkaca mwaŋ ari lālana iŋ awaŋ-awaŋ,
Aṅāṙwwani ratha alalĕḥ pinayuṅan mayūra lumarap,
jurudyaḥ iki tan kari i sira lana amawa ŋ pamucaṅan,
manaḥnya kadi muṅgaha iŋ amaraloka ya amĕŋ-amĕṅa*

:36/3/297:.
patiḥ nira sadeha bāhukawikampa babhruwikaṭa,
paḍa anupama rākṣasa atuha widagdha riŋ kira-kira,
paḍa abala salakṣa śakti tuwi tahu ta iŋ pabharatan,
wĕnaŋ pamati śatru mon rumaraha iŋ surendrabhawana*

:36/4/298:.
Arok siliḥ usī lumampaḥ arurĕk riŋ ambaratala,
hatuṙ trik asamūha möṙ alulunan katon awalikan,
ndatan hana manuṅga-nuṅgala ri wuntat embuḥ i harĕp,
Arĕs śīwakĕn iŋ bĕkĕl yadin alona kāṙyya lumaku*

:36/5/299:.
taṅeḥ yan ucapĕn suwe nira lumampaḥ adrĕs akĕḍap,
samantara ḍatĕŋ ri bhūmi harimūṙtti koṅaŋ apaṝö,
hana alas alĕba asukĕt pĕtĕŋ arĕs ri jöŋ niŋ acala,
Ikā taŋ inusiṙ nira abhawaha rāmya paṅhinĕpana*

:36/6/300:.
sirĕm-sirĕm iŋ aṙkka meḥ sumurupa an tumuṅgaŋ acala,
samaṅkana sira an turun saha bala agawe kuwu-kuwu,
sahaṙṣa para rākṣasī nda sama-kuṇḍaŋ aṅliga-ligā,
tĕka iŋ kuda liman sukha amarĕki toya dinyus iniwö*

<jagaddhita>:37.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:37/1/301:.
prāpta pwa ŋ kulĕm iŋ samantara paḍāmrĕm ika sabala rākṣaseśwara,
kapwākĕg pinĕkul ni kuṇḍaŋ ika sowaŋ i huwus iŋ ulaḥ yathāsukha,
ṅkā saŋ nātha yan aṅgupi iŋ ari mara iŋ pura haladhara tan hanaŋ wruha,
ceṭī keśadharā tikaŋ amawa pawwahan inucap anindya rākṣasī*

:37/2/302:.
Eṅgal rakwa sira iŋ hĕnū lĕpas apan sira gaganacara ahawan ratha,
prāpta iŋ dwārawatī katon sahana saŋ yadukula paḍa somya nismita,
tan tūt ṅgānya sira i sabuddhi baladewa kunaŋ apan amogha kemĕṅan,
kepwan tan wruḥ iŋ enak āpĕga ri tan tĕka nira saŋ anis mara iŋ wukir*

:37/3/303:.
wwaŋ ri jro baladewarājya ta juga amaṅan aṅinum anamtam indriya,
siṅgiḥ tambai ikaŋ wiwāha paḍa kabhinawa saracananya kādbhuta,
honya ŋ dyaḥ kṣiti sundarī piniḍuḍuk ndan inĕnahakĕn iŋ taman lĕṅöŋ,
puccha ambĕk baladewa hewa ri sira an wihaŋ i lului ira an maliŋ lulut*

:37/4/304:.
māṙ aṅrĕs hati niŋ tumiṅhal i sira an gupai aṅa iliḥ amādapa alume,
mūṙcca aśa alupa riŋ paṅan prĕm anaṅis juga tĕwĕk ira sāḥ saka iŋ kakuŋ,
lāmpus mātya mara ŋ manaḥ tuwi titiṙ mayat atĕwĕka kadga tan kasaḥ,
sep yan doḥ hana dewaśabda rinĕṅö nira dinuluṙ i paṅhrĕt iŋ kaka*

:37/5/305:.
lwiṙ pakṣa akuhirā ta bhaṣaṇa nira i gyaŋ ira n akuru ru ukṣa kāsyasiḥ,
nā taŋ glaŋ nupura alaris munus awaknya mari lagi milĕt ri jöŋ nira,
sĕsran maṅkana saḥ saka iŋ taṅan ikaŋ tali tapiḥ anasaṙ saka iŋ tĕṅaḥ,
Aṅhiŋ lot ataḍaḥ-taḍaḥ sararab iŋ luḥ i jaja marĕk iŋ kaluŋ-kaluŋ*

:37/6/306:.
tĕkwan mūkṣa manis nira an liriŋ ikā winuni-ni kucup iŋ saroruha,
śrīdanta agigu riŋ kapān adhara tan miṅiŋ umalap i raśmi niŋ waja,
baŋ niŋ lāṭi ri sinwam iŋ kayu sĕnö satata kinĕmukan hima anipis,
Aṅhiŋ paṅhrĕŋ ikaŋ madhubrata kari i taṅis ira saha luḥ saka iŋ riris*

:37/7/307:.
hīṅanya an lĕwu tikṣṇa niŋ prihati tan wĕnaŋ inimuṙ-imuṙ nira aṅlare,
wyaṙtha akweḥ paricārika anita hana an pamaca-maca lumālana i sira,
gĕṇḍiŋ strī saha damya-damyan anameni kiduŋ iniriŋ iŋ taban-tabaŋ,
tan kewö sararas niki kadi kinaṅsyan i lalĕḥ i pamaṅgĕl iŋ curiŋ*

<Aśwalalita>:38.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ ⏓ : 23

:38/1/308:.
nahan iki reḥ narendraduhita tinaṙkka nira saŋ hana iŋ awaŋ-awaŋ,
karaṇa nira iki kāṙwwa tumurun saka iŋ ratha mara iŋ saŋ oruk anaṅis,
sahana nikaŋ ataṅhi kinĕnan prayoga maturū mata iki wĕkasan,
saŋ ahayu len ikaŋ kaka sudaṙppaṇā juga dine tan ilu aharipa*

:38/2/309:.
ri tĕka nira abhimanyu tumului waśa aṅisapu sambrama aṅusapi luḥ,
Ibu tuhan i ṅhulun rari lĕwös pwa duḥkha nii ariṅku kāri siwuhĕn,
Amaḥ aku pātyan tbu cacahĕnta mon sakaharĕpta denta ta wuyuŋ,
wruḥ aku ri i doṣa ni ṅwaŋ i hatuṙkku atiṅgali kita i sĕḍĕṅku alarasan*

:38/3/310:.
taham ari kāku arĕsa ri siraŋ narendra baladewa n apraṅa tuwi,
kunaŋ i paraṅmukhaṅkwa ri wuyuŋ nira an alarapāna doṣa wipatha,
śapatha nira atikaŋ kawĕdi na ata maṙmma niŋ apet wilāśa rahayu,
siḥ ira ghaṭotkaca ata śaraṇaṅkwa rī gati nihan t anĕmbaḥ i sira*

:38/4/311:.
liŋ ira wara abhimanyu ri saŋ ogha kagyat akĕtĕṙ kapūhan alaṅö,
Umaṅĕn-aṅĕn ri tiṅkaḥ i kakuŋ nira iki tĕka tan pasaŋkan inucap,
karaṇa nira an jĕṅöṙ kahĕnĕṅan tuhun giraŋ ira aṅaḍĕḥ putĕk agĕŋ,
wiṣa paramāṙtha duḥkha nira pāṙthaputra sira ta aṅkĕn oṣadhilatā*

:38/5/312:.
rasiki sudaṙppaṇa anahuri pāṙthaputra tan i rāt kari i tĕka tuhan,
taha ta kunaŋ paṅipyan i hatuṙnya sūkṣma kadi dèwa māṣiḥ anurun,
tuwi tuhu bhāgyamanta marikā bapaṅku i saŋ arūm kapaṅgiḥ ahurip,
Uliḥ iŋ aṅel gumĕgwan i mayat nira atĕwĕka honya ŋ astra ri taṅan*

:38/6/313:.
lihatana ta iki sĕmbaḥ ira wet nira an rĕṇa wineḥ anugraha hurip,
kumĕtĕṙ asāra-sāra ri gupe nira n rahina rātri tan prĕm anaṅis,
ri sira ghaṭotkaca arasa tan intara amusapi pādapaṅkaja haji,
ri ḍatĕŋ ira i tuhanku tumului pwa sambuta in ikaŋ tĕṅaḥ tikĕla ya*

:38/7/314:.
nahan ika liŋnya ya ikan awuwus ghaṭotkaca muwaḥ ri pāṙthatanaya,
Ari ta rĕhĕn ta reŋ rĕrĕb ikaŋ ratha iku hawananta kanyu katiga,
ṅhulun iki kāṙyya kāṙwwa kawula amriha anamaṙ arūpa rājaduhitā,
Umĕjahane si lakṣaṇakumāra donku parilĕnkwa riŋ pawaraṅan*

<mrĕdukomala>:39.
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ : 18

:39/1/315:.
nā liŋ nātha ghaṭotkaca aṅutus i pāṙthaputra muliha,
ndatan laṅghana saŋ kinon tĕlas anumpak iŋ ratha sira,
maṅku i dyaḥ kṣiti sundarī tuwi sudaṙppaṇāmawa sĕrĕḥ,
saŋsiptan ri lĕpas nira an gaganamāṙgga sāmpun alaris*

:39/2/316:.
śrī bhīmātmaja ta iki lalana kari iŋ taman piniḍuḍuk,
sākṣāt dyaḥ kṣiti sundarī ndan iki māri mūṙccita dahat,
ceṭī keśadharā tika aniru sudaṙppaṇa an tĕlas areḥ,
sakweḥ niŋ wwaŋ ataṅhi tan hana sumaṅśaya i gati nira*

:39/3/317:.
maṅgĕḥ tan luputa iki lakṣaṇakumāra mātya niyata,
yan tan wwantĕna māsiha awaraḥ akon prayatna ri sira,
ndan tiṅkaḥnya hana iki rākṣasa hulun kapaṙccaya nira,
tan len putra nikaŋ baka pwa ya si bajradanta subhaga*

:39/4/318:.
wwantĕn ta iki hulun ghaṭotkaca kadaŋnya māsiḥ iri ya,
wruḥ rī duḥkha nikaŋ tuhan hala nika tinonya katahā,
sākṣātnya n rumĕṅö ri sārathi ghaṭotkaca irikaŋ ulaḥ,
nāhan maṙmma niki n mara amĕŋ-amĕṅan tĕka awara-waraḥ*

:39/5/319:.
ya aṅde yatnari buddhi lakṣaṇakumāra tan raga-ragān,
pinriḥ gopita de nira awaraḥ i jöŋ niraŋ kurupati,
Enak ta pwa hiḍĕp suyodhana baṅun huwus wruḥ alawas,
ṅūni iki n kataha an tulus mata imu ya amaṅun guyu nira*

:39/6/320:.
tan strīratna juga pwa sādhya yadi siddha bhagya kĕtikā,
yan tan siddha jayāṙtha labḍha ri kadonan iŋ yadukula,
hetunya an wĕki sañjata atri gumuruḥ tĕka iŋ gaja ratha,
sāmantanrĕpa kapwa yatna pininaŋ ḍatĕŋ saha bala*

:39/7/321:.
maṅke pwa n hana duṣṭaśabda rinĕṅö nira sphuṭatara,
tan kagyat-gyat ikaŋ manaḥ naya rahasya kapwa winulik,
nāhan maṙmma ni bajradanta kinayuḥ nira an winisikan,
yan ya amātyana riŋ ghaṭotkaca makāwaka i nrĕpasuta*

:39/8/322:.
ndātan laṅghana bajradanta kawaśa ahiḍĕp minanisan,
mwaŋ sĕṅhitnya ri bhīmasena n umati i bapanya kagĕgö,
sāmpun ta ikaŋ alapkĕna apituwi nora len wruḥ iŋ ulaḥ,
Āpan ŋ wwaŋ wawahan ri sūkṣma niŋ upāya lāgi wiphala*

:39/9/323:.
saŋsiptan rahina pwa lakṣaṇakumāra gambaŋ alaris,
sakweḥ niŋ bala mantrī mukhya maṅiriŋ ri ya aṅāta irakĕŋ,
nora wruḥ tuhu saŋ nrĕpātmaja juga iki paṅhiḍĕp ikā,
tuwi ānuṅgaṅi rĕṅgŋ niŋ liman awās alĕp surapati*

:39/10/324:.
gĕṇḍiŋ ghamita riŋ lĕbuḥ ri sĕḍĕŋ iŋ ta ika iŋ pawaraṅan,
byātītan winaraŋ ta rakwa paḍa gambaŋ aṙjja n apupul,
sakweḥ saŋ dwija śaiwa sogata maśānti rāmya karĕṅö,
ndan wyaṙtha iriya tulya gīta tĕkap iŋ tuli ndin aphala*

:39/11/325:.
riŋ sore pwan umuṅgaḥ iŋ grĕha tan asru reḥnya kinasut,
luṅhā nis tumahā riŋ eraṅa yadin lana aṅawaraṇa,
ṅka an saŋ nātha ghaṭotkaca ariraŋ i bajradanta n añuluḥ,
ta ikwan ya agigu saṅśayanya sira tuhwa rājaduhitā*

:39/12/326:.
wahu āṅol ya rikā ghaṭotkaca malĕs rumaṅkul iri ya,
ya aṅkĕn pātyana śīghra ya akrala baṅun maha awugaḥ agöŋ,
kagyat bhīmasuta apa tan tuhu suyodhanātmaja katon,
sākṣat rākṣasa bajradanta tiki hāḥ musuhku ta kariḥ*

:39/13/327:.
nāhan liŋ nira gaṙjjita anarima maṅdĕdĕlnya n anĕpak,
tandwāprĕp sira lot araṅkit arukĕt siliḥ kawil iruŋ,
rodra an moha siliḥ culik mata siliḥ tĕkĕk siliḥ arun,
maṅkin krūra siliḥ guluŋ bĕtaḥ atĕmpuḥ anrĕŋ ataruŋ*

:39/14/328:.
gĕṅgöṅĕn wĕkasan hanan kadi gunuŋ mataṅkĕp apagut,
rimpĕk taŋ grĕha kedĕkan ri parukĕt nira an siliḥ usī,
kagyat saŋ mamaraŋ paḍa awrĕg alayū kawös giri-girin,
pakṣa aṅilya sarājya taŋ sabaladewa pūḥ kakĕtĕran*

:39/15/329:.
tambis tan hana kapwa śūra wihikanri reḥ saŋ apĕluk,
yan tan mātya sii i bajradanta kasikĕp jinĕmbak nira,
sumbaṙ-sumbaṙ iraŋ ghaṭotkaca sira adhikāra puruṣa,
waṅke niŋ kalanābubat kahabalaŋ dinūkakĕn ira*

:39/16/330:.
sanyasa apraṅa buddhi niŋ bala humuŋ paḍa agarawalan,
luṅha aṅambara bhīmasūnu saha cetika aṅla iṅit adoḥ,
wadwa śrī nrĕpa koraweśwara juga ata maṅkin alayū,
muṅsi i paṅrĕrĕbanya śīghra mawaraḥ ri hāstinapati*

:39/17/331:.
kagyat saŋ nrĕpati i waraḥnya tumului murub galak ira,
Aṅgyākĕn bala maṅkat aṅlurugana i watĕk yadukūla,
pĕṅpöṅĕn taya saŋ narendra harimūṙtti cidra niŋ ulaḥ,
syūha ŋ dwārawatī pwa haywana mĕne kĕnoḥnya n ucapĕn*

:39/18/332:.
tĕkwan śrī baladewa motusan i tan manaḥ nira ŋ ikā,
kewalya ambĕk ikaŋ ghaṭotkaca juga awamāna kuhaka,
rowaŋ ta andĕl iraŋ narendra baladewa de kurupati,
ndan maṅgĕḥ tiki kāladeśa niŋ anīrnna śatru hilaṅa*

:39/19/333:.
tandwa aṅhruk aṅuhuḥ tikaŋ balan umaṅkat asru lumurug,
gĕṇḍiŋ ghūrnnita len gubaṙ kakĕrĕtug hatuṙ gĕlap ahöm,
grit niŋ syandana paṅhrik iŋ kuda liman paḍa aṅrĕguŋ awū,
sākṣāt sāgara rob gumĕntĕṙ i panĕmpuḥ i ṙyyak iŋ alun*

:39/20/334:.
muṅgaḥ riŋ ratha koraweśwara saha astra tikṣṇa lumarap,
mwaŋ wwaṅsānak ira aṅduluṙ paḍa matuṅgalan ratha maṇik,
lwiṙ gaṅgā humilī tinūt ni laku niŋ bala atri gumuruḥ,
sāmantānrĕpa ghūrnnita aṅlĕwihi guntuṙ aṅhibĕki rāt*

:39/21/335:.
nistanya an wĕṅi māwa de ni larap iŋ karaḥ kaluŋ agal,
nāhan maṙmma nika alaris lumaku śīghra tan kahawaran,
prāpta iŋ dwārawatrī pwa mañjiŋ i dalĕm kuṭa amarĕpĕki,
lumra arampak anunwa ŋ grĕha tĕka aṅidĕk wwaŋ aturū*

:39/22/336:.
kagyat saŋ yaduwaṅśa kepwan ajaga amriḥ apraŋ asĕkuŋ,
meḥ tan kewwa pĕnuḥ niŋ astra panulak riya an pamurulū,
hetunya an wahu maṇḍĕg alwaŋ i harĕp rĕbaḥ katalayaḥ,
sinrĕŋ lagi winūk rinaṅkik asĕsöṙ maṅunduri rupĕk*

:39/23/337:.
tĕkwan wāhu ḍatĕŋ ghaṭotkaca hañaṙ n inundaŋ atuluŋ,
lumra awrā waragaŋ nirāṅamaḥ-amaḥ saka iŋ awaŋ-awaŋ,
munduṙ taŋ bala korawa aṅusiṙ i saŋ tuhanya n apupul,
yatna adandan atiṅkaha arĕp apagĕḥ wĕdinya rusaka*

<kalĕṅĕṅan>:40.
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 20

:40/1/338:.
rahina hyaŋ aṙkka baṅun ahyuni kawa iḍara niŋ praŋ ādbhuta,
mijil iŋ tĕgal yadukula akrama saha bala kośa wāhana,
tuwi saŋ ghaṭotkaca hana iŋ wuṙri pamuputa pagwana iŋ laga,
Abhimanyu tan saḥ i sira i ratha kumĕmit i rājaputrikā*

:40/2/339:.
siraŋ Ugrasena basudewa ratu matuha taṅgwan iŋ naya,
krĕtadhaṙmma śatyaki saŋ Uddhawa patiḥ adhikāra riŋ guṇa,
wwaya len saka issira taṅeḥ yan ajarakĕna kapwa śaktimān,
paḍa sök pĕnuḥ gaja ratha aöwa paḍa titiṙ akīṙtti riŋ raṇa*

:40/3/340:.
maliha ŋ wuwus tucapa korawaśata muwaḥ akrama apagĕḥ,
katĕṅaḥ suyodhana rinākṣa nikaŋ ari paḍa yatna tan kasaḥ,
ṅūniweḥ ta lakṣaṇakumāra marĕk i haji sök bala aṅasut,
pinĕṭik paḍa wwaŋ aguna akawula paḍa pĕnuḥ karaḥ kaluŋ*

:40/4/341:.
bhagadatta mālawa jayadratha panihuŋ ira aṅhapit gĕlar,
Analaṅkupa i sĕḍĕṅa niŋ kawaśa sĕlewĕgĕn saka i harĕp,
tuwi maṅkana i wuri piraŋ ratu huwus arĕpat paḍa aṅhaḍa,
kadi sāgara agni mara sañjata nira makukus dhwaja apagut*

:40/5/342:.
tĕlas akrĕp iṅgita niŋ aṅdani gĕlaṙ akĕkĕḥ tuna iŋ bhaya,
kadi paṙwwata agĕgĕṙ asĕṅkan aparaṅan alasnya duṙggama,
ri dalĕmnya siṅha saha baṙwwaŋ amacan asĕluṙ paḍa aṅgĕlur,
ndaḥ awās ikā kahiḍĕpanya ri pasalĕsĕk iŋ bala aṅuhuḥ*

:40/6/343:.
tuwi nora ta pwa tinahā katakuta nira hāstineśwara,
ya ta keriŋ-iŋ hati sanista niŋ anĕṅaḥ i bhūmi niŋ musuḥ,
ṭi hatuṙ narendra baladewa hana pisaniṅu u paraṅmukha,
yadi rodhakāna harimūṙtti tuwi bhaya witadyan apraṅa*

:40/7/344:.
rinasan katuhwan apĕga ambĕk ira haladhara aṙddha kemĕṅan,
yadin apraṅa aṅlawana riŋ yadukula riŋ apa iki n enaka,
nrĕpa hastineśwara kunĕŋ tulakĕn ika lawan watĕk yadu,
Awiraŋ ri bhagna saŋ arūm waraṅĕn i hana saŋ ghaṭotkaca*

:40/8/345:.
Athawā ghaṭotkaca kunaŋ harĕpakĕna ri madhya niŋ raṇa,
samūha len yadukula aṅgĕḥ i sakasukha-duḥkha ta pwa ya,
paḍa kapwa keriŋ ira ta pwa wĕkasan amaṅun manaḥ maṅö,
Aṅadĕg juga aṅaṅĕn-aṅĕn saha bala lĕṅĕŋ epu riŋ gati*

<śaṙddhulawikridita>:41.
– – – | ⏑ ⏑ – | ⏑ – ⏑ | ⏑ ⏑ – | – – ⏑| – – ⏑| ⏓ : 19

:41/1/346:.
byātītān baladewa kepwan iŋ ulaḥ maṅdoḥ sĕḍĕŋ mohita,
tan kewö tĕkap iŋ watĕk yadukula aṅrampak musuḥ sāhasa,
Enak taŋ praŋ arok maraṅkit apĕluk nora aharĕp mundura,
kapwa alwaŋ sakasewu lakṣa ta kunĕŋ waṅkenya tan kombara*

:41/2/347:.
wruḥnya amet sawawa anya taŋ bala siliḥ tūb ghūrnnita agĕnturan,
ndā honya ŋ maratha apagut paḍa ratha n muṅgwiŋ liman mwaŋ liman,
Astām taŋ mahawan kudārurĕk awoṙ kapwanya muṅgwiŋ kuda,
Amraŋ pinraŋ amūk winūk siliḥ idĕk siŋ māti nora inucap*

:41/3/348:.
ndan soṙ wāhu katūb rĕbaḥ katalayaḥ trasa wwaŋ iŋ korawa,
rĕmpak byūha nira awri kelu kalulun sakweḥ watĕk bhūpati,
tambis bhrasta larut ya tan lumabuha śrī hāstinendra apuliḥ,
rodra amṇk sabatĕk tinūt i walui iŋ kabwaŋ maṅaṅgul muwaḥ*

:41/4/349:.
bhīṣma droṇa jayadrathā krĕpa tĕka iŋ bhūriśrawa animbaṅi,
karnna alĕmbana len Alĕmbuṣa tumūt mwaŋ śūrasenāṅdulur,
kapwa aṅlūd i śarastra śakti gumĕrĕḥ sūkṣāt hudan sāyaka,
waḥ rāḥ taŋ raṇamadhya rob amalabaṙ saŋka iŋ śawa amaṙwwata*

:41/5/350:.
tan wriŋ de yuduwaṅśa de ni sahab iŋ mātaṅga lāwan ratha,
ṅka an kewran n umurud ri tan katulak iŋ hrū maṅkin embuḥ pĕnuḥ,
nāhan hetu niŋ awrĕg awri malayū nora aṅucap maṇḍĕga,
kabwaŋ tan pamalaṙ hurip luyuk arĕs mĕṅgaḥ kaṅelan kawös*

:41/6/351:.
ṅka a saŋ nātha ghaṭotkaca aṅdĕmak arūmpak mwaŋ watĕk rākṣasa,
lwiṙ megha an sumahab saka iŋ tawaŋ añandak śatru tan pāwĕran,
siŋ koliḥ kinĕmaḥnya lot ininuman rāḥ maṅkin aṅde wĕṝö,
twabnya asrak gĕrĕhanya n aṅhudanakĕn ta iṇḍas taṅan len pupū*

:41/7/352:.
Enak yan ya juga iki rakwa lawarĕn de niŋ tumĕṅha apraṅa,
mwaŋ sakweha nika aṅhudan-hudani riŋ kontā lawan tomara,
mogha an tandaŋ ira abhimanyu manĕḍak tan paṅgalĕŋ twās amūk,
tan jriḥ lot kinasut baṅun rawi tĕṅaḥ ṅwe na aŋ musuḥ lwiṙ limut*

:41/8/353:.
tĕkwan tan papahi i kaśaktin ira lawan śakti dāmodara,
yadyan sāgara bahni paṙwwata kunĕŋ siŋ sāñjatā riŋ rana,
sāmpun kagraha de nira aṅaji tĕka iŋ mantranya sūkṣma i hati,
Aṅhiŋ cakra sudaṙśśana iki tinĕṅĕt de padmanābhaprabhu*

:41/9/354:.
maṅke pwa alĕkas apraŋ iŋ kapana taŋ śatru n wĕnaŋ dhāraka,
towi pwa n abaṅun muwaḥ yadukula aṅrampak malui sāhasa,
Aṅgrĕk riŋ ratha len gajā sumarasaḥ rodra aṅidĕk riŋ kuda,
haṙṣa an ton Abhimanyu kātara hatuṙ kālāntaka aṅiṇḍarāt*

:41/10/355:.
salwiṙ niŋ panaḥ ādbhuta abhinawa taŋ hrū de nira anūb musuḥ,
koŋ bayu aduluṙ agni koŋ asura sök koŋ paṙwwata aṅde takut,
syūḥ bhraṣṭa ŋ bala peka denya malayū sāmanta nora apuliḥ,
kabwaŋ bĕntaṙ amet parāna kapĕgan tan wriŋ daya aŋ enaka*

:41/11/356:.
tan swaŋ wruḥ nrĕpa koraweśwara sumaṅhārā ŋ lĕkas tan wĕnaŋ,
kewran de ni pamūk ghaṭotkaca saka iŋ megha anusuni ādbhuta,
krūra aṅrok aṅasut lana aṅramĕs anūt ndātan paweḥ maṇḍĕga,
tan koli n linawan saka i ruhuṙ i soṙ kepwan juga aŋ apraṅa*

:41/12/357:.
wyaṙtha iki n hana rakṣasa adbhuta muwaḥ paṅdāha duṙyyodhana,
kĕmbaṙ sök bala kośa wāhana ṅaranya alĕmbana alĕmbūsa,
trasa an meḥ pĕjaḥ apraŋ iŋ gagana sāk wadwanya nora aṅhawĕr,
simbantĕn tuluṅa pwa waṅkai i hulunya aṅlad ḍawuḥnya i sira*

:41/13/358:.
saŋsāra aṅlalu hĕntya mātya sabatĕk sakweḥ niraŋ korawa,
yan tan māsiha nārada apitutura iŋ heyopadeya ahayu,
ḍū duṙyyodhana toḥ usiṙ haladhara aṅhiŋ ta pwa yogyāśrayā,
priḥ denta asĕkuṅa atalaṅkup aparĕk paṅheṙ i wuntat ira*

<Aśwalalita>:42.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ ⏓ : 23

:42/1/359:.
nahan iki liŋ mahāṙṣi karĕṅö saka iŋ tawaŋ awās tika amrĕtamayā,
dwijawara bhṣma karnna śakuni pwa tan hana wihaŋ humaywani ŋ ujar,
tuwi kurunātha kagraha ta ikap ghaṭotkaca sĕḍĕŋ rinaṅkul apĕluk,
luput arusit ri laghawa nira an widagdha sinikĕp lumumpat alayū*

:42/2/360:.
paḍa maṅusi i luput linalu siŋ pĕjaḥ gati nikaŋ suyodhanabala,
Atakis amet upāya paṅiwuŋ nika amiliḥ awan marapwan ahurip,
sahana nikaŋ turuŋ kasikĕp awrĕg awri malayū mara i haladhara,
kadi lari niŋ pĕtĕŋ midĕṙ aliṇḍuṅan gunuŋ i tambwaŋ iŋ śaśadhara*

:42/3/361:.
Irika suyodhana amarĕki jöŋ narendra baladewa mojaṙ aharis,
prabhu mapa tā kĕnoḥ karika reha ni ṅhulun umātyana ŋ yadukula,
ri haturipun wĕnaŋ humalaṅi i nareśwara n aweha rājaduhita,
Aha mara doṣa de haji ri denta tan wawara iṅö ṅhulun juga kaduk*

:42/4/362:.
ndan iŋ apa ta ṅhulun ḍatĕṅa hundaṅĕn prabhu yadin wruha irikaŋ ulaḥ,
pijĕṙ ahiḍĕp juga ṅwaŋ i kasajjanan haji n inastuti iŋ tribhuwana,
tuwi kita n aṅdadak kuhaka duṙtta riŋ kapana saŋ narendra wĕnaŋ,
kunĕŋ iki toḥ mapa iki ta kunĕŋ nimitta ni patik tan amriḥ ataña*

:42/5/363:.
nahan ika liŋ suyodhana ri saŋ narendra baladewa kepwan aputĕk,
haji maṅupakṣamākĕna sira i kahīnan ira n epu tan wriŋ usirĕn,
Irika hatuṙ ni potusan ira i watĕk yadun aminta tan piha irana,
Amĕjahana i suyodhana kunĕŋ narendra baladewa mamriḥ atulak*

:42/6/364:.
Anaku kita ŋ watĕk yadu ghaṭotkaca aku bapa tolihĕnta sakarĕŋ,
ri hilaṅa saŋ suyodhana mawās juga aku n apahasan iŋ tribhuwana,
kita-ta kunaŋ manĕmwa hala toḥ paran wĕnaṅŋ ni ṅhulun humĕnĕṅa,
luwara juga pwa kenaka nikiŋ laga ahajĕṅa yuktya-yuktya niŋ ulaḥ*

:42/7/365:.
nahan ika liŋ niraŋ haladhara asayut ri yaduwaṅśa tan pamahiḍĕp,
mawuyuŋ i saŋ suyodhana ri denya sāhasa tan eriŋ aṅhala-hala,
karaṇa nika ŋ ghaṭotkacabala aṅrubuŋ yadubala abhimanyu lumurug,
Amarawaśa aŋ suyodhanabala ata kahyun ika tan panaṅgĕl i haji*

:42/8/366:.
Irika n ataṅgal uddhata galak narendra baladewa tiṅhal arĕṅū,
Anudiṅi riŋ watĕk yadu ghaṭotkaca inuhut ira atighora n awuwus,
Adha apa ko kabehmu lalu sampaya iri aku manahmu māna kuhaka,
hilaṅaka inaṅkwa ko d wulati laṅgalaṅku ri taṅan pĕjahmu niyata*

:42/9/367:.
wacana niraŋ narendra baladewa kātara n umuṇḍa laṅgala nira,
pinutĕṙ ira adbhuta amijilakĕn gĕlap haliwawaṙ ŋ halisyus amusus,
tuwi mĕtu bhūta rākṣasa pĕnuḥ saka iri āṅin-aṅinya bahni kumutug,
rĕṣi gana narada adi hana riŋ nabhastala kawös dumoḥ ababaran*

:42/10/368:.
syapa kari śatru wānya mulata i sira i sĕḍĕŋ ira an triwikrama huwus,
mawugaḥ agöŋ lwiṙ āṅibĕkana ŋ nabhastala rumampaka ŋ tribhuwana,
gumĕrĕḥ ikaŋ prahāra kumupak saka i tutuk ira an mĕhaḥ maṅĕbusa,
gajapati siṅha baṙwwaŋ i guha nika aṅrĕpa kawös kagöm aliṅĕṅĕn*

<jagaddhita>:43.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:43/1/369:.
kala śrī baladewa gutgutĕn agöŋ kagirigiri sĕḍĕŋ triwikrama,
liṇḍū ŋ bhūmi rubuḥ taŋ adri katawū wwai iŋ udadhi gumĕntĕṙ ombakan,
saŋ siddha aṙṣi manuṅsuŋ iŋ gagana ghūrnnita majaya-jaya asawuṙ sĕkar,
moghā haywa baraŋ wirodha haji sugya kahawa bubara ŋ jagattraya*

:43/2/370:.
nāhan liŋ nira sis katuhwan iŋ apa n hana huripa niraŋ watĕk yadu,
yan tan prāpta sira ŋ narendra harimūṙtti mĕkulakĕn i jöŋ nareśwara,
ṅūni n śīghra saka iŋ wukiṙ kapalayū n winaraḥ ira mahāṙṣi nārada,
ndaḥ maṅke n tĕka sādara aṅhariḥ-hariḥ kaka nira riŋ ujaṙ manohara*

:43/3/371:.
ḍū sĕmbaḥ ni patikta nātha huniṅan pwa panĕḍa nii arinta torasi,
hyunta i pātya nikaŋ watĕk yadu śarīra haji mara gatinya tan waneḥ,
doṣa anamtami bhaṅga niŋ pahulunan tuhu paḍa lalunĕnta ŋ enaka,
Āpan yan dawanĕn tuwin syapa ta lena sĕmaṅa ni tuwuḥnya yogyana*

:43/4/372:.
nantĕn riŋ kapana ṅhulun wihaṅa sāmbĕka haji ri pakaṙmma putrikā,
tĕkwan yukti mara iki lakṣaṇakumāra lituhayu sulakṣaṇa anulus,
kdan herĕn warahĕn ta kenak i patikta tĕwasa niŋ asewaka i kita,
milwa aṅhiwĕ sakāya-kāya hiḍĕp i ṅhulun umiriṅi kāṙyya saŋ prabhu*

:43/5/373:.
ndan maṅke tĕḍarĕn ri tan wiraṅa ni ṅwaŋ awĕdi katĕkāna duṙyyaśa,
lawan śrī nrĕpa koraweśwara wawaŋ tan umiriṅi ri reha ni ṅhulun,
Āpan yan patitūtana ṅwaŋ iŋ ulaḥ tan apagĕḥ i kayuktyan iŋ gati,
Āwas keraŋ-iraŋ mataŋnya palakun juga luwara ni buddhi bhūpati*

:43/6/374:.
liŋ śrī krĕṣṇa mawodhanā ri baladewa tuwi tĕka ri hāstineśwara,
ndaḥ sāmpun kahiḍĕp rasanya paramāṙtha ri kapana wĕnaṅa laṅghana,
nāhan maṙmma suyodhana amuhun umantuka saha pariwāra tan kara,
tan wruḥ rakwa ri tan pakona harimūṙtti ri haladhara nā sahuṙ nira*

:43/7/375:.
ndātan wāni kĕdö ri sāhasa nira an rĕhĕnana tĕkap iŋ watĕk yadu,
syūha ŋ dwārawat katön ira salaḥ sĕmu nira tika yogya dūṣaṇan,
ya aṅde gyā ri sira an muliḥ dalihan iŋ wĕdi saha bala sukṣĕka awiraŋ,
sūpĕn riŋ masayut lĕpas kadi maliŋ kawĕnaṅan iŋ apa n tan eraṅa*

:43/8/376:.
rĕp somya ata muwaḥ narendra baladewa sukha ri ta ika nātha keśawa,
tan tamtam nira riŋ hade sahuṙ ira i sira karaṇa nira ari pamīdhana,
maṅke n māṙyya pininta sĕṅhit ira haṙṣaja manaḥ ira maṙmma gaṙjjita,
wwe pinraŋ juga duḥkha niŋ kadi sira aguṇa riŋ apan aniṙwwa duṙjjana*

:43/9/377:.
ya ika an śīghra marĕk watĕk yadu ghaṭotkaca lawan Abhimanyu sādara,
yatna anĕmbaḥ acāmana i lamaḥ i jöŋ nrĕpati muwaḥ i nātha keśawa,
mojaṙ śrī baladewa bhāgya bapa tan waluyana ta hade nikuŋ gati,
bhraṣṭa ŋ śasana yadyapin tĕhĕra tamtamana palalunĕn mata ikihĕn*

:43/10/378:.
nāhan liŋ nira māṙ anīsi ri saŋ aṅhyaŋ i siha nira māṙyya göŋ galak,
Apan ya amwaṅi duḥkhabahni kinabehan apuhara luput winarnnana,
maṅke n prāpta janaṙddana amahayu kapwa pinaḍĕm inajum sinimpĕnan,
nāhan kāraṇa niŋ paḍa ahĕli sukha ŋ lara kadi siniram riŋ āmrĕta*

:43/11/379:.
ta ikwan wehĕn anĕmwa labha mara saŋ krĕtayaśa winani iŋ ranaṅgaṇa,
nyāma ŋ gañjaran embuḥ aŋ dĕmak anūta guṇa nira n amuktya kakryanan,
saṇḍaŋ-saṇḍaṅan iŋ prawīra saha siṅhĕl akaluŋ akaraḥ pwa humwata,
nā jriḥ lāgi kapeṅin epu iŋ ulaha apuhara tan awiraŋ lana aṅabuk*


tiḍak dikĕtahui
<sama sĕpĕṙtti:9>:44.
taṅeḥ gati para prawīra n ucappĕn paḍa aparimita,
hyaŋ aṙkka wĕkasan maṅulwan aṅadĕg riŋ adriśikhara,
baṅun bĕsuṙ aniṅhali praŋ atibhīṣaṇa adbhuta dahat,
mataŋ nira an akon umantuka ri saŋ huwus krĕtayaśa*

:44/1/380:.
muliḥ ta baladewa sahya n iniriŋ ta ikap yadukula,
Aṅaṙwwani ratha alala iḥ mwaŋ ari lalana aṅucap-ucap,
byatīta sira riŋ hawan ndaḥ ucapĕn ta saŋ mabuhaya,
prapañca ri kĕtĕṙ nikaŋ hrĕdaya māṙ paranti rumaras*

:44/2/381:.
katuhwan aparan tatan kĕtĕra niŋ priya asiḥ alaki,
tumiṅhal i hatuṙ parĕnya paḍa ghūrnnita akrak anaṅis,
ri duḥkha niki n aṅrĕṅö ri pati niŋ sĕnĕŋ karahatan,
dudū midĕṙ amet ri waṅkai i jalunya riŋ raṇasabha*

:44/3/382:.
hana alupa ri ken iki n lukaṙ aṅun-ṅun agyaŋ ahuyaŋ,
Anaṅga wĕhaŋ aṅliga aṅliḥ aṅure gĕluŋ kasarakat,
maṅö n lumiriŋ-iŋ lawaŋ rĕṅĕ-rĕṅöŋ lana anaha-nahā,
Alalnya mulata iŋ sĕnĕŋ mwaŋ i wĕdinya kājara pĕjaḥ*

:44/4/383:.
hana ahyas aṅamĕṙ pataḥ saha sĕkaṙ miṅiŋ rinacana,
Asiñjaŋ abĕbĕd pupus kadali lālana awida haṅĕt,
rwa rakwa tanaganya tan padadakan yan ilwa pĕjaha,
sabhāgya ḍatĕŋ iŋ sĕnĕŋ sukha n amuktya raśmi niŋ apöm*

:44/5/384:.
lawan taŋ akire prabhakti turida an tĕka ŋ jalu jĕmaḥ,
halis hinarĕṅan rikaŋ kṣaṇa mabañwa luḥ pamapaga,
tuwin pasilihĕn smita amanis arūm kĕtĕṙ niŋ ajurit,
Ikaŋ hrĕdaya jīwa-jīwana karāsikan lĕṅĕrana*

:44/6/385:.
waneḥ wruḥ i kaśūran iŋ sĕnĕŋ adoḥ gatinya pĕjaha,
tuhun pwa katahā lanā kawĕdi sugyan oliha hañaŋ,
lĕwös marika siḥnya ṅūni rasa tan paniṅgalakĕna,
kunaŋ pwa ŋ awanĕḥ kasaḥ ri ḍatĕŋ iŋ hañaṙ-hañaṙ arūm*

:44/7/386:.
taṅeḥ yan ucapĕn gatinya tĕka saŋ narendra wĕkasan,
Ikaŋ bala muliḥ sinuṅsuŋ i kakuŋnya rāmya salulut,
narāṙyya harimūṙtti mañjiŋ i dala im kaḍatwan alaris,
tuwin sira wara abhimanyu katĕhĕṙ lawan saŋ araras*

:44/8/387:.
hĕlĕm ta sira rakwa yan wijila was misan pwa waraṅĕn,
ndan anti ni tĕkā niraŋ nrĕpati pañca-pāṇḍawa jĕmaḥ,
Apan sumĕmu meḥ nira an ḍatĕṅa sāmpun iŋ sinamaya,
piliḥ matiki tan palekana tuwi iki kāla ŋ usirĕn*

:44/9/388:.
Awās mara katiṅhalan sukha ni buddhi niŋ sanāgara,
makādi parameśwarī parūmahaṙṣa gaṙjjita sira,
tĕlas kalalu rena pāṙthasuta māṙ hinundaŋ anaṅis,
lana amĕkulakĕn ri putra nira māṙbbaṅun hiḍĕp ira*

:44/10/389:.
tĕka ŋ wĕṅi taṅeḥ mata iki n ucapĕn saŋ amrĕm i dalĕm,
tĕka i prawaraputra len saŋ ahajöŋ sapolaḥ iŋ akūŋ,
lalu ŋ diwasa tiṅkaḥ iŋ rahina rātri tan wacakĕna,
ghaṭotkaca muliḥ tĕlas pinaripoṣita asama-sama*

<soktamaṙggana>:45. 
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ ⏓ : 24

:45/1/390:.
Atha ri muliḥ ghaṭotkaca dhanañjayasuta kari rāmya len saŋ araras,
Asukha-sukhan siliḥ siḥ akule rahina wĕṅi tan intaṙ iŋ pakasutan,
Ayam-ayaman lulut karika ṅūni katĕmu ya tika an tinuhwakĕn ira,
ri lawas ira abrata ŋ turida dāgha nira n alabuhan karāsikan arūm*

:45/2/391:.
katĕkan i tan wĕnaŋ nira kagiṇḍala saparan ahimya-himyan adulur,
Alalĕḥ atuntunan kadi wayaŋ-wayaṅan ilai ira an lana aṭika-ṭikan,
ndan asĕmu lobha ri hyun ira sātmya mapisana śarīra rakwa ŋ arasā,
wĕdi nira kociwa n miṅaya tan wulata kunaŋ i kāla niŋ kumĕḍapa*

:45/3/392:.
lwiṙ akĕmitan taman gati nira an lagi jĕnĕk i laṭāgrĕha asriŋ akule,
yan ahuyaŋ adyus iŋ ranu sakāpti lĕkas ira n aguywa-guywan asibū,
tĕlas ira mĕntas aṅhyasi siliḥ hyas iki sira siliḥ tata asusu-susup,
wiphala tikaŋ crĕmin ri sira kaṙwwa n aṅalihi wilāsa niŋ saturida*

:45/4/393:.
tĕka ri kabhuktyan iŋ wiṣaya ṣaḍrasa ṣaha sidhu pāna matsya surasa,
rumĕsĕp i nāla niŋ twas ira kāṙwwa saha saragi gīta rāmya kara iṅö,
rasana taŋ alpawastu tuwi mogha rahat aṅĕnani n kinālihan ira,
kimuta n akaṙwwa ŋ antyasukha tandwa surapada juga iki paṅhidĕp ira*

<widyutkara>:46.
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓ : 25

:46/1/394:.
luṅha ŋ kāla pira antajinya ta kunĕŋ tĕka muwaḥ iki duḥkha rājaduhitā,
siṅgiḥ ta pwa paganti niŋ rahina rātri hala hayu nirantaranya n adulur,
ndan tiṅkaḥnya ḍatĕŋ ni dūta nira paṇḍawapati n adhikara niŋ waŋ atuha,
donya aṅundaŋ i nātha keśawa dhanañjayasuta sira mukhya niŋ maṅiriṅa*

:46/2/395:.
Āpan sāmpun awās ta rakwa pawĕdlaṙ nira ri huwus i hĕnti niŋ sinamaya,
Aṅhiŋ ta aŋ ucapĕn ri tiṅkaha nikaŋ nāgara kakilalan ri hāstinapati,
ya aṅde lālana -añca-pāṇḍawa n aṅanti gati hana nira i wirāṭanāgara,
nitya agyā ri ta ika janāṙddana n amantĕsana kira-kira anuŋ enaka jĕmaḥ*

:46/3/396:.
ndan nahan mata rakwa liŋ niŋ utusan humatuṙ i harimūṙtti kāliḥ apupul,
Atyanta iŋ paḍa gaṙjjita twas ira kaṙwwa karaṇa nira maṅkat eñjiṅa siwi,
ndan śrī krĕṣṇa juga ata laṅgaladhara amagĕhakĕn ri karākṣan iŋ swanāgara,
ṅhiŋ saŋ wrṣnikula abhimanyu saha rena nira winidhi milwa sāmpu atihaŋ*

:46/4/397:.
ndan atyanta wihaŋ dhanaṅñjayasuta aṅhyaŋ i narapati kāṙyya mon tumutura,
de niŋ nāgata sāha riŋ nrĕpasutā tuwi wahu sukha tan bĕsuṙ siliḥ asiḥ,
saŋ nātha pwa kĕdö baya aṅḍawuhi śapa karaṇa nira mohita an salanaṅis,
mūrccha an suṅka imi paṅkwan iŋ kalulut osaḥ aṅisĕk-isĕk epu tan wriŋ arasā*

:46/5/398:.
Āhaḥ māsku tuhanku toḥ yayi mapa iki ta kunaŋ ulahaṅkwa de narapati,
kĕdu āmidhyani tūta ni ṅwaŋ i sira i larisa nira mara i wiraṭanāgara,
Astām kewwana ta aku de bapa paran ta wa inaṅaŋ ni kakanta sāha ri kita,
ndin tan mātya kari ŋ madhubrata yadin pasahakĕna ri gandha niŋ sĕkaṙ arūm*

:46/6/399:.
ndan kĕdu āmihaṅāku mon apuputa ŋ pĕjaḥ n akusu was misan ṅaran iki,
tak jriḥ mātya kunaŋ pwa śapa nira ta pwa kawĕdi paṅupadrawanya niyata,
nāhan ta amuhara prapañca ya mataŋnya ya iyi i pahalawön manahta pahaho,
Amwit mātya rimaŋ akiṅkiŋ ari rūmta matiki panaṅisku sāha ri kita*

:46/7/400:.
ṅke ta dyaḥ ṅwaŋ amöṅpĕṅa aṅarĕkana i kita mawarĕgana n paṅola panĕpi,
saṅwā ni ṅwaŋ aṅöla duḥkha lara kiṅkiŋ i kita tukĕlĕnkwa riŋ para-paran,
yan wwantĕn bhramara amisik-misikana i kita n ahasa ri rāmya niŋ taman,
māwās ya awaraha i patiṅku muliḥ iŋ smara mĕgil i manista ka imbĕŋ i ri luḥ*

<wisaṙjjita>:47.
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ : 20

:47/1/401:.
nā panaṅis nira pāṙthatanaya mamuhun ri narendrasutā,
maṙmma sahuṙ saŋ arūm maṅĕtĕṙ i hati māṙ saha luḥ tan arĕn,
mandra samaṙ-samaṙ ona ik amuhara lali i hĕnĕk iŋ hrĕdaya,
lot kinalīṅa tuna iŋ rasa ri pĕgat i śabda nira an sĕsĕgĕn*

:47/2/402:.
liŋ nira haḥ riŋ apa ṅwaŋ iki kaka n amāḍanana amihaṅa,
sāmbĕka solaha niŋ kadi kita sakatöna hade hrĕtana,
Aṅhiŋ aṅanti sihanta n asiha gati ni ṅwaŋ asewa lulut,
tan hana sihta mapa iki ŋ ulaha niyata aṅlalu mātya rimaŋ*

:47/3/403:.
pucchawali i sĕḍĕṅanta ta kunĕŋ amagantakĕna iŋ araras,
haywa ja inĕk dahatĕn pihĕrana turidanta sĕlāna kiduŋ,
ta aṅĕn-aṅĕn ta laraṅku iki kawĕkas aṅun-ṅun aṅel anaṅis,
yan paṅinaŋ kita pālihi sĕpaḥ i wajanta sawak ṅwaŋ akuŋ*

:47/4/404:.
mwaŋ ri sĕḍĕṅta mahas-mahas amĕŋ-amĕṅa adulura amasisi,
cumbwa ta saŋ maṅĕna ani turida ri kita aṅliḥ asaṅhulunan,
haywa tika sinalaḥ lwa samanaḥ iki tūtana rāga lulut,
ṅwaŋ juga lalwakĕnanta kari tiniḍapucca sadenya pĕjaḥ*

:47/5/405:.
riŋ parajanma juga ṅwaŋ amalara kasanmata denta jĕmaḥ,
denya k aṅiṣṭya madadyana karas arĕnik wawana inta maṅö,
rāmya niki n kisapunta yat aṅitĕka gīta ya panĕmwana siḥ,
ṅka an hilaṅa aku maran malĕs analahasa aṅhĕnĕki i hrĕdaya*

<jaganātha>:48.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:48/1/406:.
nahan wacana saŋ rwa riṅraŋ ataṅis-taṅisan aśapatha an tan āsiha,
taṅeḥ iki yadin kathākĕna maganti sawĕṅi kalĕṅĕṙ siliḥ tuluŋ,
waṅun rahina nāgata i wuyuṅa saŋ prabhu karaṇa nira alaris tumūt,
Apan sira huwus manumpak ahawan ratha sahaja ya maṅgala an laku*

:48/2/407:.
pĕnuḥ saŋ aṅiriŋ watĕk yadukula arĕpat ahalĕp atiṅkaḥ akrama,
paḍa alalĕḥ anuṅgaŋ iŋ ratha masañjata saha pariwāra rākṣaka,
lĕpas laku nira alaṅö haliwat iŋ wana gahana samīpa niŋ wukir,
lĕyĕp kalĕṅĕṅanya yan karacanā niyata rahat i buddhi niŋ kawi*

:48/3/408:.
muwaḥ waluyana ŋ kathā tucapa saŋ kari kawĕkas akiṅkiŋ-iŋ sĕnĕŋ,
kalud pwa kĕna śāpa maṙmma nira rañca rasa pĕjaha mūṙccita anaṅis,
kunaŋ pinaka mūla niŋ hala kuraŋ sĕga iḥ i tĕka mahāṙṣi nārada,
mara aṅlawad i göŋ i haṙṣa nira rakwa ri tulus Abhimanyu len sira*

:48/4/409:.
ḍatĕŋ marika ŋ aṙgghyapādya saha cāmana sĕrĕḥ ahalĕp hana iŋ kajaŋ,
tuhun saŋ alaṅö ywa tan tĕka pijĕṙ lali wiphala tikaŋ wasĕḥ suku,
ya kāraṇa mahāṙṣi n aṅḍawuhi śāpa ri saŋ alupa tan paṅaṙccana,
ndaḥ astu kamu mogha sorakĕna niŋ maru ri salahasaŋku demu yuḥ*

:48/5/410:.
nahan wacana saŋ mahāmuni saka iŋ gagana sinayutan ndatan walui,
saŋ ogha kari maṅkin epu kapĕgan ja iṅĕṙ aṅaṅĕn-aṅĕn kamānuṣan,
byatīta sira n aṅgĕgö prihati laṙyyakĕna laku narendra warnnanĕn,
lĕpas tuwi titiṙ sira aṅinĕp i doḥ i paran ira tan asru riŋ hĕnū*

:48/6/411:.
piraŋ wĕṅi kunaŋ lawas nira samantara ḍatĕŋ i wirāṭa lālana,
Anuṅsuŋ iki pañca-paṇḍawa ra mātsyapati paḍa sahaṙṣa gaṙjjita,
ta ilas dumunuŋ iŋ grĕha aracana rājya pasaji ri sira aṙjja sök sĕkar,
kināṙyya tinamui-tamui pinaribhoga lĕla iḥ alĕḥ amukti ṣaḍrasa*

:48/7/412:.
byatīta sakatambai eñjiŋ irikā sira n apupul ahöm rikaŋ sabhā,
ra mātsyapati pañca-pāṇḍawa lawan para ratu sama bhakti pūṙwwaka,
mucap lĕkasa niŋ dumona kurunātha sahana para taṇḍa saṅgraha,
kunaŋ wĕkas ikāŋ alapkĕna palakwana juga rumuhun tikaŋ pura*

:48/8/413:.
samaṅkana yudhiṣṭhira amriḥ atalaṅkup i sira naranātha keśawa,
saha añjali sira an akāya ri janaṙddana ḍatĕṅa nira i gajāhwaya,
Apan ta ya muwaḥ wĕnaŋ kumilalā nāgara maṅucapa i suyodhana,
prabhāwa harimūṙtti ta pwa pinakaśraya tĕkap ira pañca-pāṇḍawa*

:48/9/414:.
paran wa inaṅa keśawa amihaṅa sāmpun asamaya dĕlaha maṅkata,
kunaŋ saŋ Abhimanyu len saŋ ibu sinrahakĕn ira ri saŋ dhanañjaya,
lawan pwa ri pakaṙmma pāṙthasuta tan widhi nira mara solaḥ iŋ rare,
ya ta ikaŋ inupakṣamākĕn ira tamtam jra tan alaris mapīdhana*

:48/10/415:.
kṣamākĕna kĕta ṅhulun rari saŋ Aṙjjuna karuhuni jöŋ yudhiṣṭhira,
Ikiŋ suruhan i ṅhulun makĕmitan pahulunan iniwö linālana,
wwaya pwa ri salaḥ ni śīla niki len wwaṅanakipun amöm karāsikan,
ya ta iki palakun ri tamtam i kakanta katului apa tan pamīdhanā*

:48/11/416:.
nahan wacana keśawa aṙjjuna malĕs maṅupaśama ri haṙṣa niŋ hati,
Uḍū parūmagaṙjjita ṅwaŋ i wuwus nrĕpati n aṅanumoda riŋ rare,
paran ta imahananya mātra yadi saŋ prabhu katamana duḥkha māṙ dahat,
mataŋnya tulusa pwa śaṙddha naranātha ri ya pakayaśa n juga ikihĕn*

:48/12/417:.
kunaŋ pwa maliha ŋ wuwus rasana de narapati manaḥ iṅhulun kaduk,
ri reḥnya kasalaḥ ri mātsyapati wehana nira tanaya an huwus pajöŋ,
ya ta amuhara kepwan i ṅwaŋ i hadenya tulusakĕna len syapa atuhā,
nahan liŋ ira pāṙtha keśawa sahuṙ nira winatĕk i śāpa saŋ rĕṣi*

:48/13/418:.
Ariṅku laki saŋ dhanañjaya huwus wruḥ aku ri kita n atwaŋ i ṅhulun,
wwaya pwa bapa haywa kepwan akun aṅgĕha niki saŋ anāma ŋ Uttarī,
Anūt i widhi niŋ yayaḥ marika reḥnya tulusa waraṅĕn ta pwa ya,
rika adya tanayaṅku gantyakĕna tan hali-halina manahku laṙyyakĕn*

:48/14/419:.
na liŋ nrĕpati kĕśawa amagĕhi yukti hinayu katĕka i dalĕm purī,
ndan ewĕḥ ata iki saŋ dyaḥ awĕdi n lwiṙ amapasa ri jöŋ janāṙddana,
kunaŋ pwa haji yan kwdö ndan aṅanugrahana ta sira cihna niŋ rĕsĕp,
Ikaŋ tumuluya awĕka anulada reḥ nira juga palakun liŋ-iŋ sakhī*

:48/15/420:.
nda maṅkana ta rakwa paṅhyaŋ ira saŋ narapatiduhitā ri keśawa,
Arūm inupacāra riŋ lĕpihan āpĕnĕd araras aduluṙ sĕkaṙ kaki,
sinĕmbahakĕn iŋ puyaŋ mwaŋ iña yatna umatuṙ i sira aṅusap suku,
manaḥ nrĕpati denya keṅĕṙ akĕtĕṙ karĕṇan i wuwus iŋ priyambada*

:48/16/421:.
yayan mara katon wiraṅrwaŋ ira kintu pinagĕhan i satya niŋ wuwus,
ya kāraṇa nira alaris mubhayani i sapinalaku narendraputrikā,
samantara tulus ta rakwa wĕkasan kawaraṅan ira kādbhuta ahalĕp,
rasa aradina taŋ sakendran aharĕp milu mulata tĕka iŋ digāntara*

<jagaddhita>:49.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ : 23

:49/1/422:.
ndaḥ sāmpun gati niŋ wiwāha paripūrnna ginawai i wirāṭa kādbhuta,
ṅkā śrī krĕṣṇa gumantyakĕn swatanayā nira winaraŋ ira i purī nira,
mwaŋ matsyādhipa paṅca-pa aṇḍawa mara aṅatĕrakĕn i dhanañjayātmaja,
hĕnti i drĕwya sarājya de nrĕpati n aṅdaśaguṇa halĕp iŋ saji i harĕp*

:49/2/423:.
saŋsiptan ri huwusnya pāṙthasuta rāmya wayuḥ aṅĕnani twas iŋ priyā,
maṙmma atwaŋ ri saŋ Uttarī tumut i bhakti nira n abapa tan wĕnaŋ wihaŋ,
ndan ri dyaḥ kṣiti sundarī ri kĕna śāpa sira n amĕwĕhi i ṅra is iŋ hati,
tĕkwan rowaŋ ira iki ṅu uni kabhayasmara karaṇa ni de nira awĕlas*

:49/3/424:.
nāntĕn sūkṣma lĕkas nira aṅlĕwihakĕn smara turida ri rukmirĕīsutā,
riŋ weweḥ sumilib lawan ri tĕkan iŋ prĕman inamĕṙ ira iŋ karasikan,
yapwan lĕŋ-lĕŋ acaṅkrama iŋ pasisi paṙwwata paḍa hinalimbaŋ iŋ laṅö,
ndan riŋ puṣpa dinum kinapryakĕn ira iŋ smita saha liriŋ esi manmatha*

:49/4/425:.
tanṅeḥ yan caritan lawas nira sukha aṅracana siḥ amagantakĕn raras,
śrī pāṇḍwātmaja digjaya iŋ raṇa tĕlas malui i pura nira amuliḥ prajā,
riŋ swaṙggaṣṭha nira pwa tan hana waneḥ ratu kumaliliṙ ī yudhiṣṭira,
tan len putra saŋ Uttarī haji parikṣit awĕka janamejayaprabhu*

<widyutkara>:50.
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓ : 25

:50/1/426:.
sāmpun kekĕtan iŋ katha atita ghaṭotkacaśaraṇa ṅaranya tan paracana,
tan makweḥ akikuk tuna iŋ rasa tutuk mpu panuluḥ amurul-murul gurulaghu,
Antuknya amriḥ amöḥ manaḥ mara siluṅluṅa niki muliha iŋ Anaṅgabhawana,
ri ṅliḥnya n lĕwas iŋ laṅö lilu maṅö lali lumihat i lĕŋ-lĕŋ iŋ paṅalusan*

:50/2/427:.
sis ndi n wānya kari n tatākĕna ri saŋ kawināgara widagdha riŋ kalĕṅĕṅan,
yan tan śrī madahaṙṣa kĕdu amidhi ri ilwa niki mawijila pralāpitakathā,
moliḥ ta pwa manaḥ nira apti mulata aṅguyu-guyu ri hatuṙ nira aṅidan-idan,
ndatan jriḥ linalunya lamlam ira dhūlya lamun abalika i wĕlas nira jĕmaḥ*

*ghaṭotkacāśraya samāpta*