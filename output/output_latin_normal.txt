*oṃ awighnamāstu*

<sragdharā>:1.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓ = 21

siṅgiḥ dhyakṣa iŋ kalaṅwan saŋ aṅawaki laṅö mūṙtti saŋ hyaŋ manobhū,
pūjān riŋ puṣpa muṅgwiŋ sarasija gĕlarĕn muṣṭi niŋ kāmatantra,
maṅke caṇḍyā nira iŋ  bhāṣa saphalakĕna yan dèwa niŋ kūŋ winimba,
Āpan riŋ niṣkala anaṅga kawuwusan ira n saŋ maṅö wri ŋ palambaŋ*

hyaŋ-hyaŋ niŋ kāṙttika aṅambĕki kawi kakawin riŋ pasiṙ paṙwwata arūm,
līla adandan ghana apiṇḍa karas ira lĕṅö lwiṙ nika syuḥ kilatnya,
tansaḥ taŋ ciṇḍaga mrik tanaḥ ira n alaṅö maṙṇnana ŋ laṅwa-laṅwan,
gĕntĕṙ lagy-a aṅatag bhāwa nira n aṅikĕti ŋ twas niŋ onĕŋ tinambaŋ*

maṅgalyā ni ṅhulun dhꜽṙyya sahaja makĕdö mrākrĕtā ŋ bhomakāwya,
de niŋ siṅgiḥ mataŋnya n panulada kakawin ndān adoḥ yan paniṙwwa,
himpĕṙ wintaŋ lawan sūṙyya kĕta gati niki n taṇḍiṅĕn kāwidagdhan,
Āpan taṇḍiŋ laṅö dūra n amalika karas yan kadohan tanaḥnya*

hyaŋ wiṣṇw-aṅjanma riŋ madhyapada makadadin śrī mahārāja krĕṣṇa,
mwaŋ saŋ hyaŋ bāsukī maṅkana dadi baladewa agraja śrī narendra,
kapwa agöŋ riŋ kaśaktin prabhawa nira dudug trus tĕka iŋ swaṙggaloka,
sākṣād āditya kĕmbaṙ sira taya dumĕlö de ni göŋ niŋ pratāpa*

sakweḥ niŋ śatru kāṅśādi saha bala hilaŋ de nira alaḥ wiśīṙṇna,
swastha ŋ rāt ṅkā n subhikṣa ahayu sahana nikāŋ āśrama atiṅkaḥ akram,
sājñā saŋ mānu hetunya n apagĕḥ irikaŋ śāsana iŋ mānawādi,
māry-ambĕk crol ikaŋ duṣṭa sumiliḥ aharĕp muṅsira iŋ dhaṙmmayukti*

maṅgĕḥ göŋ niŋ kaśaktin ri haji sama-sama mwaŋ mahāmeru riŋ twas,
kadya aḍaṅhan mara ikaŋ tribhuwana winawa iŋ hasta de śrī narendra,
towin sampūṙṇna śakti i sira matika dumeḥ wīṙyya lumra aniwāṙyya,
Āpan taŋ wīṙyya riŋ nīti sira kadi catussāgara alaṅghanīya*

ramya atyanta ahalĕp rājya nira ṅaran ika iŋ dwārawaty-a atiśobha,
antuk niŋ hyaŋ paḍa bwat puji wijaḥ aturun kabwatan-tan hana asor,
bapranya ama as lawan gopura maṇik inukiṙ prāṇa pūṙwwa apura ago,
hetunya n swaṙgga riŋ meru linĕwiḥ ahajöŋ tan katon ṅke ri loka*

denya kweḥ niŋ karaŋ ratna saphala pakirim hyaŋ samudra i narendra,
prastāwanya n maṇik rāmya racana niŋ umaḥ mās parĕmpw-i i hatĕpnya,
sambandhanya praśasta iŋ bhuwana halĕp ikaŋ rājya ya atyanta riŋ śrī,
Āpan saŋ hyaŋ dhanendra aṅhudani ya rajaṭa aṅkĕn pituŋ lek hudan mās*

riŋ kastrī-hajyan akweḥ grĕha kanaka kinoṙyyan maṇik padmarāga,
söŋ-söŋ nīŋ oṣadhi byakta lumarap ahulap bhāswara aṅĕṇḍĕp-ĕṇḍĕp,
towi iki n teja niŋ ratna patiga sumĕnö nitya kīṙṇna i nataṙnya,
hetunya n tan pĕtĕŋ riŋ wĕṅi sumaji jugā pañjut iŋ kāla sore*

lāwan tāmanya makweḥ tuwu-tuwuhan ika apādapa akambaŋ awwaḥ,
wwaḥ riŋ māsa anurun rūm lĕṅĕŋ amisan apan tan hana aganti-ganti,
nitya aṅjraḥ paṅkajanya iŋ  talaga pinatiga iŋ candrakānta pradīpta,
wyaṙtha ikaŋ paṙwwata mwaŋ pasiṙ i hana nika n wāḥ laṅö rob kalaṅwan*

ṅka aṙṇnaḥ leṙ taŋ paṅastryānan alun-alun i heŋ bajralepanya ratna,
salwa anīla awaṅuntuṙ pinakasabha-sabhā saŋ watĕk yadw-asewa,ꦉ
kaywanya aneka tejanya ri kĕñaṙ i sĕnö niŋ maṇik bhūṣaṇa abhra,
lagy-aṅde saṅśaya n wwantĕna rawi manusup nāgata iŋ rāhuwimba*

hīṅanya n sāri niŋ rājya tiki hana rikaŋ dwārawaty-adwitīya,
laṅgĕŋ kapwa iki rāmyanya tuwi paḍa mahāmūlya kālanya makweḥ,
mambö gandhanya lumra aŋ asĕp asawaŋ aket mrik hrĕbuk tūt hawan göŋ,
daṙppa ikāŋ atpada anatpada maṅusiṙ inak hetukanya n pĕnuḥ wwaŋ*

maṅkā krĕp niŋ grĕha akaṇṭa sakuwu-sakuwū seriŋ iŋ rājyadhāni,
denya atiṅkaḥ mahantĕn ri lĕbuḥ ika lawan pañcuran wāṇḍira agöŋ,
len tekaŋ bwat salö mwaŋ patani ri tĕpi niŋ māṙgga ramya apapuṇyan,
muṅgwiŋ doḥ paṅhyaṅan śela tuwi katulajĕg caṇḍi kapwa apucak mās*

lwaḥ saṅkeŋ jro kaḍatwan hĕniŋ i bañu nika adrĕs hilīnya aṅgaluntaŋ,
tañjuŋ wūṅw-a asana aśoka surabhi kamuniŋ muṅgwi piṅgiṙ nikaŋ lwaḥ,
siṅgroŋ-siṅgroŋ ikā rantunan iŋ iwak ariŋ lālana aliṇḍuṅan wwad,
kĕmbaŋ laywan kahily-aṅduluṙ anak-anakan keṭaka aṅumbaŋ-umbaŋ*

ndātan dwa n tan bĕsuṙ taŋ wwaŋ umulat irikā nyāsa makweḥ tinonton,
lyan tekaŋ lakwa-lakwan para ratu n umarĕk mwaŋ watĕk yodhamantrī,
saṅkĕp saŋ wrĕṣṇi-wīṙ-a andhaka saha panĕṅĕṙ cūḍaratna pradīpta,
pantĕs-pantĕs rare saŋ yadukula winani iŋ praŋ sĕḍĕŋ daṙśśanīya*

sāmpun prāpta atatā riŋ wataṅan alun-alun mantri saŋ nātha krĕṣṇa,
sahya agasyak magoṣṭhy-a awĕtu guyu hana ta abhāwaka amiṇḍa-miṇḍa,
māry-a aśabda ararĕm ḍyam ri wijil ira mahārāja saṅkeŋ kaḍatwan,
kewalya akāra saŋ śrī nrĕpati winulatan-tan wawaŋ yan panāntwa*

nantĕn tapwan masowe haji maṅuliḥ-uliḥ jag ḍatĕŋ saŋ mahāṙṣi,
saṅkeŋ swaṙgga aduluṙ somya sira sama-sama iŋ siddhi sīra n paḍa hyaŋ,
kagyat-gyat saŋ narendra amulati muniwara apan sawaŋ riŋ paṅipyan,
gorawy-atyanta saŋ bhūpati karaṇa nira n tan paṅanti i palaṅka*

nyā pwa aŋ aṙggha atiśobha anupama suci matis muṅgu riŋ kumbha ratna,
yekā sāmpun panuṅsuŋ narapati ri mahāpaṇḍya tuṣṭa prahaṙṣa,
lāwan tekaŋ palaṅka aśayana ya humaḍaŋ saṅgraha i saŋ tapaswī,
rĕp-rĕp-rĕp-rĕp maluṅguḥ muniwara ri tĕlas iŋ maśānti i narendra*

mojaṙ saŋ nātha ḍū bhāgya tĕka muniwara prāpta riŋ deśa śūnya,
hopĕn tekaŋ purī yan gatarasa pinaran tan hana inuṅsiṙ-uṅsir,
maṅke n kambaḥ tĕkap saŋ prawara hana gamantanya maṅgiḥ pawitra,
Āpan saŋ paṇḍita aṅde hayu humilaṅakĕn kleśa niŋ janmabhūmi*

astam rānak mahāpaṇḍya kadi wihikan iŋ swaṙgga yan ton mahāṙṣi,
siṅgiḥ yan bhāgyamanta ṅhulun apa ta kunaŋ kāṙyya riŋ pūṙwwajanma,
nityāśaṅkw-a amaṅun dhaṙmma karika maṅipuk yajñā ṅūny-a ananĕm soŋ,
ndaḥ yeki n rakwa maṅke phala nika ri ḍatĕŋ saŋ paṅĕmpwan para ṅke*

om om-om sājña saŋ śrī nrĕpati kudaŋ ike saṅhulun siddhayogī, 
maṅke n sāmpun katon byakta ri dadi bhagawān weṣṇawa śrī narendra,
sakweḥ saŋ siddhayogīśwara kita śaraṇanya iki muṅgwiŋ swacitta,
aṅhiŋ siḥta n sinādhya aṅlĕpasakĕna sarāt riŋ pada anindyajāti*

ḍū tan maṅkā pwa de saŋ yatiwara maṅucap ri ṅhulun hīnabuddhi,
nantĕn denya ŋ warānugraha maṅudaŋ-ṅudaŋ saŋ mahaṙṣi iŋ kadi ṅwaŋ,
ndañ jātinya n puriḥ saŋ sujana juga maha aṅastawa aṅde prahaṙṣa,
lwiṙ prāpta iŋ brahmaloka ṅwaŋ ahawana wuwus de mahāpaṇḍya mojar*

ndaḥ kṣāntabya ṅhulun toḥ sahuri taña ranak saŋ mahaṙṣi i yatīndra,
ndy-a anuŋ saṅkan paran ndon saṅapa sira ṅaran saŋ yati ṅwaŋ turuŋ wruḥ,
nā liŋ saŋ nātha krĕṣṇa ataña wawaŋ awaraḥ don ira i saŋ narendra,
siṅgiḥ-siṅgiḥ wuwusta i kami laki majara i tiṅka-tiṅkaḥ mahāṙṣi*

ṅūni pwa khyāti saŋ hyaŋ narahari makasādhyā kahaywān ikaŋ rāt,
pūjābhyāsa iŋ widhi bwat krama sira satata amrĕddhyakĕn śiṣyasaṅgha,
nāhan saŋ paṇḍya śiṣya atuha tinuhakĕn iŋ kahyaṅan de bhaṭāra,
śuddhasthāna adhika ndaḥ panĕmu nira mahādhyātmika areḥ pralīna*

ndā-ndā siṅgiḥ pwa ya atyanta halĕp ira huwus pūṙṇna riŋ jñānasandhi,
saṙwwajña mwaŋ tikāŋ aṣṭaguṇa paḍa hana i saŋ rĕsi byaktasiddha,
tĕkwan tekaŋ kamāhātmyan ira sama lawan hyaŋ prajāpaty-anindya,
niṙwighna astu swabhāwa ṅhaṅĕn-aṅĕn i sira n sāmpun iŋ waktraśoca*

nā liŋ saŋ paṇḍya tan len ṅaran ira bhagawān aṅgira atyantawāgmī,
saŋ sākṣāt hyaŋ widhīśabda sakala ṅuniweḥ śāraṇa iŋ ādikāwya,
riŋ kꜽśwaryan tanora amaḍana sira yan iŋ saṙwwayogaprayoga,
śrīy ātmā śuddhabuddhi pratuhu-tuhu kawīndra adi siddhāntaśāstra*

sāmpun teki n waraḥ ni ṅhulun i haji kunaŋ don mahaṙṣi i narendra,
paṅrakṣanta iŋ triloka udasina nira ri saŋ nātha maṅke n para ṅke,
atyanta iŋ bhūṙ bhuwaḥ swaḥ kinawaśakĕn ikaŋ rākṣasa akweḥ prakīṙṇna,
wadwānya iŋ dānawa anāma naraka pĕnuḥ iŋ dik-widik tan pahīṅan*

śīṙṇna ŋ swaṙgga alilaŋ taŋ patapan-apan ikaŋ rākṣasa aṅrampa-rampak,
luṅhā saŋ tāpasa atiṅgal alaradan adoḥ sāri-sāri n tinumpu,
len taŋ wāhwa aṅlawan kapwa mati ginarabag kāsihan ya ŋ daridra,
waṅkaynya aṅlaḥ-laḥ iŋ maṇḍala saha daluwaŋ kaṇḍi-kaṇḍinya kontal*

tīḍak ḍīkötahui
<wikrĕti>:2.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

kunaŋ pwa haji tatwa saŋ naraka rĕṅwakĕna tiki tĕkap nareśwara,
bhaṭāra hari padmayoni sira ta aṅucap-ucap ulaḥ iŋ kadigjayan,
tanora liŋ ira amaḍāna ri kaśaktin ira pisaniṅū hana ŋ lĕwiḥ,
ya hetu nira māna kāṙyya nira liŋ nira sahana nikaŋ jagattraya*

sĕḍĕŋ nira magoṣṭhi jag hana ta liṅga maṇik aṅadĕg iŋ pahīṅanan,
dawānya manĕhĕṙ katon dadi sira aṅliŋ apa tiki katon asambhawa,
manaḥ nira wawaŋ tĕka anatapa liṅga wahu mayat ikaŋ taṅan kiwa,
umiṇḍuhuṙ ikaŋ maṇik-sphaṭika-liṅga sadĕdĕg irikā n tiniṅhalan*

kapūhan aṅĕṭĕk bhaṭāra maṅadĕg paḍa maṅayuhi puñcak iŋ maṇik,
samaṅkana tikaŋ maṇik makin umiṇḍuhuṙ amatĕṅaḥ iŋ nabhastala,
ya ta amaṅunakĕn gĕlĕŋ ri sira saŋ rwa mamaribhawa maṅdĕha aṅdĕdĕl,
paḍa aṅgrĕgut añakra tan hana juga amyati warayaŋ ira awaluy-waluy*

kaṅelan asuwe bhaṭāra hari keśawa muwaḥ irika aṅdadak bhawa,
nĕhĕṙ matĕmahan warāha sawukiṙ himawan iki sira anwab iŋ lĕmaḥ,
prayojana katĕmwa buṅkaḥ ikanaŋ maṇik ulaḥ-ulahĕn maran rĕbaḥ,
lĕpas tĕka ri soṙ kaḍāha sira tan palaca-laca wĕkas nikaŋ maṇik*

prajāpati sira atemaḥ manuk uluŋ wĕkas anatap pucak nikaŋ maṇik,
huwus tĕka sira i kaḍāhaka nika i ruhuṙ ika binĕlaḥ nira iŋ hĕlar,
lĕpas pwa sira tan katon wĕkas ikaŋ maṇik aruhuṙ adoḥ samaṙ lĕyĕp,
tuhun bañu niŋ aṙṇnawa anĕḍuni bhūṙ bhuwaḥ inusiṙ apan catuṙmmukha*

kĕbĕk pwa kalĕbū taŋ aṇḍabhuwana aṙṇnawa kadi muwaha ika tuṅgala,
muwaḥ sahana saŋ hyaŋ aṅhyaṅi bhaṭāra hari mari marūpa sūkara,
samantara bhaṭāra wiṣṇu humĕnĕŋ pinĕkul ira juga ŋ jagattraya,
huwus pwa masamādhi pūṙṇna tikaŋ aṇḍabhuwana kadi ṅūni tambayan*

manon ta sira dewatī hyaŋ ikanaŋ lĕmaḥ atiśaya riŋ guṇa ahayu,
sahaṙṣa sira tan dwa sāhasa mamaṅkwakĕn anuculi sandhi niŋ tapiḥ,
kunaŋ pwa sira saŋ kinol nira ya ta akrak anaṅis anulak sira akĕtĕr,
miṅe kawawa mūṙccha melik i bhaṭāra mituturi sira n warāhika*

ilik nira wasundharī mwaŋ iki rāga nira sira bhaṭāra keśawa,
tinūt i paṅiḍam nira iŋ kṣitisuta ŋ rasatala pinakaṅgwan iŋ rare,
lawas nira wasundhara amĕtĕṅakĕn tĕka tahun ika sewu tan kuraŋ,
mijil pwa tanayan bhaṭāra madhusūdhana yatika marūpa dānawa*

prajāpati sira awĕlas maṅanumoda sira tĕhĕṙ aweḥ anugraha,
sira aṅarani riŋ rare si naraka astujaya wijaya liŋ nira aṅgamĕl,
rinatwakĕn ira ika saŋ kṣitisuta pwa makahulun ikaŋ jagattraya,
ri göŋ i siḥ ira ikihĕn kamalayoni karaṇa ni mahīsuta añjaya*

tĕlasnya n inanugrahan ciha-ciha apraṅa juga kaharĕpnya tan waneḥ,
mijil ta ya mara iŋ samudra saha sañjata dinuluṙ ikaŋ balāsura,
manuṅgaŋ iŋ iwak liman wija-wijaḥ saha bala nika rāmya tūt hawan,
hanan jĕnĕk aliṅgiḥ iŋ karaŋ aṅuṅkuli halun i surud nikaŋ bañu*

ry-uliḥnya saka riŋ samudra tadanantara maṅaṅĕn-aṅĕn ta ya apraṅa,
dhaneśwara sira ika liŋnya-ya tĕkāna nagara nira rakwa rampasĕn,
umaṅkat ahawan haṅin saha balanya kumukus aduluṙ mahānala,
tĕka aṅgĕsĕṅi rājya muntab i gĕlĕŋnya tinahĕn ika maṅkin ujwala*

katiṅgal ikanaŋ wimāna maṇipuṣpaka tĕkap ira saŋ dhaneśwara,
ya ta inalap ikaŋ mahīsuta manuṅgaŋ atĕhĕṙ umuliḥ sakeŋ raṇa,
ikāŋ asurasaṅgha ya aṅadĕgakĕn kuṭa ni naraka muṅgu riŋ du lor,
amumpunana paścimottara sadeśa baruṇa kalawan dhanādhipa*

tĕlasnya magawe kuṭa adbhuta samaṅkana marawaśa riŋ tapowana,
nihan tiki nimitta saŋ rĕṣi sama anasi pamahayu saŋ nareśwara,
narendra juga ya antakā niŋ asurādhipa pawĕkas ira hyaŋ a uśwara,
mataŋnya n aṅusiṙ wĕlas ṅhulun i saŋ prabhu tumaḍaha ŋ āśraya i haji*

nahan wuwus i saŋ rĕṣi prawara nārada mawara-waraḥ ri saŋ prabhu,
watĕk rĕṣi kabeḥ sumöŋ ri mukha duhkha nira lumuḥ aṅĕmbĕŋ iŋ mata,
narendra wĕkasan tumuntĕn atiyatna maṅanumata don mahāyati,
mĕhaḥ sira mĕṅĕs wawaŋ wĕtu ni luḥ nira mamarĕṅi luḥ mahāmuni*

maśabda naranātha sis kadi linād hati ni ranak ira mpu maṅrĕṅö,
nihan ṅhulun atoha jīwita rumakṣa sahana-hana riŋ tapowana,
tuhun makasiluṅluṅa ŋ yaśa juga ṅhulun amahayu bhūmimaṇḍala,
anugraha mahāṙṣi ri ṅhulun acaṇḍya ri pagĕha nikaŋ jagaddhita*

nda ya iki sipi bhāgya niŋ tapa sukha ṅhulun inubhaya de nareśwara,
kunaŋ pwa mapa dāya saŋ prabhu mapa iki hiṅĕt-iṅĕt i saŋ narādhipa,
kunĕŋ ri panukū mahīsuta mara iŋ amarapura dumon sureśwara,
kĕnoḥ niki balanya hĕntyakĕna siŋ kawĕkas amaribhūta riŋ wiku*

syapa ika hinutus narādhipa rumakṣa ri para rĕṣi riŋ himālaya,
kapagwakĕna tan hĕlĕm-hĕlĕmĕn āpan awĕdi sira riŋ balāsura,
kṣamākĕna mara iki śabda niŋ aminta śaraṇa kadi tan paṅantyakĕn,
swabhāwa nikaŋ āśraya amicaraṇa aśraya karĕs ika ya aṅgrĕmĕt-grĕmĕt*

ya ta ujaṙ ira saŋ rĕṣi prawara nārada wawaŋ asahuṙ nareśwara,
tatan sigi-sigin kunĕŋ wĕtu ni saṅhulun aṅutusa yogyarakṣakā,
hana iki pinakāgra niŋ swatanaya ika gati niki tĕlas krĕtāyudha,
lumakwa mara riŋ tapowana sumapwana ŋ asura sukĕt niŋ āśrama*

anantara ḍatĕŋ ta sāmba humatuṙ dadi tinuduhakĕn ri saŋ rĕṣi,
sĕḍĕŋ wĕrĕ-wĕrĕḥ katon raras ira n lituhayu ya mawoṙ guṇa adhika,
kapūhan aṅĕṭĕk mahāmuni mulat prasama tĕhĕṙ anaṙkka liŋ ira,
nyama aŋ tapi-tapi iŋ girī rumaras iŋ piṅulahana tumiṅhala i sira*

ri samparan iraŋ watĕk rĕṣi kabeḥ wihikana sira saŋ nrĕpātmaja,
tĕlas pinaripoṣita anarima nāna sira paḍa maśānti saŋ prabhu,
humantuk ahawan tawaŋ sira hana iŋ jalada jĕnĕk aṅöb samaṙ-samar,
hanan kadi wayaŋ katon kinĕliran puti-putiḥ adamaṙ traŋ iŋ rawi*

byatīta gati saŋ watĕk rĕṣi narendra sira tiki gumanti waṙṇnanĕn,
prayojana mahāṙṣi muṅgu ri manaḥ nira yatika hinöm nira aṅdadak,
saŋ uddhawa sira awuwus prabhu kĕnoḥ larisakĕna ŋ upāya de haji,
narendrasuta sāmba maṅkata lawan sakatuduha tumūta rakṣaka*

yadin tan alaha abwata ŋ musuḥ atambĕha hana juga mājara i haji,
watĕk yadu waneḥ muwaḥ tumuluṅa i nrĕpasuta tumuluy riŋ āśrama,
kahinya n akĕḍik mara ika bala niŋ naraka paḍa mareŋ kadewatan,
alaḥnya niyatanya haywa kapalaŋ palĕkasa nira saŋ nrĕpātmaja*

kunaŋ hala nikiŋ hĕlĕm-hĕlĕma de narapati maṅupāya riŋ musuḥ,
hilaŋ yaśa narendra saŋ yati paḍa asasaran alaradan mareŋ waneḥ,
ikaŋ musuḥ agöŋ ya donya tĕmahan milaṅakĕn i śarīra saŋ prabhu,
apuy sumĕlap iŋ hatĕp ṅaran ikā hĕnĕṅakĕna gatinya de haji*

nihan paṅupamanya rakwa hana ta wwaŋ asawa-sawaḥ iŋ lĕmaḥ rĕnĕk,
saniścaya ta ya iŋ parinya yan ahaywa maraṇa tuwi tan hana aṅapa,
hana pwa ri lĕmĕḥ nika amatuna hetu ni dukut i sawaḥ nika aruhur,
alit wĕtu nikaŋ pari n karahaban waliṅi ya hala niŋ palĕḥ-palĕḥ*

prakāśa mara kīṙtti saŋ prabhu tĕlas pinakasuluḥ ikaŋ prajāhita,
wulan-wulan iraŋ mahājana tanora lumĕwihana śobhita abuṅaḥ,
katon kalĕwihan rika anukhani saṅka ri wĕtu nikaŋ ambĕk uttama,
prihĕn tĕmĕn ikaŋ karakṣan ika de nrĕpati makaphala aŋ jagaddhita*

rĕsĕp rasa ni śabda rakryan apatiḥ pinatiḥ ira narendra riŋ naya,
wĕtunya ŋ upapatti yukti ya ta mukhya niŋ ayu niŋ upāya de haji,
manaḥ prawarawīra haṙṣa rumĕṅö wacana nira saŋ uddhawa iŋ sabhā,
hatuṙ salaga kāṅinan kapanasan sumĕkaṙ i tĕka niŋ hudan wĕṅi*

wawaŋ nrĕpati krĕṣṇa mantuk i dalĕm nagara ri parahasyan iŋ daṅū,
narendrasuta sāmba sāmpun aśila i harĕp ira pinapak wineḥ sĕpaḥ,
tĕñuḥ twas ira śīṙṇna rakwa dadi luḥ drawa ri mata nira n parambĕhan,
panampĕta nira n taṅis mara-maraḥ nrĕpasuta riy asiḥ nira aṅrĕsĕp*

tuhanku bapa tan sake lalis iki ṅhulun umutus i māsku riŋ bhaya,
asiḥku ri kita iki haywa ta kita analaḥ-iḍĕp i sabuddhya ni ṅhulun,
prasiddha hurip i ṅhulun kita mataŋnya kapan awĕnaṅa aku niṣṭhura,
kadigjayan ike katönku ri wĕkaṅkw-i saŋ anulus anĕmwa kaprabhun*

kita pwa hinarĕp-harĕpku śaraṇaṅkw-amagĕhakĕna dhaṙmma ni ṅhulun,
t-akīṙtti t-aṅusiṙ guṇa adhika tuhanku laki t-aṅipuk ambĕk iŋ jagat,
ameta kajanapriyan ta kita wuṅsu hawana ni ḍatĕŋ nikaŋ hayu,
nihan ṅhulun acaṇḍya māsku saphala aṅusira pagĕha niŋ jagaddhita*

lana amala-malaṙ ṅhulun bapa manĕmwa phala niŋ awĕka adi śaktimān,
tan āri masamādhi riŋ rahina riŋ wĕṅi saha japa dhīra subrata,
kita iki saŋ iniṣṭi niŋ twas i yayaḥta laki kĕkĕsakĕnta riŋ hati,
wĕlas larapan iŋ siḥ i ṅwaŋ awĕka apunagi maharĕp iŋ tĕka iŋ paran*

pajātyan ira saŋ makānak adhimukhya pituhun iŋ anak maran sukha,
kaduhkhan ira yan katona patita ŋ tanaya nira calānana iŋ sarāt,
kaduṙyyaśan ikaŋ maputra wiparīta kawĕdi nika yan pamīḍana,
halib halĕp ira anaka pratitabhakti magĕlĕm anĕnĕbw-amet guṇa*

hana iki pawaraḥ nira adipuruṣa aminĕkĕti riŋ ulaḥ mwaŋ iŋ gati,
yateka kinĕkĕsku riŋ twas abuṅaḥ makasuluḥ iŋ amet prayojana,
kapaṅgihan ikaŋ janottama wiśeṣa katĕwasa tĕkapnya tan hilaŋ,
maṇik-maṇik iŋ aṅgĕgö kira-kira aṅalahakĕna pataṇḍĕg iŋ musuḥ*

wĕka pwa saŋ aṅuṅsi haywa ni yayaḥ hyun ika ya ta kayuktyan iŋ wĕka,
gawe niŋ atuha pwa nitya gawayĕn ya makalarapana twaŋ iŋ bapa,
kadaŋ sukha tĕkapnya rakwa hiniḍĕpnya wariṅin i samīpa niŋ hĕnū,
dudū pamuji niŋ sarāt ri saguṇanya saphala pinalaṙ paṅöbana*

kalīṅa niŋ ujaṙ ku māsku saphala ṅwaŋ awĕka guṇawān sulakṣaṇa,
ikaŋ phala ri yajña sātus apitowi tan amaḍa kasoṙ ya de nikā,
putus niŋ atibhāgyamanta sira saŋ pinituhu niŋ anak mapet hayu,
mataŋnya kamituhwa haywa ta manaḥta cala yaśani ta ṅhulun tuhan*

<jagaddhita>:3.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

nā liŋ saŋ naranātha mojaṙ i narendratanaya mamanis wuwus nira,
saŋ sāmba adara tan sahuṙ tuhun anĕmbaḥ amuhun iki rakwa maṅkata,
maṅkin sök hati saŋ narendra mamĕlas ry-anak ira wahu-wahwa maṅkana,
de niŋ siḥ pinĕgat mataŋnya n umilī bañu ni mata nira n hawan pipi*

ṅkāna i jro nagara iki saŋ nrĕpasuta amuhuna tumama kaṙwwa pawwahan,
dewī jāmbawatī wawaŋ sira kataṅgama ri tĕka nareśwarātmaja,
haṙṣa anantwa paran ta kāṙyya ni wĕkaṅku mapa kita diṅaryan aṅlawad,
maṅke n prāpta kita i ṅhulun kadi hañaṙ dinadak apa tikaŋ prayojana*

siṅgiḥ liŋ ra bibi i ṅhulun bibi haji inutus ira naranātha maṅkata,
ndān ṅkāna iŋ himawāntapaṙwwata tĕhĕṙ paramarĕṣi sira ika rakṣanĕn,
agya iki ṅhulun induŋ oliha yaśa anĕmuha kawijayan ṅwaŋ iŋ raṇa,
denya asaṅwa pati ṅwaŋ amrihakĕn iŋ nrĕpati pamuhaka iŋ hutaŋ hurip*

ndān amwīta lumampaha ṅwaŋ ibu hetu maṅubhayahita ambĕk i ṅhulun,
haywa aśoka pajātyan iŋ pinakaputra panuluyana dhaṙmma niŋ yayaḥ,
ṅhiŋ pintaṅkw-i panambĕhanta pawĕkas-wĕkas aṅinakana i twas i ṅhulun,
praŋ kahyunkw-ibu len kasiṅhan iŋ ayun pakahawan iy asiḥ nareśwara*

Ūḍū maṅkana kapwa māsku tak aweḥ ṅhulun i kita lumakwa mapraṅa,
ewĕḥ riŋ giṇa śūra riŋ raṇa ṅaranya kahali-halin i ṅhulun tuhan,
Āpan maṙmma dahat ra reṇa ni wĕkaṅku mapa ta wĕnaṅanta taṅgwana,
t-aṅhera pwa huwus wĕkaṅku kita haywa mamituhu ri saŋ nareśwara*

wruḥ ta ṅwaŋ manaha aṅgagap manaḥ i saŋ narapati tan asiḥ nira i ṅhulun,
maṅke wyakti ni tan harĕp nira nihan ta kita bapa kinon mareŋ musuḥ,
sis milw-a anaku tan sinanmata narendra kita bapa makebu ri ṅhulun,
Āpan ṅūni riris nira i ṅhulun agöŋ ḍumawuḥ ika tumus tĕka iŋ kita*

tan maṅka iki n ade manampĕtana kāṙyya paṅutus ira saŋ nareśwara,
Ājñā niŋ guru teki tan dadi linaṅghanan ibu paṅatīta ri ṅhulun,
yadyan mātya sadenya kapwa saha bhakti ri haji makasoṅa ni ṅhulun,
bhāgyan-yan mahurip siwil palaṙ anĕmwa wibhawa siḥ i saŋ hyaŋ i ṅhulun*

saŋ kṣepanya lumampaha ṅhulun ameta hawana niŋ akīṙttya riŋ jagat,
tan saṅkeŋ pamihaŋ sahuṙkkw-i kita cihna niŋ aguṇa kasiṅhawikraman,
jāti kṣatriya tan panoliha kadaŋ kula bapa bibi yāwat iŋ raṇa,
kastutyan kajayan lawan sukha nikaŋ bhuwana kaharĕp i ṅwaŋ amriha*

om putra apa liṅanya reṇa ni wĕkaṅku pasayut ika tan wĕnaŋ kĕdö,
ndā sāmpun mapa ta ujaraṅku ri kita anaku hali-halinaṅku niŋ wĕka,
nāhan taŋ paṅanugrahaṅkw-i tanayan mami kawaca maṇiknya bhāswara,
lāwan bhūṣana saṙwwaratna jayaśatru ta kita bapa denya riŋ raṇa*

dewī maṙmma sira i narendrasuta sāmba kinawacan ira iki hinyasan,
sakweḥ niŋ maṇibhūṣaṇa aṙjja kinĕnākĕn ira tĕhĕṙ i saŋ nrĕpātmaja,
tuṣṭa ambĕk nira saŋ narendradayitā mulati ŋ anak umaṅkata apraṅa,
cĕt mogha asemu rĕs tikaŋ twas anahā ŋ pati karaṇa ni luḥ nira umijil*

lamlam tan pawalĕṙ halĕp nrĕpatiputra sawaŋ ira tawaŋ tĕṅaḥ wĕṅi,
abhra awā maṅĕḍap maṇik nira sawintaŋ apupul i hiriŋ nikaŋ laṅit,
len taŋ hintĕn ira iŋ kapö kumĕñaṙ aṅgyat akilat ahulap tiniṅhalan,
sākṣād handaru teja niŋ kawaca bhāswara lagi tinahā n panunwana*

ry-aṅkat saŋ nrĕpaputra saṅka ri dalĕm nagara dinuluṙ iŋ hulat maliŋ,
līlā tañ jriḥ i paṅhaḍaŋ niŋ akire turida nira n aliṇḍuṅañ crĕmin,
tan seṅĕḥ rinĕbut riŋ ambĕk iŋ akūŋ karĕsĕpana makoliha i sira,
maṙmma aṅde kĕtĕṙ iŋ twas asriŋ awaluy liriŋ ira yan anambaṅi ŋ liriŋ*

ceṭī kāṙwwa tuhan maha aṅucap-ucap turida nika ri saŋ nrĕpātmaja,
muṅgwi i saṇḍiŋ ikaŋ hawan ri haliwat nrĕpasuta sahaja amirĕṅwakĕn,
liŋnya antĕnku lĕwös laṅö saŋ asawaŋ wulan araras anūkṣmakĕn lulut,
rāmya ṅwaŋ tumuta aṅduluṙ kadi wulañjaṙ aṅirim aṅĕnoḥ sumaṇḍiṅa*

saŋ luṅha asiha de tuhanku bapa tiṅhali gati niŋ akūŋ kĕna iŋ unĕŋ,
toliḥ griŋnya kakiṅkiṅan karakĕtan siḥ aṅusapi ri luḥnya meḥ tibā,
haywa anĕṅgaḥ iwĕḥ sinambat iŋ apinta śayana tuluṅĕnta riŋ jinĕm,
tambānanta tĕmĕn tiki n lara matanya kalilipĕn i māsku tan lipur*

tustus niŋ madhu sāri niŋ kusuma saŋ ḍinawuhan i manaḥta yak maṅö,
nitya awastu manis nira analaga riŋ mukha tĕlas apĕnĕd sinukṣukan,
alwaŋ kūŋ raras iŋ manumbĕṙ ahawañ jaruman ahurusan maweḥ ṭikā,
maṅke ṅwaŋ turida alara unĕŋ iki hetu niŋ awaraḥ akon tumiṅhala*

nāntĕn teki hajöŋnya kāri riŋ asaṅwa kuŋ umulat i tapwan iŋ gati,
yan muṅgwiŋ kakawin manisnya pinakāntya mamutusi tĕkap iŋ aṅrĕṅö,
kepwan rūmnya yan iŋ puḍak dadi hana iŋ karas ahawan i tuṅtuŋ iŋ tanaḥ,
rāhasya abhaya niŋ rasanya saphala arasana tamakĕna iŋ pasaṅgaman*

nāhan liŋnya waneḥ dudū saŋ aṅaraŋ sumĕmu-sĕmu rĕṅūnya yan liriŋ,
riṅraŋ haṙṣa rimaŋ-rimaŋnya n alara awiṅit aṅĕsaḥ awaṙṇna kasrĕpan,
maṙmmanya n paturū ya ta anamara lĕŋlĕŋ arurub asana ahulĕs gaḍuŋ,
kady-a aṅipya mareŋ smarālaya mahĕnwa lĕyĕp i kukus iŋ hrĕbuk miṅiŋ*

wwantĕn bhrānta kĕdö manūtakĕn unĕŋnya karakĕtan aminta sanmata,
tamtam ry-ambĕk ika aṅajap midĕra riŋ wukiṙ amasaha kūŋnya riŋ pasir,
maṅkin lĕŋlĕŋ atön gĕrĕḥ raras i rūmnya n aṅidani laṅö nikaŋ rimaŋ,
jañjan citta niki n tan eṅĕt i sĕkaṙnya tan atutuṙ i luṅsuṙ iŋ gĕluŋ*

akweḥ taŋ paricārika amĕkulakĕn lulut ika ri nareśwarātmaja,
tuṅtuŋ niŋ turidanya rakwa riŋ awaknya sinahaja winiṅkis iŋ laṅö,
len kiṅkiŋ lara kūŋ maṅĕn-haṅĕn ikaŋ rĕṇa pamawan unĕŋ raras hati,
rĕs rūm-rūm i liriŋnya haṙṣa pamalanda nika winawana amatan-matan*

sāmpun prāpta ri heŋ narendratanaya praṇata ri sira saŋ halāyudha,
amwīt maṅkata māṙ manāntwa mawĕlas ri sira tĕhĕṙ aweḥ warāyudha,
ndā tapwan masuwe muwaḥ sira mara i narapati harimūṙtti riŋ sabhā,
ndān amwīta muwaḥ lawan pinĕkĕtan gati nira hana riŋ himālaya*

ndān saŋ śrī nrĕpa krĕṣṇa māṙ hati nira n mulat iŋ anak umaṅkata alaga,
waspa agātra dine hasiḥ nira sinambay anaku liŋ ira aṅgamĕl taṅan,
maṙmma iŋ putra maśabda manda wĕkasan ta manaṅis asĕkĕl nareśwara,
ramya arūm karĕṅö kunĕŋ pĕyĕḥ ikaŋ swara kadi gĕrĕḥ iŋ labuḥ kapat*

ndā putraṅku sudhīrakĕn sapaṅutusku dumamĕlakĕn iŋ prajāhita,
haywa iwĕḥ pinakāśraya ambĕk awilāsa ŋ amalaku parāśraya i kita,
jñāna akas puruṣottamanta makabuddhi nira saŋ adhikārarakṣaka,
matya amatya jayanta tan mupakara iŋ pinahayu nira wīra tan surud*

saŋ śūra pratisāra riŋ raṇa sira apagĕḥ amagĕhi wīraśāsana,
tan pambhagnakĕna iŋ harĕp-harĕp iŋ aty-amalaku śaraṇa atiduhkhita,
siṅgiḥ janma wiśeṣa kapwa sira yogya pinaran inusiṙ niŋ atpada,
tuṅgal-tuṅgala kastawan prakaśita adhipati ṅaran ira ñ jaya iŋ raṇa*

yan bwat kṣatriyadhaṙmma niŋ yadukula akral anuluṅi kahaywan iŋ prajā,
śūra akol lĕṅĕn aṅhalaŋ-halaṅi śatru tĕka tan awĕdi iŋ paraṅmukha,
byaktābyakta kasiṅhan oliḥ anatap śiraḥ iŋ ari kapökan iŋ ratha,
lagy-a aśoca ri luḥ nikaŋ ghariṇi niŋ musuḥ amalaku milwa patyana*

ndaḥ maṅke pwa kinonku n amrihakĕna ŋ para rĕṣi hĕlĕm iŋ himālaya,
haywa ajīwita yadyapi i bhaya mara i kapĕjaha tuwi haywa saṅśaya,
kastutyanta phalanya göṅakĕna de niŋ aṅulati lĕkasta rakṣaka,
yeka kṣatriyadhaṙmma tan dadi surud tumuluṅa ri saduhkha niŋ para*

jīwājīwa ni saŋ mahāpuruṣa donya dadaha ri kahaywan iŋ jagat,
kīṙttyākīṙttya ni saŋ huwus krĕtayaśa amuli-muliha wiśīṙṇna niŋ prajā,
dhaṙmmādhaṙmma ri siŋ pinaṇḍita mahāṙddhika pinakapatīṙthan iŋ sarāt,
putrāputra tumiṙwwa kāṙyya nira saŋ wwaŋ atuha laki yogya tūtakĕn*

yan wwaŋ śakti tan ahyun iŋ yaśa hade kinarajakĕna śakti riŋ para,
maṅkā wwaŋ mapirak yadin kapana tan pamirakana sarāt ya tan padon,
wyaṙtha ŋ kāṙyya-ya tan pakāṙyya hayu tan damĕlakĕna tĕkap mahājana,
tañ jīwān ika jīwa niŋ wimukha riŋ hayu kadi-kadi jīwa niŋ kĕnas*

rwa ikaŋ kāṙyya ri loka yogya gawayĕn kanĕkĕtakĕna yogya daṙśśanan,
nyā ŋ kāṙyya adhiparatra teki riŋ akāṙyya sĕḍĕŋ i kahananya sādhana,
mwaŋ kāṙyya amuhara prasiddha hayu ya ika katĕmu riŋ ihatra don ikā,
kāṙyyā kāṙyyakĕnanta kāṙyya saphala amuhara kasuphalanta riŋ jagat*

saŋ niṣkāṙyya ri saŋ kṣinatriya tanora hinaliwatan i ṅhulun kabeḥ,
lāwan praŋ winuwus katönku ri kawiṣṭi niŋ apuliḥ i tandaŋ iŋ musuḥ,
kady-adyus curiganya kāmbulan amūk tĕhĕṙ amĕjahi śatru riŋ raṇa,
yekā wīṙyya ṅaranya riŋ raṇasabhā muliḥ iniriŋ atampakan śiraḥ*

yatna ikī kita sātiruny-aku gumantyana n asukha maran pwa ya abuṅaḥ,
pöŋ-pöŋ yowana śaktimanta kita saṅhulun anaku lĕwas paṅāśrayan,
śūra iŋ praŋ puriḥ iŋ prawīra tumulad guṇa ni yayaḥ ika agawe sukha,
māry-a aweha kaṅelana iŋ atuha kapwa kahalĕpa nikaŋ tĕka iŋ tĕkan*

wwantĕn śabda niraŋ rĕṣi prawara nārada ri kita rikāna keṅĕti,
tan wwaŋ len kita rakṣakā liŋ ira riŋ himagiri śaraṇā mahāyati,
nāhan taŋ laras uttama atiśaya śakti nika ya ta pawehan i ṅhulun,
om swasthā tanayaṅku māsku jayaśatru ta kita bapa riŋ himālaya*

toḥ t-aṅkat hara pöṅakĕn hayu nikaŋ diwasa makaphalā ŋ kadigjayan,
nāhan liŋ nira nātha krĕṣṇa tumuluy nrĕpasuta n umusap ri jöŋ prabhu,
sāmpun maṅkana śīghra yan wijil i heŋ sira katĕmu tikaŋ balādhika,
muṅgaḥ riŋ ratha raktawaṙṇna sira dāruki pinakasurakṣa niŋ ratha*

wwantĕn daṙśśaniya iŋ raras wwaŋ apaṅus prawala ṅaran ikaŋ kadaŋ haji,
anwam pantĕs amaṅku pawwahan iraŋ nrĕpasuta manulus wicakṣaṇa,
towin wāhu dhanuṙddhara aṅaji kalāghawan ika ri nareśwarātmaja,
nāhan hetu nikā n tumūt aharĕp apraṅa lihatana de nrĕpātmaja*

maṅkat saŋ nrĕpaputra keriṅa sayodha nira paḍa wināni riŋ raṇa,
tan makweḥ dahatĕn limaŋ puluḥ ikaŋ prajurit iṅadhisādhu nītiman,
saṅkĕp denya manuṅgaŋ iŋ ratha sama aṅhalĕpi kinawacan paḍa araras,
tan kantun ta rakeŋ juru dyaḥ aharan sahaja halĕp anuṅgaŋ iŋ ratha*

lampaḥ niŋ ratha rāmya riŋ lĕbuḥ atūt palipiran i harĕp nikaŋ tĕpas,
mambö wāluka denya keriṙ i siriṙ niŋ anila mapulaŋ lawan hrĕbuk,
paṅhrik niŋ kuda waṙṇna masyaŋ umara iŋ acala dumulura i nrĕpātmaja,
grit niŋ cakra nikaŋ ratha asĕmu surak pinarĕṅan i gĕrĕḥ muni i du lor*

māsa pwa ika riris-riris halit awoṙ haṅin anirirakĕn sĕkaṙ lĕwas,
megha abāŋ mahirĕŋ waneḥ asĕmu riṅriŋ anawĕṅi hiriŋ nikaŋ laṅit,
kuntul möṙ aduluṙ ñamut-ñamut awaṙṇna mĕnuṙ aluñut iŋ gĕluŋ lukar,
mandra alon kĕtĕṙ iŋ patĕṙ kadi taṅis niŋ ahayu kawĕkas hana iŋ jinĕm*

luṅhā sāmpun adoḥ huliḥ nrĕpatiputra humaliwat i deśa niŋ pura,
māṙgga agöŋ lĕmaḥ aṅgĕgĕṙ hawan ira agarihul i salĕsĕk nikaŋ watu,
tĕkwan koṅaŋ ikaŋ pasiṙ sabha-sabhān ikaŋ aṅapi laṅö kasaṅhuban,
tuṅhā niŋ paraṅan lĕṅöŋ hana wuruŋ-wuruṅan niŋ atanaḥ kari iŋ śilā*

paṇḍan raṅkaŋ atuntunan ri tĕpi niŋ pasiṙ asira-siran karaŋ liman,
kady-aṅlaṅhuy ariṅgĕkan ri tĕka niŋ bañu pasaŋ amatĕmwakĕn harus,
kĕmbaŋ laywan awoṙ karamkam apulaŋ lagi karawit i roknya karyakan,
aṙjjā gātra nikaŋ puḍak-puḍak acihna kakawin iŋ akūŋ katuṅhapan*

strī wāhw-a adaluwaŋ tigaŋ siki kapaṅgiḥ anamun i parasnya riŋ pilis,
ndan rakwa ika mara aṅirim ri saŋ adihyaŋ amawa ri sakāpti saŋ pĕjaḥ,
tampiŋ siñjuŋ ika araras jinamaṅan sahaja pasaji tiṅhal iŋ mulat,
byaṙ kĕbyaṙ siniriṙ-siriṙ niŋ aṅin edi kadi sĕmi pamiṅkisan puḍak*

olaḥ niŋ  ṙyyak alumba-lumba maṅusiṙ paraŋ atĕpi guhā liwaŋ-liwuŋ,
lwiṙ kuṅkaŋ karĕṅö swaranya jĕmuṙ iŋ paraŋ anaragi mandra kāṅinan,
himpĕṙ hintĕn awoṙ pawal sira-siratnya ri papupul ikaŋ sahiŋ-sahiŋ,
kady-a apet kalaṅön katon uwuṙ-uwuṙ nika karakĕt i duṅhus iŋ karaŋ*

nūsa anuṅgalakĕn laṅö lĕṅĕŋ ika ahyun anarukaha rāmya niŋ pasir,
ndan pakṣa amadanāśrama ika rinĕgĕpnya n aṅusira parantya niŋ maṅö,
rĕp sūkṣma ahaliṅan limut kadi humötakĕn ika ri manaḥ niŋ aṅlĕṅöŋ,
cöt siddhy-a aniluman katon kakĕñaran rawi lĕyĕp ajamaŋ kuwuŋ-kuwuŋ*

ṅkāna iŋ lod hana ta plawā nikaŋ amañciŋ aparahu jukuŋ panuṅgalan,
rūpanya aputiḥ aṅhulap-hulap apan lumarap i larap iŋ wway iŋ tasik,
waṙṇna apiṇḍa manuṅgaŋ iŋ kuda sumĕṅka tumurun i baṅĕt nikaŋ halun,
mumbul pwa ŋ gajamīna kāraṇa nika an paṅĕcĕpuk awĕlaḥ mareŋ tĕpi*

<śikhariṇī>:4.
⏑ – –| – – –| ⏑ ⏑ ⏑| ⏑ ⏑ –| – ⏑ ⏑| ⏑ ⏓ = 17

sawaŋ kanyā lwiṙ niŋ pasisiṙ i halintaŋ nrĕpasuta,
lĕṅöŋ waṙṇnanya ahyas mapata-patahan taŋ  ṙyyak alaṅö,
layaṙ niŋ baṇyāga anusu-nusu katon manda tan awās,
limut niŋ wway māwra asĕmu-sĕmu pupuṙ piṅhay i pipi*

huwus luṅha adoḥ saŋ nrĕpasuta tĕka iŋ wanwa masĕnĕt,
alas loṙ kulwan wetan ika marĕnĕb tīṙtha maparĕk,
pucaŋ mwaŋ nyū makrĕp walahaṙ ika tūbanya gumuruḥ,
makĕmpoŋ-kĕmpoŋ taŋ palu daluwaŋ asraŋ masawuran*

tĕṅaḥ ṅwe mantuk taŋ tuha buru paḍa aṅliḥ kapanasan,
rare maṅhwan saṅkeŋ talaga saha kañcuṙ paḍa tĕlĕs,
kaki mpw-aṅhwan goḥ kapwa pijĕṙ anukĕt kāwanan aṅöb,
muliḥ maṙmma amakpak maṅamĕṙ i sapinya n sapi ḍayaŋ*

arāṙyyan saŋ nāthātmaja sakarĕŋ iŋ wāṇḍirataru,
aliṅgiḥ riŋ watw-aṙjja śumayana kāliḥ pamucaṅan,
tinaṅkil de niŋ bhrĕtya nira tan adoḥ rāki sahaja,
tĕka anāntwā maswāgata tĕhĕṙ asucy-a asaji taḍaḥ*

rara anonton-nonton wija-wijaḥ arampak paḍa rara,
girahyāsĕn de saŋ lituhayu magupyan ḍara-ḍaran,
guyunya asriŋ peda n saputi ri kĕmulnya ayat-ayatan,
ade liŋnya n sinyaŋ muliha pijĕṙ ahyun salaḥ iḍĕp*

lumiṅsiṙ saŋ hyaŋ we nrĕpasuta n umaṅkat sira muwaḥ,
matūt rimbaŋ niŋ paṙwwata dinuluṙ iŋ rĕm saha riris,
maṅö de ny-ambö niŋ kusuma tahĕn aṙwwan ḍara-ḍaran,
lĕṅöŋ līla anon luṅluṅan aṅĕliḥ eñjuḥ kapawanan*

bagañjiŋ riñcuŋ sāk lĕwas atuha sāmpun karayapan,
aṅanti i tuṅhā niŋ paraṅan aṅuṅaŋ groŋ wway adalĕm,
kalusyan tambiŋ runtuḥ i hatĕp ika awaṙṇna kawudan,
manambiŋ-nambiŋ lwiṙ mayat alabuha iŋ roŋ ahañutan*

ri himbaŋ-himbaŋ niŋ giriwana hana aśoka marĕnĕb,
i soṙ kĕmbaŋ laywan sĕpaḥ agĕnĕt iŋ watw-aṅalasa,
winaṅwaŋ-waṅwaŋ rantunaniŋ ahañaŋ wāhw-iṅalapan,
paṅādeśā sambat kawĕkas i lawö niŋ puḍak arūm*

hana iki n kaṙwwa istrī wĕḍihan ika ragyan wahu lĕsĕḥ,
rabinya adodot jiṅga sinuhun iki n mesi kapipi,
piliḥ mantuk saṅkeŋ sawuŋ ika rarasnya ajĕnu hijo,
mucap mantunya amwaŋ panaṅis i putunya n pakilayū*

hana wwaŋ pat-pat wijy-aduluṙ apayuŋ tekaŋ i harĕp,
tikaŋ muṅgwi i wuntat mamiku-mikul abwat bari-bari,
piliḥ waṙgga ibu mwaŋ sakari kaminīnta pwa marikā,
ulaḥ ḍaŋ hyaŋ saŋ nāyaka cinaritanya n kapanasan*

trĕbis wiṣṭi lwiṙ niŋ kahawan asamīpa alas alaṅö,
paraŋ groŋ-groŋ-roŋ niŋ juraŋ i hiriṅanya amuwuhi rĕs,
gaḍuŋ moṇḍuŋ mĕṇḍuḥ siluk ika sugandha aṅrarasakĕn,
kapantĕsnya sthānā niŋ amawa tanaḥ kaṙwwa lĕpihan*

arimbit kambaŋ rimbaŋ iŋ acala rūmnya amuwuhi kūŋ,
sahaṙṣa anāntwa ikiŋ prawala ri siraŋ krĕṣṇatanaya,
tuhan rakryan tonton ta raras i kucup niŋ tarahudan,
sawaŋ hastā niŋ stry-a alurus akupik aṅgyat manuduhi*

hyasan ṅgānya ikiŋ paṙwwata ya pinakendaḥ dalan ikā,
kasinya asukṣuk riŋ tapakan apĕnĕd sāmpun arata,
dukut riŋ sĕṅkan lwiṙ lilit agĕnĕt awyaŋ mĕtu wuruŋ,
tuhun kambaŋ laywan paṅisi ni rarasnya n winulatan*

liraŋ ramya ajaṅjaŋ pinanuliṅakĕn de nikaŋ ĕpiŋ,
pakis dadw-ānwam siñjaŋ ika sĕkaṙ iŋ jaṅga manĕḍĕŋ,
mariṅgū-riṅgū kāṅinan aṅucapit ronya maṅawe,
kusuḥ niŋ wwe ri jro juraŋ iki n arĕs ya akĕrĕcĕkan*

taṅeḥ yan waṙṇnan rāmya nika bapa sāmpun kulĕm usĕn,
ndi teka anuŋ yogya n pakulĕmana maṅke n lihatana,
sawātan lāwan pājaran athawa yan wanwa karika,
sakahyun rakryan paṅhinĕpana paḍa arĕmbha niyata*

nahan liŋ rākī saŋ prawala mataña i saŋ nrĕpasuta,
sumĕṅkā rakwa iŋ āśrama manaḥ iraŋ krĕṣṇatanaya,
na hetunya n tan lālana lari nikaŋ syandana kabeḥ,
kalalwan wanwa akweḥ pira-pira kunaŋ pāṙśśwa kahawan*

tumuṅgaŋ śꜽla hyaŋ dinakara sumöŋ manda tan awās,
limut muṅgwīŋ agra araras asĕmu soṅsoŋ dadu bañu,
muni ŋ cuṅgereret lyan ĕpiŋ araras mwaŋ hayam alas,
kidaŋ śīghra amaṅsul mawaraḥ i kaki hyaŋ matamuyan*

kapaṅgiḥ tekaŋ Āśrama rinacana iŋ saṙwwakusuma,
lĕṅöŋ nyāsanya awaṙṇna kula-kula niŋ swaṙgga manurun,
huwus labdhajñāna hyaŋ atuha nimittanya n ahalĕp,
pĕnuḥ makweḥ taŋ śiṣya ra tapa dudū saŋ kili-kili*

kaki hyaŋ kagyāt-gyāt ri ḍatĕŋ ira saŋ krĕṣṇatanaya,
nini hyaŋ kapwa agya agarawalan anonton wahu-wahun,
wijaḥ saŋ tāpa ahyun wruha tĕhĕṙ adan bāhiri mijil,
wawaŋ tiṅhalnya atön linawanan atiṅgal kawiratin*

kunaŋ sakweḥ niŋ bhrĕtya winani paḍa aṅanti ri yawa,
madum ṅgwan kapwa ahuṙ-huran iki n asaṇḍiŋ lwaḥ alaṅö,
hana aṅheṙ-heṙ iŋ bwat kamala maṅĕnĕs yañ jalawura,
marūm lwiṙ saŋ wikw-iŋ tulis arĕja piṇḍa asĕgĕ-sĕgĕḥ*

tĕlas prāpta i jro maṇḍala patamuyan krĕṣṇatanaya,
ndatan kantun rāki prawala ṅuniweḥ rāki sahaja,
mijil kāliḥ strī hyaŋ matuha marĕk aswāgata sira,
arūm de niŋ mojāṙ amuhara sukha aṅimbuhi pĕnĕd*

nda bhāgya aṅlīlā saŋ nrĕpasuta mareŋ śūnya patapan,
paran don prāpta ṅke kita bapa diṅaryan mahas-ahas,
kawuntĕn kapwa asañjata paḍa masimpĕn linihatan,
kasihyun t-a ajaṙ yan kita laki wiśeṣātmaja haji*

malĕs mojaṙ saŋ krĕṣṇatanaya mapet śabdaracana,
kĕnoḥ liŋ saŋ paṇḍya ataña ri kami līlā n mahas-ahas,
kinonkon saŋ śrī bhūpati tiki ranak saŋ yatiwara,
rumakṣa i saŋ muṅgwiŋ himagiri nanā de niŋ asura*

kunĕŋ nyāpan ratrya aṅhinĕpa ta ranak saŋ muniwara,
tamolahkw-iŋ deya amriha tuhun iŋ eñjaŋ lumarisa,
kamāhātmyan saŋ paṇḍita masiha ri twas niŋ umara,
sumewa jñāna hyaŋ matuha śaraṇaṅkw-iŋ kasugatin*

asowe saŋ sāmba awacana sakamantyan kulĕm usĕn,
ikaŋ sandhyā sāmpun marahup asalin bhūṣaṇa sira,
masaŋ we tistis yeka n inaturakĕn pwa ŋ kilaŋ arūm,
muliḥ kāliḥ strī hyaŋ matuha kari tekā nrĕpasuta*

wulan piŋ nĕm riŋ kāṙttika kahatuṙ aṅde turida kūŋ,
sahaṙṣa asyaŋ rowaŋ nini tapi mara aṅdon amĕŋ-amĕŋ,
kunĕŋnya i saŋ sāmba aṅawaśakĕn arĕpnya iŋ hati pinĕm,
uḍū saŋ tāmuy liŋ niki n api kasaṇḍuŋ mapi gigir*

hana ataṇḍak ramya aṅiduṅakĕn unĕŋnya n karakĕtan,
karaśmin saŋ krĕṣṇātmaja rinacana iŋ gīta winuwus,
si tan seṅĕḥ liŋnya ndi n aluluta saŋ kāṙyya luluta,
sawet niŋ göŋ haṙṣa akĕtĕb anĕmu laky-an paṅuruhi*

dudū taŋ kily-a ajoŋ sumalini laranya n paḍa wagĕd,
nahan liŋnya ṅwaŋ teki sihana gati ṅwaŋ mara-mara,
waneḥ liŋnya ṅwaŋ si iki ya lagi tiba iŋ saŋ wahu tĕka,
ndi donya n tak mājaṙ ya si wahu tĕka ndak pĕkul iki*

waneḥ ramya apetpetan aṅĕnĕs apet uṅgwan asĕnĕt,
hana ambĕknya n prāpta iŋ nrĕpasuta maminta akalihana,
mijil timpaŋ-timpaŋ lagi ḍara-ḍaran baddha katiliŋ,
wuwusnya aswī kanya aku haḍaṅi kakuŋ saŋ wahu tĕka*

hana iki n kily-a ajaṅjaŋ anahĕn ulaḥ niŋ kararayan,
sumimbiŋ buddhinya atatasa lumihat riŋ lituhayu,
raras niŋ wwaŋ sawwaŋ cinarita nika iŋ goṣṭhi pinaran,
ahal tībra ajaṙnya aṅrasani puput iŋ kāṙyya tan asiḥ*

kaki hyaŋ ramya agoṣṭhi kalĕṅĕṅan iŋ deśa kayaśan,
anaṇḍaŋ twak muṅgwiŋ sujaŋ apĕnĕd antuk niŋ anasi,
manis niŋ bhāṣa mwaŋ kiduŋ ika samitra araras arūm,
kahĕnti ŋ lek denya aṅhĕla-hĕla lĕṅöŋ niŋ sakalaṅön*

<aśwalalita>:5.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 23

wuwusĕn ikaŋ bala aṅinĕp i heŋ paḍa aṅinum arāmya-rāmyan aṅiduŋ,
lĕṅĕŋ asuluḥ pĕtuŋ sinib iki n dudū sukha-sukhan ya rakwa sajuru,
balĕman agöŋ panunwan iki n ambayas huraŋ uliḥ nika aṅdadak amet,
bari-bari tambu-tambul iki tan pĕgat jaru-jaruḥ nika awĕtu laṅö*

hana ta ya tuṅgak iŋ wwaŋ aṅinum bĕtaḥ linarikan muwaḥ tan akalib,
titiṙ arĕhak mariṅguhan aṅantuk asriŋ anĕpak pupūnya n aṅucap,
maṅabuk amaḥ praṅĕn wuwus ikā n musap tatu nika i lĕṅĕnya n akihal,
karaṇa nika akrak iŋ paṅinuman ndi tā liŋ ika n aprĕgas riŋ alariḥ*

hana maṅĕnĕs ri soṙ nikaŋ aśoka lālana samitra ya aṅucap-ucap,
kucu-kucu lot ginanti cinucupnya wet nika ri tuṅgal iŋ manaḥ anūt,
sumari magoṣṭhi sewaka nika amalaṙ kahulunan lana atapa-tapan,
hayam-ayamanya lāgi winuwus nika anahura siḥ ri saŋ nrĕpasuta*

hana maṅucap lĕkasnya n awijil pirak saha guyunya kaṙkkaśa pacĕḥ,
liŋ ika mĕṅĕn-mĕṅĕn kawilĕt ambĕk ewĕha lawan turuŋ tama rusit,
hana kagiṇaṅku yan pagĕha de ni keñ juru kacidra den kawĕkasan,
amawa tulis rahadyan aku yan paṅĕṇḍĕka ri donku siddha manahur*

yatika tĕwĕknya deñ juru sira amrĕpa iry-aku wulat nika asuma habot,
miṅay ikahĕn sinĕṅgaḥ amiraḥ ḍaḍanya sinapaṅku tan panahuri,
cinulu-culuḥku maṅkin abutĕŋ  lana aṅucap asiṇḍi liŋnya n amisuḥ,
pinihanan i ṅhulun pwa satĕṅaḥ cakĕt mĕtu guyunya māri marĕṅū*

malĕs awaraḥ ta rowaŋ ika liŋ nika aku bi hañaṙ ḍatĕŋ mamĕŋ-amĕŋ,
amilaṅa wāni donku kahaḍaŋ hana iky-atukaṙ iŋ hawan paḍa wani,
ndan i haliwatkw-anĕṅgaḥ aliwat nika iry-aku tĕhĕṙ ta ya amisu-misuḥ,
tan ubhaya ta aku denya tak alakw-analyani riya anahuṙ tĕlu wĕlas*

nahan ujaṙ iŋ bala aṅucap-ucap dudū taŋ aturū makĕg masahuran,
lawan ika paṅhawinya paḍa tan hana aṅliliṙ apan kaṅelan aḍarat,
tĕhĕṙ anawĕṅyakĕn turuŋ ataṅhi maṅhwab iri lĕt nika asriŋ anitir,
wĕkasan ataṅhy-adandan ahulĕs hiḍĕpnya makĕcap tiki n kapacirit*

tiḍak ḍikĕtāhui
<krĕti>:6.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 20

rahina awa waspada patiṅkaḥ i kayu ri sare nikaŋ gĕgĕr,
pacakiṅkuk iŋ bakikuk aṅlawani gaguŋ i piṅgiṙ iŋ juraŋ,
gumarañjaŋ iŋ bañu sakeŋ paruŋ aṅawara kuṅkaŋ iŋ juraŋ,
irikā nini hyaŋ awuṅū dadakan inatag iŋ hayam halas*

naranāthaputra wara sāmba maśila ri harĕp mahāyati,
winaraḥ sira iŋ karaṇa yajña n ulaha niŋ akīṙtti riŋ raṇa,
mwaŋ ikaŋ prayojana niŋ abrata manusup ameta pājaran,
niyatanya tuṅgal inusiṙ hiwag ika mapalenan iŋ hawan*

ri tĕlas nira amuhun umaṅkata lumaku tikaŋ ratha agĕlis,
palapat hañaṙ kajawuhan hawan ira sumare sakeŋ gĕgĕr,
pagagan katon kakĕliran limut awayaŋ ulaḥ nikaŋ pisaŋ,
wwaŋ amet gaṅan lĕṅĕŋ abaṇḍuŋ aṅiduŋ alaṅö lana amacĕḥ*

haraṇan kapaṅgiḥ asawe mawilĕt alĕsu śīṙṇna riŋ wana,
lumale suḍanya marĕk iŋ kalak asĕkaṙ aket lawan karuk,
kucup iŋ sĕkaṙ lĕmaḥ i soṙ asĕmu taji tajĕm sinuṅgakĕn,
kadi mutyahāra kasawuṙ titis i hĕbun i tuṅtuŋ iŋ dukut*

patapan hañaṙ tarukan iŋ kajĕnĕkan amagantakĕn laṅö,
putus iŋ kalaṅwan aṅaliḥ bhramara nika ri sāri niŋ wuṅū,
ḍatĕŋ iŋ riris kadi sinuṅsuŋ i guyu ni sĕkaṙnya riŋ natar,
asĕgĕḥ katon kucup ikaŋ bakuŋ irika maṅañjali iŋ tamuy*

hana bañw-inuttama kapaṅgiḥ apĕnĕd ahĕniŋ sakeŋ wukir,
pinaran patīṙthan ira saŋ sujana tuwi lanā n acaṅkrama,
aḍake bañunya kahalintaṅan awilĕt ikaŋ kataŋ-kataŋ,
watu luṅka-luṅka ri pĕluknya lagi makaparanti niŋ maṅö*

sumiriṙ tikaŋ haṅin alon makin aṅinaki citta niŋ mahas,
amuluŋ-muluŋ hrĕbuk arūm bhramara kadi tĕka apasaṙ-pasar,
rumarab-rarab kadi pupuṙ lutuṙ anamaṙ i gandha niŋ gĕluŋ,
sahaja amahā mituturi ŋ rimaŋ alulut i rūm-rum iŋ pipi*

hana wanwa śuddha sipi rāmya nika janapada atiśobhita,
riŋ anaṙtha nāma niki kaprakaśita paran iŋ wwaŋ aṅlĕṅöŋ,
ri pasiṙnya paṇḍan apuḍak saphala kumasut iŋ karaŋ liman,
adhikāra niŋ kalĕṅĕṅan linayaran iŋ abhāṇḍa bhāṣita*

hujuŋ iŋ karaŋ sumiraŋ iŋ pasisi hawan iŋ aṅhuwus-huwus,
kadi kampira ŋ tirisan iŋ lumaris ahañutan tĕlas hilaŋ,
lwaḥ i tīra tan lumaris iŋ mukha mahiwagakĕn susuk-susuk,
śawa niŋ maṅö saha laras kusuma wĕkas ika anusup-nusup*

anĕḍĕk patiṅhalan ikaŋ jaladhi riŋ anĕka a kasaŋ carik,
tan apujy-anajyakĕn ikaŋ sarasi saha lawan huraŋ tanaḥ,
riŋ awaṙgga rūmnya karikā tan asĕgĕha tĕmĕn pananmata,
riŋ ahimya-himyan iki len kawi paḍa mapasuṅsuṅan hañaŋ*

katĕkāna rāmya riŋ añaṙ palabuhan alaṅö tiniṅhalan,
ri pĕkĕnya kambaḥ asarik racana ni pajajaṙnya len tĕpas,
waruga aruhuṙ paṅuṅaṅañ jinamanikan i luṅgaḥ iŋ gaḍuŋ,
pamalantĕnanya karĕṅö swara ni palu nika aṅiriŋ kiduŋ*

kahatuṙ manis pĕkĕn ika atiśaya sukha ḍatĕŋ nrĕpātmaja,
atihaŋ-tihaŋ tarima ta ikiŋ amalija lulut paḍa ahajöŋ,
amuraḥ liriŋnya tinawākĕn ika ri haliwat nrĕpātmaja,
irikā n katon kupa-kupaŋnya saha jaja sajöŋnya pintanĕn*

masuhun-suhun sĕkaṙ ikaŋ parawan ajaja kūŋnya kaṅlihan,
mawade hayunya ri harĕpnya hañaṅĕn ira saŋ nrĕpātmaja,
mwaŋ apaṅkwa-paṅkwana tĕṅaḥnya maṅusira tĕwas karāsikan,
lalu kāsihanya tuna kūŋnya manaḍaḥ-asiha iŋ kuraŋ wĕlas*

haliwat nira irikaŋ anaṙtha pira-pira kadoḥ nira n huwus,
aṅawindhyapaṙwwata ri pāṙśśwa nika hawan ira amuraŋ-muraŋ,
milu duhkha buddhi nira de ni gatarasa nikā n kuraŋ tahĕn,
kadi melika iki riŋ apan sira mulati tĕgal nika apaḍaŋ*

pakulan-kulan pasanakan kaludan ika sama aṅhapit raras,
rwi sisiṙ pilaŋ rukĕm aṅap lumaru-laru sĕwönya riŋ sapāŋ,
kasine lĕwas kapanasan tĕlas akuniŋ i saṇḍiŋ-iŋ hawan,
aṅalas manis gula gumantuŋ ika tinĕmu niŋ mahas maṅö*

lumalay-lalay galiŋ ika anwam asuluṙ aṅayuḥ tahĕn ragas,
wruḥ ataṅkil iŋ lĕbak ikaŋ mata-mata kuluma aṅuṅaŋ tawaŋ,
kalawan gaḍuŋnya sumĕkaṙ-mĕkaṙ ika kadi pahyas iŋ maṅö,
umaḥ iŋ mabhaṇḍagiṇa paṇḍan ika ri baciṅaḥnya sök pacĕḥ*

lumaris muwaḥ nrĕpasuta i hayunan ira ri madhya niŋ tĕgal,
rĕmĕŋ aṅdadak truḥ awĕlas ri gati nira n aṅölakĕn panas,
pawana aṅiriŋ miriṙ alon maṅatĕrakĕn i saŋ nrĕpātmaja,
gĕrĕḥ aṅhiṅöt-iṅĕti riŋ hawan ika dug aganti riŋ tĕgal*

gunuŋ ojayan wahu katon awuk-awuk aṅawuṙ sakeŋ adoḥ,
kadi kahyaṅan paṅalusan hyaŋ atanu kalaṅönya tan sipi,
aruhuṙ lĕyĕp lwiṙ ilaŋ iŋ jaladhara riŋ anūtakĕn laṅö,
paran iŋ limut gati nika apatitisan iŋ ĕbun sakeŋ tawaŋ*

hiriŋ-iŋ laṅit pili-piliḥ lalayan ira bhaṭāra manmatha,
matulis laṅö ni jaladanya winĕtu-wĕtu niŋ samīraṇa,
i ruhuṙnya teja mawĕnĕs kinĕñarakĕn i polaḥ iŋ kilat,
wukiṙ ojayan kalimutan lĕyĕp asĕmu tulis hañaṙ lutur*

anuluy lari nrĕpatiputra sira wahu sumĕṅka riŋ wukir,
kahiriŋ-hiriŋ lari nikaŋ ratha ri hiriṅan iŋ gĕgĕṙ-gĕgĕr,
irikaŋ juraŋ hana ta wuṅkuk akaramas amaṅkuk iŋ śilā,
kadi tiṅkaḥ iŋ susuḥ aneŋ watu maṅariŋ-ariŋ sakeŋ bañu*

aliwat  nrĕpātmaja riŋ ojayan alaris ikaŋ ratha aga ilis,
aniraŋ ri yātragiri ri imbaŋ ika hawan ira amuraŋ-muraŋ,
agĕlaṙ tikaŋ wrĕṣabha hinwan iriya maduluṙ yathāsukha,
tan awĕdy-anon gaja-turaṅga-ratha paḍa lumakw-arampakan*

lwaḥ ahöt anambak karĕṅö swara gaṅari nikaŋ saraswatī,
kĕna śāpa rakwa karaṇanya n inĕnahakĕn iŋ tĕgal marū,
kawĕlas-harĕp tahĕn ika iŋ tĕpi sana-sini lot hibĕk lĕbū,
kasihan tan asmi hana maṅragasi lĕṅĕŋ aṅantyakĕn jawuḥ*

awiwākṣita ika n alawas nrĕpatanaya lumampaḥ iŋ hĕnu,
ḍatĕŋ iŋ himādri sira n aṙjja mulati lĕṅĕŋ iŋ wanāntara,
patapan katiṅgal alawas kabuyutan ika saṇḍiŋ iŋ hawan,
awiraŋ katonan ikaŋ aṙcca kajĕnĕkan aliṇḍuṅan tahĕn*

tiḍak ḍīkĕtāhui
<wikrĕti>:7.
– ⏑ ⏑| – ⏑ –| ⏑ ⏑ ⏑| – ⏑ ⏑| ⏑ ⏑ ⏑| ⏑ – ⏑| – ⏑ ⏑| ⏑ ⏓ = 23

rāmya panuṅsuŋ iŋ himagiri i nrĕpatisuta paḍa agawe parahita,
tumpyatak iŋ hĕnū yaśa sajinya saha bañu tinuntun iŋ pĕtuŋ aho,
len ikanaŋ hasöm-asĕm aneka kahatuṙ ika sesi niŋ halas-alas,
tuṣṭa saŋ āṙyya denya katĕkan-tĕkan ira magiraŋ-giraŋ hati nira*

ṅhel ira saŋ narendrasuta māri sira siniriṙ iŋ samīraṇa mirir,
maṅkat atūt hiriŋ-hiriṅan iŋ giriwana sira lālana alalĕḥ alon,
thāni wiśīṙṇna de ni hala niŋ narakabala tinon iraŋ nrĕpasuta,
wāhu rinambu-rambu waruganya para-paran i tiṅhal iŋ humaliwat*

imbaŋ ikaŋ himācala kidul ya ta pinaran i saŋ narendratanaya,
mogha ḍatĕŋ tikaŋ wĕṅi samantara sumaput ikaŋ pĕtĕŋ saha limut,
towin ikaŋ wulan katawĕṅan n paṅaruhuṙ atawĕŋ ghana ataratayan,
dok muni len kĕbĕt-kĕbĕt aganti pawurahan i daryas iŋ kĕpuḥ agöŋ*

maṅkin arĕs tanora mahawan hana ni hawan i lambuŋ iŋ wukiṙ ikā,
śūnya sapaṅhaḍaŋ-haḍaṅan iŋ macan aṅaliŋ-aliŋ kidaŋ humaliwat,
saṙppa nika ahaṅöt-aṅĕt aliṇḍuṅan aniluk i salwaŋ iŋ watu sumoŋ,
daṙppa kawĕs kĕnasnya binurū kumĕtĕṙ anusup iŋ sukĕt kabarasat*

riŋ talunan paran-paran ikaŋ wwaŋ aburuhun anumpuṙ iŋ patalĕsan,
hĕnti winiḥ nikaŋ sawaḥ asat mwaŋ alaŋ-alaŋ i soṙ tinunwan aradin,
tan paṅucap tĕgĕg pitakut iŋ jawa rumĕpa haneŋ sukĕt paḍa kumöl,
ṅhiŋ kukulan tatiŋ muni titiṙ makupik asahuran ndatan hana tĕkā*

dhaṙmma hilaŋ tĕlas kaḍĕḍĕtan kabubak i lalayanya tan kahuniṅa,
mukṣa laṅö-laṅö ni pasabhanya piliḥ umuliḥ iŋ surendrabhawana,
caṇḍi linepa bajra pariśuddha kadi hañaṙ umantuka iŋ śiwapada,
kiñjĕŋ ika ataṅis-taṅisan iŋ wariṅin alara kāri deniŋ alaṅö*

tan hana kapwa pakṣa hayu riŋ jagat i panaput iŋ tamaḥ maṅawaśa,
tan kabĕnĕṙ pradeśa nika de ny-awuṙ-awuṙ ika piṇḍa duṣṭa sagawe,
māṙgga dudū tinūt ndaḥ i mĕnenya tan iṅapa dinohan iŋ wwaŋ asamun,
lwiṙ kalaśa awawan sasahab iŋ wĕṅi kadi manaḥ iŋ durātmaka jugul*

saŋ nrĕpaputra yatna sira de ni pamiḍĕṅĕṙ ira iŋ niśācarabala,
jagratara atihaŋ laras ikaŋ bala tĕlas apasaŋ rathanya tinitaḥ,
tan dwa ḍatĕŋ tikāŋ asura kātara maṅamaḥ-amaḥ lanā n pawurahan,
maṅlayaŋ iŋ nabhastala waneḥ masahuran aṅuhuḥ mapaŋ kadi gĕlap*

kahyun ika aṅrĕwĕk-rĕwĕk asiŋ katĕmu ya tawanĕn ya patyana kunĕŋ,
kagyat umunduṙ awri rumĕṅö hrik i kuda naranāthaputra kadunuŋ,
saṅśaya kapwa ya anaha-nahā paran ikihĕn asambhawa ŋ kuda muni,
liŋnya waneḥ dudū ya kuda niŋ wiku-wiku makuda bwat eṅgal anasar*

taṙkka nikaŋ waneḥ riya turaṅga niŋ aburu katiṅgal iŋ lagi-lagi,
yan tan ikaŋ wiku pwa ya cumaṅkaḥ akuda lumagā lawan kita kunĕŋ,
mojaṙ ikaŋ waneḥ gumagap iŋ hiḍĕp iṅĕt-iṅĕtĕn kalīṅan ikahĕn,
sugyan upāya niŋ wiku mameta śaraṇa nika śūra sāra riŋ ayun*

haywa tatan prayatna haja denta jaḍa-jaḍa ri don i saŋ para rĕṣi,
wiṣṭi tĕmĕn tikaŋ wiku musuḥ wiku wihikan i sandhi niŋ kira-kira,
ṅwaŋ tunaśāstra kewala wagal-wagal agul-agul eṅgal ambĕk agalak,
tan kadi saŋ wiku wruḥ i rusit tutuk ika humĕnĕŋ hatinya kuṭila*

sūkṣma ri don ikaŋ wiku manīti yan inupakara alĕmĕḥ mamalĕsa,
ndan hana kapwa de nika mameta lĕkasana nikaŋ sĕḍĕŋ maribhawa,
dāyaka śakti rakwa winaraḥnya mawĕlas ika dāyakanya matuluŋ,
toḥ niyatanya maṅkana mataŋnya paran iki hañaṙ ḍatĕŋ dudu-dudū*

om tuhu liṅta pāman aku ṅūni winaraḥ iŋ anon ratha adulu-dulur,
wwaŋ paḍa wīrayodha ya wicakṣaṇa lituhayu rakwa mahyas asiga,
byakta tikā ya dāyaka nikaŋ wiku parawaśa kahyaṅan ya rinuraḥ,
duṙjana saŋ watĕk rĕṣi ṅaranya maharĕp i halanta duṙyyaśa wiku*

ndaḥ mapa taŋ huliḥ bapa rare liŋ ika hana ta ya awrĕgas wariṅutĕn,
doḥ yatiku n kita n pamitaha awĕdi-wĕdi kita tan muwaḥ milu-milu,
denya paran kawĕdyana rikiŋ musuḥ aku lawananya mon hyaṅa tuwi,
yan tak utaŋ sugiḥ nira wĕnaŋ muliḥ aku turuŋ oliha aṅjara-jaraḥ*

bhoḥ t-ajĕjĕp muwaḥ paran ikaŋ makuda-kuda nihan waluy kita kabeḥ,
nā ta wuwusnya kapwa ya paḍa aṅijiŋ ahaliṅan iŋ wwit iŋ tahĕn agöŋ,
liṅsiṙ ikaŋ wulan kadi maha anuluhi ri bala saŋ janāṙddanasuta,
hetu nikaŋ balāsura mulat yatika yatiku liŋnya yan paḍa humuŋ*

munduṙ adān ta ya aruḥ-aruhan surak atĕhĕṙ atiṅkaḥ iŋ tĕgal alas,
byakta huwus gĕlaṙnya tumuluy nrĕpatanaya manuṅgaŋ iŋ ratha nira,
bhrĕtya paḍa atihaŋ sama-sama amalĕs anuraka wāhananya tinitaḥ,
saŋ sahaja iki saŋ prawala muṅgwi sana-sini narendraputra maparĕk*

dꜽtyabala agalak lumaga maṅgurumuŋ aharĕp oliha amĕjahana,
mambĕkĕm iŋ śilā hana tĕka aṅalaṅi sahana sañjatanya lumĕpas,
kapwa malĕs ta wadwa nira krĕṣṇasuta tikaŋ anuṅgaŋ iŋ ratha masö,
rākṣasa paṅharĕp kapagut orig alulun aciṅaŋ kawĕs tinĕpĕtan*

len hana rākṣasa aṅusak-asik tĕhĕṙ amawa lipuŋ nika akas aluṅid,
tan dwa tugĕl gulūnya pinanaḥ lawayan ika maṅuṅsiṙ aṅḍik aburū,
krūra tĕkā pwa ya amawa gada akral abutĕŋ anikĕp ratha agahan amūk,
trus kĕna duk ḍaḍanya katibā lumaḥ anibani tiṅhasan dug aluṅid*

<mālinī>:8.
⏑ ⏑ ⏑| ⏑ ⏑ ⏑| – – –| ⏑ – –| ⏑ – ⏓ = 15

parĕŋ asusun ikaŋ wil wīra riŋ praŋ magaṇḍi,
pati pĕcut apĕcut sep de nika anujwakĕn hrū,
pati-pati taŋ aṅumban maṅhawag saṅka riŋ doḥ,
maṅĕnani ri juluk niŋ rowaŋ awrĕg manoliḥ*

sama-sama taŋ aduk dukduk lĕpas de nika aṅduk,
winalĕsan arĕja ales yan tinūt munduṙ-undur,
magalaḥ anĕbaḥ aṅgyat ginyat aṅgyat siliḥ-gyat,
murĕṅaŋ arĕṅaŋ eṅas taŋ maṅonta n kinonta*

ndan ikaŋ aḍaḍap endaḥ muṇḍa kadganya tīkṣṇa,
mayat inayatan eṅa aṅlĕs mulat riŋ tumandaŋ,
wĕdi-wĕdi nika maṅdoḥ tan padon sañjatanya,
wruḥ atika kataraṅgul jriḥ kumöṙ pūḥ liniṇḍiḥ*

nrĕpatanaya maṅajña i bhrĕtya sāmpun yinodha,
bala nira paḍa tahw-iŋ praŋ rupĕk śūra śakti,
akas atiśaya medran riŋ kuda aṅgyat tumandaŋ,
lima ŋ aratha paḍa wruḥ riŋ dhanurwedaśāstra*

ikanaŋ akuda mapraŋ rwaŋ puluḥ kweḥ nika aṅgyat,
kiriwili rinakutnya ŋ wil wicitra iŋ magaṇḍi,
aṅicipiṙ i harĕp niŋ rākṣasa akweḥ pakewĕḥ,
hana ta parĕŋ aniṅhas tĕṅgĕk iŋ śatru maṅsö*

saŋ aratha mamanaḥ tan pāntara asraŋ tumiṇḍiḥ,
makasĕrĕpĕt ikaŋ hrū de nika aganti-ganti,
winalĕsan inirup niŋ rākṣasa atomara akweḥ,
arukĕt awilĕt amraŋ pinraŋ alwaŋ siliḥ-lwaŋ*

nrĕpasuta sira maṅsö mwaŋ watĕk bhrĕtya wīra,
prawala sahaja muṅgwiŋ keri kāliḥ tumiṇḍiḥ,
paḍa mamanahakĕn hrū bāṇasampāta diwya,
warayaŋ ira mawantaḥ mwaŋ panaḥ niŋ swaśatru*

asurabala hana iŋ ākāśa mahya atighora,
watu halaṅan ika akrĕp mwaŋ panaḥnya aprameya,
nrĕpasuta sira yatna n paṅrĕgĕp tīkṣṇacakra,
linĕpasakĕn ira asriŋ tan dwa moliḥ pralabdha*

sama rumĕbaḥ ikaŋ wil prāpta saṅkeŋ alas göŋ,
makakarasak arampak maṅdĕmak tan tahĕn twas,
sinama-sama rinok riŋ tuṅgaṅan tan tinaṅgĕl,
kasilib alaḥ i puṅkuṙ kedĕran duṙbala alwaŋ*

<kusumawicitra>:9.
⏑ ⏑ ⏑| ⏑ – –| ⏑ ⏑ ⏑| ⏑ – ⏓ = 12

makin ananā ŋ rākṣasabala kepwan,
sakasapuluḥ māti kĕna cinakra,
hana ta pĕgat bāhu nika katimpal,
wahu malayū bāp kaḍawuḥ aṅohan*

parĕŋ asusun sāyudha maṅabehi,
saparan ikaŋ syandana ya tinūtnya,
makakĕrĕpĕk tĕṅgĕk ika cinakra,
makakĕḍĕpĕk tĕṇḍas ika kasiṅsal*

muwaḥ apuliḥ tekaŋ amawa konta,
sahasa tĕka aṅduk nrĕpasuta yatna,
dadi kasikĕp sañjata nika kāgĕm,
winalĕsakĕn yeka mahā kĕna trus*

hana mahawan riŋ gagana marampak,
kadi ta ya megha akilata sihuŋnya,
paṅamaḥ-amaḥnya asĕmu gĕlapanya,
makacarĕcĕḥ hrūnya ya ta hudanya*

ikaŋ ahawan riŋ kṣiti ya tumampĕk,
pinapagakĕn riŋ ratha paḍa kedĕr,
panaḥ ika saṅkeŋ gagana tan ampĕt,
ya ta tumama iŋ rākṣasa kahala i sor*

nrĕpatanaya apāmalĕs i kabeḥnya,
hana śarasampāta panaḥ ira akweḥ,
ya ta kumĕna ikāŋ i ruhuṙ abantĕr,
mati maniba iŋ rowaŋ ika hana i sor*

akira-kira ikaŋ luput aṅupāya,
mawuwus i rowaŋnya paḍa kaṅelan,
mapa tika dāyanta lumawana ŋ wwaŋ,
niyata hilaŋ tan hana muliha ṅwaŋ*

musuḥ aparan teki dalu waninya,
maṅalahakĕn śakti pinĕjahanya,
ndan ika paṅāyāya juga gatinya,
niyata ya mapraŋ maṅalahakĕn wil*

biṣama kita akweḥ mati ri payuddhan,
tahu malawan dewata kita ṅūni,
naraḥ apa teki n lumaga kita ari,
magĕlaṙ abāp waṅkay iŋ asura ṅke*

aparan ikaŋ byūha pasaṅĕn i ṅwaŋ,
anuŋ apagĕḥ moliha rikanaŋ wwaŋ,
hana ya wanabyūha gĕlarĕn i ṅwaŋ,
arahakĕna ikaŋ sama-sama ni ṅwaŋ*

nahan ika liŋnya n prasama tumandaŋ,
nrĕpatanaya arāṙyyan aṅadĕg aṅher,
mulati sira iŋ rākṣasa paḍa maṅsö,
muwahi tikaŋ hrū sinaṅiṙ alaṇḍĕp*

gumuluŋ ikaŋ śatru parĕŋ arampak,
pinapagakĕn riŋ śarawara śīghra,
mati kapisan siŋ kĕna pinanaḥ trus,
kawawa tĕka iŋ wāhu turuŋ adandan*

magarawalan tan wruḥ i parananya,
makakarasak riŋ sukĕt anusup kweḥ,
ikaŋ ahawan riŋ laṅit alilaŋ mör,
turaḥ ikanaŋ māti kĕna cinakra*

hana ta maṅuṅsiṙ juraŋ asĕnĕt groŋ,
tinututan iŋ hrū kĕna ya masambat,
mwaŋ ikaŋ aṅuṅsiṙ juraŋ apulaŋ rwi,
rumĕpa tibā riŋ watu ridaŋ aṅrĕs*

paḍa malayū śeṣa nika matiṅgal,
muliḥ akĕḍik ndan kanin ika makrĕp,
maṅasiḥ-asiḥ lot mamalaku herĕn,
ikaŋ asĕgĕṙ meṅĕt ika paḍa amriḥ*

tĕka ta jurunya apuliḥ adawa agöŋ,
ṅaran ika hīrāṅga sahasa maṅsö,
haṅin ika mādrĕs tuwin aṅalisyus,
kadi pinusus taŋ kayu-kayu denya*

yatika manāntwa i nrĕpasuta sāmba,
liŋ ika paran ko wwaŋ adhama tuccha,
umara-mara ṅke pasabha-sabhaṅku,
niyata pĕjaḥ ko tĕkap i gadāṅku*

sumahuṙ ikā saŋ nrĕpasuta śīghra,
aku śaraṇa i saŋ wiku rinarahmu,
kunaŋ apa pan ko ya pĕjaha deṅku,
papagakĕna ikaŋ himagiri maṅke*

liŋ ira tĕhĕṙ maṅlĕpasakĕn astra,
makasarapat cakra nira mawantaḥ,
paḍa maṅĕne syuḥ taŋ asura denya,
kadi malabuḥ prāṇa kahiḍĕpanya*

ri pĕjaḥ ikaŋ rākṣasa juru maṅke,
makabarasat śeṣa nika paḍa arĕs,
muliḥ akaniñ cihna nika yan apraŋ,
matatu pupū mwaŋ mukha paḍa bĕntar*

rahina tatas hyaŋ dinakara mabhrā,
magĕlaṙ atap waṅkay iŋ asura kweḥ,
hana ta maṅaṅsaṙ manĕhĕṙ asambat,
lawan umulu ususnya lumaḥ umambĕk*

hana ta tugĕl tuṙnya jĕnĕk aluṅguḥ,
maṅarut-arut mulyaṙ ika matanya,
amalaku lūdĕn ta ya gupay aṅliḥ,
karaṇa nika amātyakĕn iŋ awaknya*

hana ta kĕna iŋ hrū mata nika kāliḥ,
aṅaway-away pwa amalaku tinuntun,
lumaku kasaṇḍuŋ titiṙ amurug rwi,
lalu kadunuŋ riŋ juraŋ anĕmu groŋ*

kasihan ikaŋ meḥ pĕjaha kacakra,
tikĕl i pupūnya n kanin ikana trus,
dalĕm i tatunya n ri ḍaḍa manumbĕr,
ininum ike rāḥnya-ya malapa wway*

tahĕn ikanaŋ pāṙśśwa kadi binaṅbaŋ,
makatiritis rāḥ kawĕkas i ronya,
makakuratil taŋ kuṇapa kasaŋsaŋ,
usus awilĕt riŋ paŋ ika gumantuŋ*

ri pucak ikaŋ hori hana kasaṅga,
paru-paru limpā ri caraŋ ika abāŋ,
sahaja dagiŋ mwaŋ hrĕdaya sumampir,
kadi ta manambe riŋ asura māti*

<girisa>:10.
⏑ ⏑ ⏑| ⏑ ⏑ ⏑| – – –| – – ⏑| ⏑ ⏑ ⏑| ⏓ = 16

nrĕpasuta sira mintaṙ ṅkā saṅkeŋ wana palagan,
dinakara sira māwās rāmya ŋ deśa winulatan,
limut anapihi kaywan keṅkab de niŋ aṅin alon,
hana luru-luruk aṅjraḥ mahw-aṅde lulut iŋ akūŋ*

wwara patapan asimpaṙ miṅkis kāmpiran iŋ unĕŋ,
kukus i patanĕkanya arok mwaŋ megha marawayan,
racana ni paciranya anyāsa aṙjja atulis alaṅö,
yan iŋ amarani kaṇṭa ṅhiŋ prāpta aṅjĕnĕki maṅö*

nrĕpasuta dumunuŋ seriŋ mwaŋ bhrĕtya nira kabeḥ,
kawaca linuputan len taŋ cāpāstra kinĕkĕsan,
lumaku sira mara adyus riŋ sĕñjaŋ suci mahĕniŋ,
ri tĕlas ira matīṙtha amūja iŋ hyaŋ nĕhĕṙ ajapa*

kuda nira winiweka aṅheṙttalya anĕḍuni  paruŋ,
makin atika tinalyan de niŋ tis tan inasĕhan,
umilu tika si dāruky-adyus tan tĕka sakarĕŋ,
apan aṅurutut asriŋ untunya agaṭik akaṭuk*

ri huwus ira mamūjā saŋ sāmba adara humarĕk,
ri sira muniwara asiḥ maṙmma aswāgata masĕgĕḥ,
anaku bapa tan iŋ rāt maṅke n prāpta kita huwus,
uliḥ i pajapa ni ṅwaŋ priḥ rakṣanta kami kabeḥ*

kadi sinipi ganas niŋ dꜽtya ṅke mamarikala,
manikĕp anawan adwa lwiṙ doṣanya pinĕjahan,
kari patapan ikā sāk saŋ wikw-a alaradan adoḥ,
aṅaluṣa tĕmahanya amet uṅgwan manusu-nusup*

nahan ika pawaraḥ saŋ paṇḍya aśabda saha kĕtĕr,
narapatisuta māṙ maṅrĕṅwākĕn pawuwus ira,
tĕhĕṙ aṅupaśamākĕn saŋ krĕṣṇātmaja sumahur,
pala-palarĕn iŋ ambĕk rānak saŋ rĕṣi śaraṇa*

nrĕpatisuta tinamw-iŋ bwat sopācara mahalĕp,
barubi pinakasamsam luṅlūṅañ cinacaṙ ira,
kunaŋ aṅinaki ri twas tiṅhal saŋ muniduhitā,
karaṇa nira matambĕḥ kūŋ tapwan warĕg alulut*

ri tĕlas ira tinamw-i i roṇḍon kāṅinan iŋ aṅin,
akusa-kasikan olaḥ tamtamnya n warĕg aṅĕsaḥ,
nrĕpatanaya sinambe niŋ jriŋ pādapa maṅĕliḥ,
karaṇa nira n anoliḥ de niŋ syuŋ maṅaku kaka*

manuk awurahan asraŋ ṅkāna iŋ ambulu matasak,
nyaŋ arĕbut i paŋ aṅjraḥ mwaŋ rowaŋnya siliḥ-adĕḥ,
ndan anĕṅĕn-aṅiwākĕn wwaḥ niŋ hambawaŋ umaḍam,
lutuŋ akĕmilan oṅsil siŋ roṇḍon piniliḥ ikā*

rusit ikaŋ acala akweḥ priṅganya ajuraŋ apiṅit,
hapi mamaḍĕmi ŋ ampyal priŋnya ŋ nyū makin alupa,
marukĕt awilĕt odwad riŋ kaywan milu kawilĕt,
wruḥ aṅuṭilani rowaŋ buddhinya aṅruhuṙ i hawan*

<aśwalalita>:11.
⏑ ⏑ ⏑| ⏑ – ⏑ | – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 23

hana mata pājaran lĕṅĕŋ amānuṣa inĕmukan iŋ hima araŋ anipis,
aṅaṅaṙ-aṅaṙ katonan i sĕkaṙnya waṙṇna tulis iŋ suji inisisakĕn,
kukus ikaŋ eṙttali iriya marok lawan kukus ikaŋ pahoman alaṅö,
raras i paṅuwwaŋ i mrak ika sinraŋ iŋ wijayaghaṇṭa mandakarĕṅö*

parawan adewatīṙtha kari śiṣya saŋ rĕṣi lĕyĕp hayunya dinĕlö,
mapa kili māṙ manis ya tuhu yañ juruḥ ni madhu niŋ sĕkaṙ piniturun,
paṅawak aros arampiŋ abuṅaḥ tĕṅaḥ nika n awaṙṇna sinwam aṅĕliḥ,
rupit i suśūnya rakwa mapiṅit nimitta nika tan hana amaḍani ya*

raras ika yan haneŋ patiga niŋ patamwan asisig-sisig kinĕmuran,
hana ta maweḥ lulud hana n amīti hāṙyyan anĕmat-nĕmat mwaŋ anĕlaḥ,
aṅapusi puṣpaliṅga saha maṅdanī kusuma waṙṇna daṙbbha tinatā,
apĕnĕd arūm paḍa arĕs umiṅis lumaṇḍĕp i liriŋ nika aṅrĕsi hati*

guru kaki wāhu saṅka riŋ alas lawan tapa-tapa amikul huwi hilus,
suḍa salaya n tinaṅguṅan ikaŋ gaḍuŋ saha gaṅan kinaṇḍut i harĕp,
saŋ aṅayu rāmya lālana hana aṅiduŋ hanan amet jamuṙ syuŋ agĕlar,
sumari mamet liraŋ kaṅĕlihan manambyakĕn amet luŋ iŋ karawila*

nrĕpasuta lālana i suku nikaŋ wukiṙ jĕnĕk i rāmya niŋ sakamatan,
walahaṙ agöŋ inĕntasan ira alaṅö watu sumantĕn aṙjja lumutĕn,
pata-pataḥ iŋ hĕni i tĕpi nika anĕlat kasawuran sĕkaṙ wahu rurū,
susuḥ aduluṙ matuntunan awaṙṇna raśmi ni cĕcĕk-cĕcĕk niŋ araras*

pira ta lawas niraŋ nrĕpatiputra yan tĕka rumakṣa saŋ para rĕṣi,
ya ta sakulĕm sira aṅhinĕp i saŋ rĕṣi irika saghorawa asĕgĕ-sĕgĕḥ,
milu para śiṣya maṙmma ri sira asĕḍĕp hana maweḥ phala asiŋ arasa,
pinakapuriḥ saŋ uttama ghinoṣita n pamarituṣṭa riŋ para nanā*

<wasantatilaka>: 12.
– – ⏑| – ⏑ ⏑| ⏑ – ⏑| ⏑ – ⏑| – ⏓ = 14

sāmpun kalaṅlaṅan ikaŋ suku niŋ himādri,
de saŋ narendrasuta sāmba sudhīrajāti,
sakweḥ mahāṙṣi sukha tan hana wighnamātra,
yajña prasiddha ginaway nira dewapūjā*

atyanta tuṣṭa nira saŋ wiku riŋ himādri,
tan dwa aṅrĕṅö turaḥ i dānawaśatru kāri,
hetunya sāhasa muwaḥ rumaraḥ mahāṙṣi,
sabsab paḍanya n umara iŋ wiku tan padoṣa*

luṅhā ta saŋ rĕṣi paḍa aṅhili nora kantun,
Āpan kasampaṙ aradin tinawan waneḥnya,
len maṅlawan mati turaḥnya kawös tinūt tlas,
ṅĕs-ṅösĕn epu manusup maṅusī guha ajro*

maṅkā tikaŋ tapa-tapi prihatin gupa ipuḥ,
tan wriŋ paranya malayū manaṅis masambat,
runtiŋ tapiḥnya daluwaŋnya rujit kasambit,
santĕn ragĕt karagĕt iŋ rwi dumeḥ rarasnya*

mwaŋ saŋ watĕk guru nini iki maṅiṇḍit-iṇḍit,
tan saḥ panucyan ira len tĕnunan pamuswan,
lāwan tikaŋ wusu-wusū lawayan gumantuŋ,
kapwa ika liŋ nira siluṅluṅan iŋ paratra*

abwat kaki mpu burayut mamikul ry-anaknya,
rañcaknya mesi sapuluḥ sasisiḥ tinaṅguŋ,
puṇḍaknya kaṙwwa paḍa mesi wĕgig siliḥ-prĕp,
wadwān ika amĕtĕŋ uwus kalima iŋ pisuswan*

maṅgĕḥ swadhaṙmma nira saŋ macĕpuḥ sinuṇḍaŋ,
kāliḥ pwa ya n taṅan ira uṅsil ikaŋ manuṇḍaŋ,
mogha ika kasrĕk irikaŋ wadara awwaḥ akrĕp,
caṅkĕm nira ika maṅakĕp kabharan kacaṇṭyal*

kañcit ḍatĕŋ nrĕpatiputra lawan bala akweḥ,
kapwa amanaḥ sira lawan bala tan tahĕn twas,
alwaŋ tikaŋ musuḥ aneka rinok paṅohan,
hetunya kaṇḍĕg alayū paṅarĕpnya kondur*

enak ta buddhi nira saŋ rĕṣiśiṣyasaṅgha,
milwa apuliḥ saha patil suligi mwaŋ umban,
dukduk wuluḥ watu pinaṇḍĕmakĕn ya moliḥ,
saŋ mona māri humĕnĕŋ mamisuḥ sira akrak*

saŋ dewagurw-aṅadu śiṣya marĕk manonton,
ambĕk malañciṅan aniṅsĕti baddha ruñcud,
nā liŋ nira apraṅa ta haywa takut hiḍĕpku,
mon ko mamāti kĕna teki musuḥku wāhya*

yan ko makoliha musuhmu mĕna iŋ payuddhan,
ndak gañjaṙ iŋ basahan aṙjja tĕka iŋ jamaŋnya,
yapwan hana aṅgalaḥ amātyani riŋ prawīra,
denya alabhā pinahalĕp hana siṅhĕlanya*

maṅkin ta saŋ tapa-tapa amriḥ arampak apraŋ,
endaḥ samaṇḍala-samaṇḍala paṇṭa-paṇṭan,
guntĕnya saŋ ghalusĕkaṙ pinakādhikāra,
maṅrikwakĕn ta gati saŋ kabayan kaki hyaŋ*

anyāt katon wiku turuŋ wirati iki mapraŋ,
unduṙ wuwus nika tumandaŋ aṅuṇḍa dukduk,
tan wruḥ ta ko ry-aku pinun mun aṅakw-asajña,
liŋnya agarap kasalahan ya masumba-sumbar*

len taŋ waneḥ wiku kapeṅin anon wani iŋ praŋ,
mĕṅgĕp tumūt ndan ahiwaŋ sinurak mara agyaŋ,
denya apraŋ aṅragayaḥ aṅlawani ŋ prawīra,
keṅĕl kĕna iŋ watu wĕhaŋnya rurū bahĕmnya*

anyāt paḍa alwaŋ abutĕŋ marukĕt siliḥ-prĕp,
rambut kasaṇḍuŋ akusut kadudut karĕṅgut,
rodra anahut ya sinahut maluñut siliḥ-tūr,
kapwa aṅgrĕgut muwaḥ akañjaṙ aṅaṅgut-aṅgut*

enak pataṅkĕp ikana aṅlaga riŋ kamantyan,
eṅgal paḍa alwaŋ ananā wiku rākṣasa akweḥ,
maṅsö ta wadwa nira saŋ naranāthaputra,
kapwa aṅawit paḍa mamātyani śatru śakti*

sāmpun lĕpas ni warayaŋ nrĕpaputra sāmba,
tan pāntara anarawata aṅibĕki ŋ payuddhan,
kontap kabĕntaṙ ikanaŋ suraśatru denya,
himpĕṙ śata n tumaji rūpa nikaŋ paḍa uliḥ*

bĕntaṙ bubaṙ mababaran bala rākṣasa alaḥ,
maṅkin wiśīṙṇna hinudan-hudanan warāstra,
waṅkay matip mibab-ibab sawaneḥ katimpal,
waṅkwaŋ pupū hana tugĕl dalĕmanya runtuḥ*

kyāti pralamba tuhan iŋ bala dꜽtyawīra,
yeka apuliḥ mapagi wūk nrĕpaputra sāmba,
muṇḍa uṇḍa śūla nika śakti malaṇḍĕp atwas,
maṅduk narendrasuta tan pañarik linesan*

<śāṙddūlawikrīḍita>:13.
– – –| ⏑ ⏑ –| ⏑ – ⏑| ⏑ ⏑ –| – – ⏑| – – ⏑| ⏓ = 19

muntab krodha nikaŋ pralamba ri luput saŋ sāmba wīrottama,
hetunya n pamanaḥ maha amaruputi iŋ hrū śakti tan pāntara,
saŋ krĕṣṇātmaja śūra maṅlĕpasakĕn krorāstra sök tan pĕgat,
dhwasta ikaŋ panaḥ iŋ pralamba kasĕsĕb niśśeṣa kasyūḥ hilaŋ*

tan syūḥ yadyan ikaŋ musuḥ lawanana ambĕknya apan alpādhama,
nāhan ta ujaṙ i dāruki iya karĕṅö de saŋ narendrātmaja,
nyā ṅhrū śakti kawodhana astra pamanaḥ saŋ sāmba siṅhākrĕti,
trus limpad hati niŋ pralamba kawĕnaŋ prāṇanya sāmpun hilaŋ*

luṅha arĕs malayū turaḥ-turaḥ ikaŋ dꜽtya umuliḥ riŋ pura,
riŋ pātāla waneḥ paranya mahawan riŋ jro nikaŋ sāgara,
ṅĕs-ṅösĕn winaliŋnya wiṣṇu manurun saŋ sāmba śūra iŋ raṇa,
meṅguŋ buddhi nira atakut maharĕp aṅhily-a apan awrin kawös*

tuṣṭa ambĕk nira saŋ watĕk rĕṣi kabeḥ mantuk mareŋ kahyaṅan,
mwaŋ śiṣya prajurit hulūnya makusut bandhanya siṅsal waneḥ,
len taŋ mājarakĕn waninya makaput caṅkĕmnya de niŋ hidu,
wwantĕñ jriḥ maṅabuk haneŋ wuri yaya anaṅgaḥ ya milwa anuduk*

byātītan gati saŋ watĕk tapa paḍa agoṣṭhi praŋ iŋ maṇḍala,
saŋ krĕṣṇātmaja mintaṙ aṅlarisakĕn lampaḥ nikaŋ syandana,
ramya atūt gĕgĕṙ iŋ wukiṙ gaga-gagā ŋ deśa atatā koṅkulan,
himpĕṙ wastra putiḥ katiṅhalan ikaŋ toya aṅĕbĕk riŋ sawaḥ*

wwantĕn  kahyaṅan uttama iŋ halĕp apūṙwwa atyanta nora aṅhirib,
denya n śobhita kapwa saṙwwa hinĕduk nyāsanya ramya alaṅö,
towy-a amiṅkiṅakĕñ juraŋ tĕḍunan iŋ wwe saṅka riŋ paṙwwata,
gĕntĕṙ niŋ bañu tan pasaṅkya karĕṅö mwaŋ śabda niŋ nīrada*

khyāti iŋ rāt sira wiśwamitra bhagawān muṅgwi irikāŋ kahyaṅan,
tĕkwan rājarĕṣi prasiddha sira mājaṙ dhaṙmma saŋ paṇḍita,
byakta ika atiśaya iŋ kasiddhan adhikāra uttuṅga śuddhāgama,
sākṣāt śiṣya bhaṭāra wiṣṇu manurun saṅkeŋ wadaryāśrama*

tiṅkaḥ rājya patiṅkaḥ iŋ patapan endaḥ de mahaṙṣy-a agĕlar,
maṅkā riŋ pasabhān-sabhān tĕkap ikaŋ śiṣya atata akweḥ marĕk,
sinyaŋ taŋ para śiṣya yan waśariṣa agasyak tanora atuluŋ,
saŋ kily-a araras aṙjja saŋ tapi sĕḍĕŋ lindinya maṅde kĕcap*

cuṇḍuk saŋ naranāthaputra ri siraŋ rājaṙṣi bhakty-a ararĕm,
sambaḥ ya uliḥ-uliḥ nira adara sinuṅsuŋ riŋ śiwāmbha apĕnĕd,
trĕpty-ambĕk nira yan hulūna nira rakwa i saŋ mahāpaṇḍita,
maṅgā tan muliha iŋ purī sira yadin sambeganĕn saŋ rĕṣi*

saŋ śrī rājarĕṣi prahaṙṣa sira siḥ de saŋ narendrātmaja,
mojaṙ liŋ nira bhāgya yan kita ḍataŋ maṅke rikeŋ āśrama,
moliḥ prāṙthana ni ṅhulun yatiku paṅrakṣanta saṅkeŋ musuḥ,
byakta awās kita hetu niŋ mari-mariṅguŋ de nikaŋ rākṣasa*

ndā t-aṅheṙ sakarĕŋ t-arāṙyyan anaku wruḥ ṅwaŋ ri ṅelta alaga,
towin taŋ turaga alapa akuru kuraŋ turw-a apa tan lālana,
tan wwantĕn mari kaŋ katĕmwa tan ikaŋ mās bhoga riŋ kahyaṅan,
mwaŋ siŋ bhūṣaṇa tan hana aṅlawanana i śabdanta yan wruḥ kawi*

<aṅgitahu>:14. 
⏑ ⏑ –| ⏑ ⏑ –| ⏑ – ⏑| – ⏓ = 11

alawas nrĕpaputra riŋ himādri,
pinakāśraya de niraŋ mahāṙṣi,
bala dꜽtya tatan muṅup kawös jriḥ,
sukha tan sipi saŋ yati n pamūjā*

hana śiṣya mahāṙṣi wiśwamitra,
maṅaran guṇadewa tan hana uli,
wihikan kawi gīta len palambaŋ,
ya ta sānaka de narendraputra*

saparan sira selwan iŋ wanādri,
lĕṅĕŋ iŋ pagagan paran kahāsan,
lalu lampaḥ ira n kaluṅha-luṅhā,
kawawa i kahanan lĕwĕs laṅönya*

irikā ta sira ñ jĕnĕk magoṣṭhi,
rikanaŋ tarukan miriŋ śila alwā,
sĕmi wāhu lĕwas ya ta uṅgwan-uṅgwan,
pakulen ira raśmi niŋ sĕkaṙ mrik*

nrĕpaputra sira awĕwö kalaṅwan,
mulat iŋ wanadeśa kapwa koṅaŋ,
dinĕlö nira hīṅan iŋ samudra,
ri hiriŋ nikanaŋ laṅit wĕkasnya*

<mattarāga>:15.
– – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 20

saŋ krĕṣṇaputra sira ta ataña iŋ sakamatan ri saŋ rĕṣiputra,
mwaŋ maṇḍala iŋ giriwanāntara krama nikā kabeḥ tinañakĕn,
mājaṙ sira iki guṇadewa toḥ bapa tama ṅhulun tuhu-tuhu,
tan saṅśaya pwa ta manaḥta tiṅhalana rāmya niŋ sakamatan*

nyā ŋ maṇḍala arĕṇĕb agöŋ lawasnya marika n lanā kasiratan,
gaṅgā sakeŋ laṅit ikā n tumampuḥ i samīpakanya maparĕk,
nārāyaṇa pratita saŋ makāśrama sadeśa riŋ sabhuwana,
nāhan ta kāraṇa niki n pawitra parana adidewaśaraṇa*

honya ŋ tapowana ri puñcak iŋ wukiṙ anak samaṙ kalimutan,
mandāra kaywan iŋ alasnya maṅjraḥ asĕkaṙ mapādapa waneḥ,
manda ahĕniŋ lwaḥ ika niṙmmala atis apitowi tus niŋ acala,
himpĕṙ karas juraŋ ika alaṅö paran i saŋ kawīśwara maṅö*

śrī yajñawatya sira saŋ pratiṣṭha pinakādhikāra nipuṇa,
sākṣāt bhaṭāra rawi saŋ paṅajyan iŋ aweda ṅūni karĕṅö,
wākbajrapaṇḍita sira n prawādika wiśeṣa niŋ wruḥ aṅaji,
tāpāya riŋ wiku mawās tĕkap nira tatas riŋ āgamarasa*

rakryan lihat-lihatana ikiŋ āśrama lĕṅöŋ tiniṅgal alawas,
kapwa alaṅö trĕṇalatānya len kayumanis nika awĕnĕs alĕk,
mwaŋ nāgapuṣpa nika rukṣa sinwam iŋ aśoka mambĕt aṅĕliḥ,
kumbaŋ nika aṅrĕŋ anaṅis midĕṙ sawaŋ asambat iŋ saŋ alalis*

tanseŋ halĕp niki rikāna rakwa kadi kendran iŋ kalĕṅĕṅan,
maṅke wiśīṙṇna kasihan kasiḥnya katunan karaśmin iŋ arūm,
lāwan tikaŋ wĕlas-asiḥ lana aṅalaya tansaḥ iŋ kayu sĕnö,
mwaŋ taŋ dwirepha milu kāsihan mabasahan kadut lĕwas awūk*

atyanta rāmya nika tan hilaŋ paḍa madūm rarasnya n alaṅö,
bĕntaṙ sayat watu karaŋnya riŋ pacira kaswab iŋ tahĕn agöŋ,
rĕṅkā ni gopura śiwaknya lot kakasut iŋ wwad iŋ priḥ awilĕt,
syuḥ śīṙṇna maṇḍala nika arĕmuk gula-gulanya mantĕn amanis*

bapranya wuṅkal inukiṙ winimba wanitā winehan añaṅa,
rukṣa apasaḥ kapĕgatan sĕnĕŋnya kaduk iŋ rĕbaḥ tuwi tibā,
tan wriŋ kwananya karikā nimitta ni kucĕmnya lĕŋlĕŋ akusut,
sāmpun mayat lumabuha iŋ paraŋ ri lari niŋ priyanya kasihan*

aṙcca aparan karika ṅūni riŋ watu karaŋ tiniṅkaḥ arĕcĕp,
aṅrĕs kasoṅan iŋ aśoka mĕmbaŋ asawit lata aŋ jriŋ asĕmi,
piṇḍa alara aṅaluṣakĕn ry-awaknya lulurĕn siliḥ-jaga mĕlĕs,
kady-a apupuṙ mukha nika anĕlat kalumutan turuŋ karahupan*

wuṅkal hitĕm patiga niŋ taṭāka riŋ usāna runtuḥ anibā,
len taŋ kari ŋ wwad iŋ aśoka lĕŋlĕŋ asaput pakis dadu mirir,
daṙppa aṅlumuḥ mara śilodakanya tumiba iŋ prĕduŋ-prĕduŋ aroŋ,
waṙṇna akĕcap salaḥ-asa i rarasnya n inatīta maṅkin alaṅö*

śrīdanta len mĕnuṙ awoṙ lawan trĕṇalata aṅayuḥ wuṅa tali,
sakweḥ nikā wĕlas-arĕpnya tībra kasihan tinambaŋ alawas,
aṅhiŋ katiṅhalan ikaŋ walik-haḍĕp ika ahyasan linihatan,
mahyun lawad-lawadĕn iŋ kawipriya kunĕŋ mataŋnya n asĕkar*

tañjuŋ wuṅū surabhi campaka asana marok lawan surataru,
ramya aśilā kumalasā ri soṙnya katiraḥ rumiṅriŋ alaṅö,
paṇḍan lĕṅis rĕbaḥ apan hibĕk gaḍuŋ apiṇḍa tan kahuniṅa,
eman puḍaknya n abuṅaḥ katon kadi wĕtis niŋ adyaḥ aturū*

ndā paṅrĕṅö ra tapa rakryan aṅgĕḥ ika ṅūni rakwa tarukan,
saŋ dhaṙmmadewa sira wiṣṇuputra matapa iriya n panaruka,
saṅke kasiddhyan ira tulya kendran ikahĕn tapowana nira,
himpĕṙ hyaŋ indra sira deniŋ apsara kabeḥ sumewa ri sira*

saŋ yajñawaty-atiśaya iŋ raras kalulut iŋ janāṙddanasuta,
nora aṅhirib hayu nira amanis pituwi katwaŋ iŋ surawadhū,
sakweḥ nikaŋ kusuma kāṅinan musiṙ i rūm nira ika mapupul,
sinwam lanā kaṅĕlihan tumirw-i lĕmĕs iŋ tĕṅaḥ tinapihan*

<mrĕdukomala>:16
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

dewī yajñawatī tiniṅgal ira dhaṙmmadewa wĕkasan,
kāri ṅka i patapan tamolaḥ agawe tapabrata ginöŋ,
tan len rakwa sinādhya de nira katĕmwa de saŋ alalis,
saṅke tībra nikaŋ lara unĕŋ irikā n sira alabuḥ apuy*

tapwan māri wuwus niraŋ rĕṣisuta awaraḥ duga-duga,
cĕb ṅöṙ twas nira saŋ narendratanaya aṅrĕṅö kapĕnĕtan,
aṅrĕs citta nira awĕlas tutuṙ i saŋ katiṅgal aturū,
māṙmma mrāt twas ira n tĕñuḥ ri gati saŋ priyā n kasiḥ-arĕp*

tībra akūŋ sira sāmba mohita rinañca niŋ lulut unĕŋ,
ndi pwa ikāna wĕkasta māsku liŋ ira anĕhĕṙ maguliṅan,
tan dwa alĕk lumĕyĕp kapaty-apĕga yat mĕgĕŋ lara nira,
liṇḍu taŋ kusuma akĕtĕṙ prabhawa gĕntĕṙ iŋ patĕṙ alon*

Āśābhūta manastapa prihati teki saŋ rĕṣisuta,
yaṙ ton saŋ naranāthaputra kapĕjaḥ ndatan pakaraṇa,
maṙmmanya aṅgugaḥ epu liŋnya laki t-aṅliliṙ kita bapa,
sowenya n panaṅis kamantyan atutuṙ ta saŋ nrĕpasuta*

enak de nrĕpaputra meṅĕt awĕwĕḥ ta luḥ nira tibā,
masrĕt de niŋ aśabda kewala sĕkĕl nikaŋ hati tĕñuḥ,
sambat-sambat ira ndatan sphuṭa pĕgat-pĕgat saha kĕtĕr,
lwiṙ kumbaŋ maṅisĕp sĕkaṙ swara nira anaṅis katanĕhan*

nāhan liŋ nira he kaka aṙṣitanaya ṅhulun mawaraha,
ṅūni mūla ni janma ni ṅhulun anak bhaṭāra puruṣa,
nitya aṅgöŋ tapa dhaṙmmadewa ṅaran i ṅhulun prakaśita,
tan len yajñawatī prasiddha sisihanku haṙṣa rasika*

ndaḥ yekī patapanku ṅūni paḍa keṅĕtan tahĕn ikā,
mwaŋ tekī wulakanya padyusan i kāsiḥ i ṅhulun ike,
tāmankw-i iki batuṙnya mātra katutuṙ kw-asiŋ sĕkaṙ arūm,
paṅlīlāṅkw-iki paṅhyaṅanku ri tĕlaskw-amuṣpa majapa*

sakweḥ niŋ paricārika apsarawadhū paḍa ahayu rare,
pantĕs bhāwa nikā hana irikaŋ aśoka rambay asĕkar,
yan sore paḍa mamrĕm iŋ grĕhalata akĕmit gati nikā,
dewī muṅgw-irikaŋ jinĕm sira lawan ṅhulun siliḥ-asiḥ*

maṅjanma pwa bhaṭāra keśawa tumūt ṅhulun nda maṅĕnĕs,
tan pamwīt ṅhulun i sira n kari haneŋ tilam saŋ aturū,
tan toliḥ lara niŋ katiṅgal apan aprĕgi ṅwaŋ alayū,
de niŋ nāgata tan kapaṅgiha wĕkas bhaṭāra mahulun*

nāhan teki nimitta ni ṅhulun aṅaryakĕn ri saŋ arūm,
tan saṅkeŋ lalis i ṅhulun-ṅhulun iki pwa bhakti mayayaḥ,
ndan saŋ yajñawatī kunĕŋ salaḥ-iḍĕp manĕṅgaḥ alalis,
maṙmmanya n pamalĕs lara i hati tĕwĕk nika alabuḥ apuy*

<citrawilāpa>:17.
⏑ ⏑ ⏑| ⏑ – ⏑| ⏑ – ⏑| ⏑ ⏑ ⏑| ⏑ ⏑ –| ⏑ ⏑ –| ⏑ ⏑ ⏓ = 21

hana ta kunaŋ tĕkapaṅkwa lumipura lulutkw-iri saŋ tĕkasiḥ,
sukha pĕjaha akw-atapa iŋ wukiṙ anusupa tan maluya iŋ nagara,
satĕmahanaṅkwa lawan rasika tuhun apaṅgiha tan kasaha,
saphala tika aku siwin tan uwaha ri gatiṅku n aniṅgalakĕn*

dyaḥ ari nihan ta kakanta lihatana ta kāsihan iŋ kalaran,
hanaṅisi māsku kita araras alaris aweḥ lara kūŋ ri hati,
ndi ta kahananta tuhanku maṅusapana luḥku nihan t-aṅadĕg,
hanawaŋ unĕṅta manambat i kita saŋ anūkṣma pinet ri hati*

ṅkapana manista katĕmwa rari dĕlĕ-dĕlönku rikaŋ kusuma,
wukiṙ aparan ta kunaŋ pamulikana hayunta lĕṅit dahatĕn,
tak arusuha aku yadin lumayarana rarasta yan iŋ pasisi,
mabayaṅana iŋ gagana ṅka turida ni kakanta mamet ri kita*

rumiṅa-riṅa aku ri kambaŋ iŋ asana miṅiŋ ri pipinta rari,
katĕmu ri lūm niŋ aśoka lĕmĕs i panĕpinta maminta hulĕs,
hirĕŋ i laṭinta haneŋ tĕbu hirĕŋ amanis sinĕsĕp-sĕsĕpan,
gĕmuḥ i susunta juga amĕkasi hati nimitta niŋ agriŋ akūŋ*

munisuta maṙmma tĕmĕn sira ri lara narendrasuta aṅawaśa,
irika mataṅguḥ ujaṙ t-adiwasa bapa denta wimūṙccha dahat,
puriḥ ikanaŋ dadi duhkha gati nika mataŋnya n ade hiḍĕpĕn,
lilaŋ i manaḥ nrĕpaputra paṅuṣadha saŋ āṙyya rikaŋ prihatin*

hana laki tatwa nikaŋ dadi ginaway anitya dadinya kabeḥ,
anili-niliḥ wiṣaya ŋ manĕmu sukha bhinukti maweḥ prihati,
prawala nikā saŋ aṅenak-inaki ŋ aniliḥ sukha mogha jĕnĕk,
saŋ anĕmu bhoga ta yan wruha ta sira pinaṇḍita yogya tirun*

lawan ikahĕn tĕmaḥ iŋ wwaŋ akurĕn apasaḥ ta wasāna nikā,
siḥ ika sināhakĕn iŋ pati kalawan inaknya winaṣṭa kabeḥ,
kunaŋ ikanaŋ kari mogha karakĕtan i rāmya niki n kabharan,
ikaŋ alara i tĕka niŋ pati niyata turuŋ wruḥ ikā n maṅaji*

iki paṅucap ra bhujaṅga nira n upaśama i naranāthasuta,
pitutuṙ i saŋ wihikan tiki juga winuwus ra tapanta rĕṅön,
ujaṙ ira saŋ guṇadewa mawaraha ri buddhi narendrasuta,
ya ta maṅĕne hati hetu ni hĕnĕŋ ira sāmba marĕn manaṅis*

sĕḍĕŋ ira sāmba wimohita tĕka ta tilottamā dewawadhū,
acaru sĕkaṙ ya ri cetya ni hawu nira yajñawati i patapan,
atapi-tapiḥ gula gaṇṭi tinulis iŋ ĕmas lusuhan saŋ arūm,
aṅĕmulakĕn suji hantuk i taṅan ira yajñawatī manuji*

kawula nira ŋ nrĕpaputra tumuluy atutuṙ syuḥ ika twas ira,
maṅucapa tan wĕnaṅa i pawaraḥ hana yan eliṅa saŋ sapanĕn,
maṅĕn-aṅĕn ambĕk ira i saŋ ahayu kari de nira riŋ śayana,
karaṇa ni waspa nira anaputi mata mata amuhara amanisi*

wĕkasan anāntwa sira i saŋ amaraduhitā liŋ ira iki nihan,
kaka pu tilottamā tan sinipi puji-pujinta kita atiśaya,
nahan ika liŋ nira saŋ sinapa midĕm-idĕm wruḥ i saŋ manapa,
aṅiriṅi līṅan ira mpu tapa ya ta nimitta nira apihĕnĕŋ*

muwaḥ awuwus ta narendrasuta kaka tilottamā t-a ajarakĕn,
wĕkas iy arinta saŋ apsarapatiduhitā ndi manis rasika,
luwaṙ i taṅanku raras nira n aṅuwahi raśmi nira an pinĕkul,
kita karika aṅĕñĕp iŋ maṇik apuji laṅö ṅwaŋ ike mulata*

<jagaddhita>:18.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

nāhan liŋ nira saŋ narendratanaya anĕhĕṙ amĕpĕṙ i saŋ tilottamā,
kepwan saŋ tinañan manaṅśaya paniṅgala nira muwaha iŋ suputrikā,
ndātan mājara māṙ manaḥnya mawĕlas ri pamalaku ŋ asiḥ nrĕpātmaja,
rañca ambĕk ri hatinya meḥ bĕlaha papraṅan iŋ aṅĕn-aṅĕn siliḥ-dĕhā*

akweḥ siḥnya ri saŋ nrĕpātmaja nimitta ni sahuṙ ika maṙmma haṙṣaja,
siṅgiḥ māti saŋ apsarendraduhita aturun apuy i hilaṅta riŋ tilam,
ndā maṅjanma huwus ri saŋ prabhu riŋ uttaranagara wiśeṣaputrikā,
dewī yajñawatī muwaḥ ṅaran ira an uliḥ i paramayajña de haji*

mogha iki n tĕka mārakaṙmma ni yayaḥ nira tinĕkan ikaŋ mahāsura,
māti pwā sira de niraŋ naraka ṅūni paḍa maṅadu śakti riŋ raṇa,
bela śrī parameśwarī kari ta saŋ narapatiduhitā sĕḍĕŋ rare,
ṅkā saŋ dānawarāja māsiḥ awĕlas mamipili ri salaḥ nrĕpātmajā*

dewī yajñawatī prasiddha pinakānak ira saŋ asurādhipa aṅaku,
riŋ kanyāpuri r-uṅgu de saŋ asurendra rikaŋ alaya ratna len sakhī,
ndan saṅke sira ta ṅhulun laki kinon lumaya-laya ri saŋ nrĕpātmaja,
t-aṅkat-t-elu mare sira ṅhulun anuntunakĕn i kita haywa saṅśaya*

maṅkā śabda tilottamā krama lumampaḥ aduluṙ aṅĕnĕs mareŋ puri,
mwaŋ saŋ sāmba kunĕŋ sira mpu guṇadewa muwaḥ umuliḥ iŋ tapowana,
byātītan hana riŋ hĕnū tucapa saŋ maṇik iŋ ahayu rājakanyakā,
riŋ raṅkaŋ maṇijātirĕṅga sira n aṅliḥ aṅaraŋ inaweśa niŋ smara*

mewĕḥ saŋ wihikan ri buddhi nira mesi turida wahu kabwatan raras,
sūkṣmāsāri wināwan iŋ sasisihan siḥ ira hana tikĕl nikaŋ halis,
maṙmma i santĕn ira ika mahrit inamĕṙ sinaji panĕwĕka i twas iŋ akūŋ,
luñcip niŋ mata dug siṅi iṅid-iṅidan winiṣan iŋ amanis mamātyani*

siṅgiḥ yan sira puṣpamūṙtti katĕṅĕṙ paṅawak ira n añampaka akuniŋ,
māmbö rūm ni gĕluŋ nira ahirĕŋ awaṙṇna maṅunĕŋ akila ariris mĕnur,
luṅsuṙ niŋ pupuṙ aṙjja mātra karakĕt ri wijaŋ araras aṅhrĕbuk lĕwas,
śumrīdanta mĕkaṙ katon waja nira ahidu madhu karikā lanā manis*

rūm niŋ puṣpa laṅö ni sinwam iŋ aśoka piniturun i rāmya niŋ kapat,
kapwa aṅjanma raras narendraduhitā mamanisi madhu niŋ sĕkaṙ miṅiŋ,
sākṣāt śrī ni kalaṅwan iŋ pasisi saṙwwa sĕkaṙ iŋ acala adi niŋ laṅö,
lakṣmī niŋ puḍak aṅdadi i wĕtis ira n lagi pinapag i dèwa niŋ ṭikā*

maṅkā rakwa laris nikaŋ wataŋ aṅāśraya ri jariji saŋ suputrikā,
sinwam niŋ taru nāgapuṣpa n amiraḥ kakaratala rarasnya de nira,
hyaŋ-hyaŋ niŋ salaga akucup mulati sāri ni manis ira tan kĕneŋ lĕwas,
dewī niŋ patapan wawaŋ murakĕnā hayu niki n awiraŋ sinorakĕn*

<sragdharā>:19.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓ = 21

nyā ŋ kĕmbaŋ niŋ wakāta n rakĕt i talapakan soṙ ika i jöŋ suputrī,
kĕmbaŋ niŋ rājasa aṅdohi gisi-gisi tĕwas tan kĕnā rūm pan ajriḥ,
kĕmbaŋ niŋ nāgapuṣpa ahiwaŋ aṅiṅĕt-iṅĕt riŋ kapö ndi n kahopa,
kĕmbaŋ gaṅsal kĕta iriŋ rahat i laṭi nira n rakta somya aṅĕne twas*

osik taŋ puṣpasāry-a aṅaṅĕn-aṅĕn i raras rūm niraŋ rājakanyā,
luṅha aṅilya ṅhrĕbuk de ni wida nira sumāṙ mūṙ ikaŋ campaka amrik,
nda alaḥ taŋ pādapa n kambwan i gĕrĕḥ i lĕmĕs niŋ tĕṅaḥ tan hinambĕn,
luṅlūṅan luŋ nika aṅliḥ wruḥ alĕmĕsan atiṅhal yan ambĕt wruḥ olaḥ*

mambö śrī niŋ kapat śrī narawaraduhita anraŋ laṅö niŋ basanta,
lakṣmī niŋ saṙwwasāry-a amisani raras ira alūŋ i rūm niŋ kalaṅwan,
maṅkin yan koparĕṅga iŋ patĕṙ i manis ira aliṇḍyanā rūm ya lindi,
waṙṇna awaṙṣa amadhu lwiṙ nira n asĕmu lĕyĕp niŋ masa ameghapuṣpa*

waṙṇna ayw-aywan ta puṣpā saracana nika taŋ bhūṣana abhrā maṇiknya,
hintĕn mantĕn rinĕṅga iŋ śaśarudhira tutup keśa himpĕṙ wirāga,
lāwan tekaŋ kilat bāhu kilat awilĕt iŋ bāhu tejanya saśrī,
rap-rap-rap rĕp larap niŋ rum ahulap i mukha aṅambwakĕn söŋ niŋ ūṙṇnā*

siṅgiḥ yan pārijāta ahayu nrĕpaduhita aṙwwan laṅö mwaŋ raras rūm,
sākṣāt lūŋ-lūṅan aṅlūŋ jariji nira n alūŋ mwaŋ lĕmĕs niŋ nakha aṙjja,
aṅjraḥ kĕmbaŋ nira iŋ bhūṣaṇa sĕḍĕŋ araras rūm nira aṅasturi mrik,
nyā ŋ pawwaḥ padmarāga ajraḥ i hati mawiji i mas miraḥ riŋ paṅūcal*

sore sāmpun ḍawuḥ sapta tĕka kaka rĕken kāsi-kāsiḥ suputrī,
pintĕn lĕñjĕp riŋ ambĕk wruḥ aṅapi kalaṅön ya apasajñan sahaṙṣā,
bhaṅginya n poliḥ-oliḥ hatuṙ inamĕṙ ikiŋ sinwam iŋ nāgapuṣpa,
wwantĕn ta induŋ tĕmĕn saŋ paran iŋ aṅĕn-aṅĕn liŋnya n antuk manĕmbaḥ*

ambĕk saŋ rājakanyā winaśa-waśa rĕsĕp siḥ nira i saŋ sahaṙṣā,
Āpan mambö kahambö turida nira pinĕm ndan yaya apet raras rūm,
nāhan pājaṙ nira ndi n kusuma kaka mapet patya māṅuṅsya kumbaŋ,
aṅhiŋ yan wwantĕn iŋ campaka mĕkara sakeŋ nīrada aku n sarāga*

nā liŋ saŋ rājakanyā smita nira tan awās waṙṇna maṅrwa asĕnötan,
maṅkin haṙṣā sahaṙṣa aṅriṅa-riṅa turida aṅgītakĕn kūŋ niŋ onĕŋ,
tan makweḥ aṅladi twas kiduŋ iki n atĕrĕḥ sūkṣmarāga aṅrĕsi twas,
kĕmbĕŋ niŋ luḥ tikĕl niŋ halis ira panuwal saŋ sĕḍĕŋ maprapañca*

sāmpun prāpta iña pahyas nira n apĕnĕd arūm strī walū rājapatnī,
tapwan pānak sama mwaŋ rara pamulu nika anwam susunya akas ahrit,
tan saḥ riŋ rūm kahambö ri pipi pinaraban ya ŋ parab saŋ madihyaŋ,
meṅĕt tañcānatañcā panĕṅĕṙ ira ri saŋ swāmi cihna iŋ kasatyan*

maṙmma ajaṙ dyaḥ tuhan toḥ t-atĕlasana sapiḥ pwa ŋ sĕkaṙ putra-putran,
milwi i saŋ ṅāṙyya nak rakryan apa sira yayaḥta n yayi ṅwaŋ turuŋ wruḥ,
nā liŋnya awaṙṇna kepwan saŋ ahayu tinañānya n midĕm yan paśabda,
wwantĕn riŋ twasku saŋ sūkṣmaturida husirĕn tan sphuṭa aliśya-liśyan*

wruḥ riŋ ceṣṭa amacĕḥ rāga nira ri gati saŋ rājaputrī n kĕna iŋ kūŋ,
Āpan sāmpun maṅambaḥ wuni niŋ amuni haṙṣa awiraŋ yan wruha ikā,
hetunya adandan ahyas hana saji humaḍaŋ mwaŋ sĕkaṙ mrik dinānan,
gundik ramya atatā maṅharĕpakĕn anawuŋ puṣpa niŋ kanyaka aṅjraḥ*

<amarawatī>:20.
– ⏑ ⏑| ⏑ ⏑ –| – ⏑ ⏑| ⏑ ⏑ –| – ⏑ ⏑| ⏑ ⏑ –| – ⏑ ⏑| ⏑ ⏑ –| ⏓ = 25

hyas bwat amarawaty-aṙjja pinakapahyas narawaraputrī rinacana pinriḥ,
maṅkin inuparĕṅgan ri manis ira alindi  juruḥ awĕṅyan ñĕñĕṙ ira mamrāt,
ndi ŋ giri kusuma aṅĕmbaṅa ri karaśmīn i raras ira arūm asari-sari mrik,
sāgara madhu tan paṅharus i sira n tan surud apasaŋ līt wĕdi ri kalaṅwan*

<erawati>:21.1
– – ⏑| ⏑ ⏑ ⏑ | – – ⏑| ⏑ ⏑ ⏑| – – ⏑| ⏑ ⏑ ⏑| – ⏓ = 20

i jro crĕmin ira himpĕṙ smaranagara awak siluman inapyan,
maṅkin lĕṅĕŋ alaṅö de ni raras iŋ amwaŋ wijaḥ-wijaḥ eñjuḥ,
ramya atulis arĕcĕp ta amaṇigrĕhawimba aŋ lĕyĕpakĕnāmbĕk,

{erawati}:21.4
– – ⏑| ⏑ ⏑ ⏑| – – ⏑| ⏑ ⏑ ⏑| – – ⏑| ⏑ ⏑ ⏑| – – ⏑| ⏑ ⏑ ⏑| – ⏓ = 26

māyā nrĕpaduhita awaṙṇna ratiḥ apet hayw-aniru-niru hyas nira madanastrī*

saŋ śrī nrĕpaduhitā sāmpun alulud amraŋ buṅaḥ ira himpĕṙ kanaka sinaṅliŋ,
wāhw-a asalin atapiḥ raṇḍi tinulis iŋ mās miriṙ amarantĕn mamutuhi santĕn,
luṅgī hayu nira nora amaḍani dudug riŋ laṅit anawaŋ nīrada masĕnö bāŋ,
tuṅgaŋ giri maṅadĕg riŋ nataṙ alaṅö rūpa nira tinoliḥ niŋ aruṇa rāgī*

liŋ niŋ kaka-kaka maṙmma asĕmu-sĕmu haṙṣa aṅucapi hajĕŋ saŋ kadi śaśiwimba,
ndi ŋ wwaŋ rari tan akūṅa i raras ira n anwam yan amali paṅlwaŋ sahaja tumaṅgal,
ramya ahajĕŋ alaṅö ṅwaŋ makasuluha i pūṙṇnama ni kalaṅwan nira makin aśrī,
denya ṅwaŋ awuṅaran kagrahaṇana de niŋ prabhu taruṇa aneka ri tuhan i ṅwaŋ*

nāntĕn kapana hana aṅambila kusuma i jro gahana na yāra is tuwin apulaŋ rwi,
maṅkin wiphala ni rūm śrī nrĕpaduhita aṅdadyakĕna sasiḥ niŋ malara sarāga,
lāwan rari kita sakweḥta marĕk i jöŋ saŋ narawaraputrī lewu kasihanta,
himpĕṙ śaca dadi ni ṅwaŋ lĕwas atuhā meman alĕsĕḥ iŋ sampiran ika donya*

<wisaṙjjita>:22.
– ⏑ ⏑| – ⏑ ⏑| – ⏑ ⏑| ⏑ ⏑ ⏑| ⏑ – ⏑| ⏑ – ⏑| ⏑ ⏓ = 20

om kaka siṅgiḥ ujaṙtta dalu kasihan i ṅwaŋ alĕḥ piniṅit,
mepu haneŋ nagara asurawarapuri tiṣṭa lanā n kinĕmit,
ṅūni haneŋ pura len ṅhulun iki tinawan mapasaḥ riŋ yayaḥ,
ṅke pwa taya ŋ kulawaṙgga dalihan iŋ amintani han wijila*

Āḥ kapana iki tuwuḥku karakĕtana rāga sinaṅśayakĕn,
dūra karambatana i lulut iŋ apaṅus aṅrĕs aweha raras,
mawwad aluŋ marikiŋ turida wirasa ta pwa lawan sirarā,
mātaŋ akiŋ ṅwaŋ akiṅkiŋ amariṅin akiŋ biṣama n prihawak*

ndā yatiki n karaṇaṅku n apĕga siwuhĕn mulati ŋ kusuma,
tan hana sambatĕn iŋ manaṅis i tĕka niŋ gĕrĕḥ aṅlawadi,
maṅkana yan wĕṅi maṙmma maṅĕsĕsan atis ṅwaŋ anaṅhi jawuḥ,
wwaŋ syapa ta aŋ umaṅöt i hudan iŋ adamaṙ kilat iŋ śayana*

maṙmma dahat wacananta rari tuhu-tuhun taruṇī kasihan,
tan wihikan ṅwaŋ i rāmya niŋ aṭika-ṭikan turuŋ akw-asĕnĕŋ,
nāntĕn iki n paṅucap niŋ atuha rinĕṅöṅkw-alulut rinasan,
rakwa ṅamöṙ amĕkul masalit araras aṅlihaṅi wwaŋ arūm*

waṅśastha lan indrawaṅśa
<upendrabajra>:23.
⏓ – ⏑| – – ⏑| ⏑ – ⏑| – ⏑ ⏓ = 12

nahan wuwus niŋ paricārika aṅucap,
ḍatĕŋ tikaŋ rātri tĕlas ḍawuḥ wwalu,
saŋ hyaŋ wulan sĕnw-irikā n makin mawā,
siliḥ-suluḥ mwaŋ maṇigopura iŋ pura*

meḥ-meḥ tĕkā riŋ pura saŋ tilottamā,
atuntunan mwaŋ nrĕpaputra riŋ hawan,
kepwan ri denya n tumamā mareŋ dalĕm,
apan kulĕm kori tĕlas manaṅkĕbi*

tilottama arĕs kumĕtĕg tikaŋ hati,
akweḥ tikā saṅśaya niŋ swacittaka,
antĕn t-alampaḥ kita saprahāra ri,
humantya reḥ niŋ tumamā mare dalĕm*

kathañcana iki iña niraŋ suputrikā,
saṅke dalĕm rāmya sira amajaŋ wulan,
akweḥ tikaŋ guṇḍik arūm paḍa aṅigĕl,
ya hetu niŋ kori humĕṅha sakṣaṇa*

enak tikā buddhi ri saŋ tilottamā,
maha anamaṙ hamba wicakṣaṇa anilib,
alib siraŋ sāmba parĕŋ tĕka i dalĕm,
riŋ śūnya kāliḥ dumunuŋ ri paṅhapit*

tilottama ajaṙ ta sira i nrĕpātmaja,
t-aṅheṙ bapa ṅke sakarĕŋ t-arāṙyyana,
ṅhulun mamet uṅgwan iraŋ suputrikā,
nā liŋnya luṅhā malipiṙ matūt ahöb*

dewī sira ndaḥ kahatuṙ sĕḍĕŋ sukha,
haneŋ umaḥ ratna maṅölakĕn taṅis,
tilottama iniṣṭi sinambya tan waneḥ,
lawasnya luṅhā tinatā nira iŋ tĕtö*

wilāśa niŋ citta kinubdha de nira,
śoka aṅaraŋ tan katĕṅĕṙ tikaŋ lara,
anūkṣma rāga anilib ambĕk iŋ rimaŋ,
muṅgwi twas aṅhiŋ dadi dhaṙmmadewa ya*

jātismarā janma nira ika ṅūny-awās,
saraśmi niŋ swāmi kacitta de nira,
lulwī sira i twas cala riŋ kisapwana,
yateka kāṅĕn katutuṙ nira i kakuŋ*

maṅke pwa yan tan hana konĕŋ iŋ liriŋ,
yayā tĕka añumbana yan haneŋ jinĕm,
meraŋ tumuṅkul pira yan pajaŋ wulan,
na hetu niŋ hewa tumiṅhala iŋ śaśi*

tilottamā prāpta ri saŋ suputrikā,
maṙmma n pamakpak rari māsku liŋ nikā,
haywa ika deniŋ manaṅis hĕnĕŋ tuhan,
Āpan kapaṅgiḥ dadi dhaṙmmadewa ya*

maṅjanma ri śrī naranātha keśawa,
prasiddha śūra iŋ raṇa śakti nītiman,
saŋ sāmba sajñā nira kaprakāśita,
raras nira aṅde raras iŋ twas iŋ mulat*

kunĕŋ pratiṅkaḥ naranātha keśawa,
wiṣṇw-a anurun lakṣaṇa dewamūṙttika,
pratiṣṭha riŋ dwārawatī sira adhika,
karĕs nikaŋ rākṣasa dꜽtya dānawa*

ndā saŋ narendrātmaja sāmba rakwa ya,
kinon marā riŋ himawān sira apraṅa,
rumakṣa sakweḥ nira saŋ mahārĕṣi,
anwam wruha akīṙtti widagdha śaktimān*

ṅūni pwa saŋ dyaḥku makon umeta ya,
kañcit pwa saŋ krĕṣṇasuta asyaŋ iŋ kami,
matakwan uṅgwanta sira amĕlas harĕp,
nimitta niŋ mājarakĕn hananta ri*

maṅkā ṅhulun mwaŋ sira śīghra maṅkata,
huwus tĕkā ṅke sira māsku liŋ nikā,
nahan sinādhyā tumutuṙ mare kita,
liṅĕn saŋ adyaḥku manuṅsuṅa iŋ guyu*

<prahaṙṣiṇī>:24.
– – –| ⏑ ⏑ ⏑|  ⏑ – ⏑| – ⏑ –| ⏓ = 13

nāhan liŋ surawanita iŋ narendraputrī,
saŋ sāmba aśila ri samīpa saŋ suputrī,
maṙmma aṅholakĕna ri māsku liŋ nira ujar,
kāṅgĕk citta nira liniṅsiran suputrī*

saŋ sāmba akĕcap aṅĕsaḥ mĕhāḥ rinĕṅwan,
kepwan haṙṣa rinirisan rimaŋ prapañca,
yadyastun salaḥ-asa ta aku liŋ nira i twas,
maṙmmanya awaraha maṅiṣṭi ta aku mātya*

tan tuhw-i ika wuwus i saŋ tilottama asyaŋ,
duṣṭa amet kahilaṅa ni ṅwaŋ iŋ puri jro,
Āpan śatru sura kĕta aku riŋ paranku,
siṅgiḥ ṅgānya ya wiṣakānanā ṅaranya*

nāntĕn ta wwaŋ anumata aśraya iŋ hala ṅwaŋ,
siṅgiḥ paṅgilana puriḥ nikaŋ tan āpti,
strī ratna iki tuwi surūpa rājakanyā,
nyāma nya awiraṅa rinĕṅwan iŋ karaśmin*

rūm-rūmĕn rarasana raśmi kūŋ lawan siḥ,
rakryan toḥ śaraṇa nira amanista māsku,
nāntĕn ton rari lara niŋ kĕna iŋ lulut kūŋ,
kahyunkw-a atĕwasa tĕṅaḥta riŋ paturwan*

antĕn yan lawanana siḥku denta māsku,
rāmyaṅku n siliḥ-asiha anawuŋ raras rūm,
raśmī sāturida sarāga tohan i ṅwaŋ,
taṅgap siḥku makasihan ta riŋ puḍak mrik*

saŋ māwak lara niŋ akūŋ kasiḥ niŋ onĕŋ,
aṅde māṙ i hati rĕnaḥta yan tumiṅhal,
ndātan poṣadha ni manista maṅlare twas,
maṅga anumpurakĕna haṙṣa citta ni ṅwaŋ*

saŋ māmbö kusuma miṅiŋ lihat kita antĕn,
hyunkw-a agya anisana ŋ iraṅta maprapañca,
tan māry-ānalaga lĕwas manista māsku,
sārinta ari karaṇa niŋ manatpada aswī*

rakryan dāhana punagiṅku denta māsku,
sādhyaṅkw-a aṅamĕra susunta riŋ paturwan,
maṅke pwa aṅhĕnĕṅakĕn iŋ kakanta māsku,
antĕn dyaḥku juga mapaṅgi-paṅgil elik*

maṅka akaṙṣaṇa nira saŋ narendraputra,
kasyāsiḥ maṅasiḥ-asiḥ maminta kāsiḥ,
dewī kepwan iŋ ulaha awiraŋ tumuṅkul,
mĕṅgĕp taṅlihat anilib liriŋ nira aśrī*

wruḥ pwa ikaŋ suraduhitā ri buddhya dewī,
maṙmmanya awuwus aṅiriŋ manaḥ suputrī,
māskw-i induŋ kapana siraŋ narendraputra,
tan maṙmma asiha ri tuhanku kāṙyya haṙṣa*

tañ jātismara hiḍĕp i ṅhulun ri māsku,
yan tan meṅĕt i sawilāśa dhaṙmmadewa,
tonton ta iki litu-hajöŋ narendraputra,
samplaḥ mwaŋ harisuta saŋ pinet rikāna*

lāwan kosthuba mala cihna niŋ sahaṙṣa,
mrik gandhanya kadi rikāna tan papendaḥ,
yeka aṅde rĕsĕp i hatinta liṅta ṅūni,
ṅkā dewi ika yan atutuṙ midĕm sahaṙṣa*

<wisaṙjjita>:25.
– ⏑ ⏑| – ⏑ ⏑| – ⏑ ⏑| ⏑ ⏑ ⏑| ⏑ – ⏑| ⏑ – ⏑| ⏑ ⏓ = 20

Āḥ kaka haywa kĕdö mirĕsĕpakĕn apet siḥ aminta kasiḥ,
tan wuruŋ aṅlawana i hati marika wuwusta rĕsĕp ri hati,
ṅwaŋ kadi tan rara denta n amĕḍara karaśmi nihan ṅwaŋ awak,
santaḥ anambĕhi siḥta tan amupugana ikiŋ akūŋ tinahā*

māsku tuhankw-ibu haywa hali-halin i buddhi narendrasuta,
cihna nihan kahananta bhaya tuwi tathāpi sira iki mara,
dyaḥ t-asĕgĕḥ tari māskw-akira turida kāṙwwa lulut ri kita,
taṅgap i rūmta raras nira panamuya lindi nikaŋ pamatan*

ndi pwa hunĕṅta pininta ri hati wĕḍarĕnta tuhankw-i sira,
don i rarasnya mara i kita sira naranātha rirista mijil,
wyaṙtha ni rūm i pipinta pasaji-saji māsku mahāpi miṅe,
tansaha jöṅta sinewa niŋ amalaṙ aṅuṅsiṙ acatwa tĕṅaḥ*

ndaḥ si putiḥ si kita aṅucap aku kaka tan wruḥ i saŋ wwaŋ ika,
tan sahura aku muwaḥ ri kata kita maṅel ṅwaŋ ameta sahur,
nāhan ujaṙ nira saŋ narawaraduhita asĕmu haṙṣa nira,
tulya kuḍuŋ-kuḍuŋ iŋ turida sira rĕsĕp ri lulut siḥ ira*

saŋ nrĕpaputra wawaŋ wruḥ i manaḥ ira yajñawatī wĕkasan,
śīghra mamaṅkwakĕn aṅharis-aris saha siḥ rĕsĕp iŋ saŋ arūm,
rĕs nikanaŋ hati māṙ makĕtĕṙ i paṅamöṙ nira riŋ panĕpi,
lwiṙ tan awak marika awak iḍĕp ira rikā n karakĕt ri susu*

ambĕk ira alawas abrata wiṣaya lanā karaha ŋ turida,
tambay ira alabuhan manis iŋ ahayu manwam arūpa ratiḥ,
tan wriŋ aris maṅĕpĕl susu taṅan ira kāṙwwa maṅaŋ tan arĕs,
lāgy-anutul pipi nāsika nira titiṙ oliḥ i luḥ saŋ arūm*

<jagaddhita>:26.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

mojaṙ saŋ nrĕpaputra tiṅhal i kakanta rari baraŋ aṅölakĕn lara,
saŋsāra ṅwaŋ akūŋ kĕna priḥ i wajanta sinawawa ni raśmi niŋ guyu,
māṙ mrāt twasku kanin tĕñuḥ katikĕlan halis ibu tuluṅĕn pwa taṅhulun,
ṅhiŋ jampyaṅkw-i susunta lūŋ ni luṅayanta bĕbĕda ni kakanta riŋ tilam*

dyaḥ saŋ haṙṣa winimba kūŋ piniturun saŋ awak iŋ alaṅö linaṅwakĕn,
rūpanta iŋ madhu piṇḍa lindi ni matanta kadi juruḥ atuṙ gula drawa,
sotan tā dadi niŋ raras hati rarasta mapamulu ṭikā haneŋ puḍak,
sākṣāt sāri ni sāri niŋ kusuma māsku n ariris iŋ awaṙṇna ṣaṭpada*

antĕnkw-a aṅĕn-aṅĕn katĕmwan i kakanta rasana ri sĕḍĕṅku dewatā,
rakryañ citrarathātmaja atuha ri putra lĕṅĕŋ anaruka iŋ himālaya,
aṅkat hyaŋ madhusūdana aṅdadi tumūt aku ri sira tatan waraḥ kita,
hīṅan hyaŋ widhi kapwa hetu ni kakanta rari layat atiṅgal iŋ tilam*

maṅke prāpta kakanta deniŋ utusan sahaja mara humundaṅa i ṅhulun,
wwantĕnkw-i iki manĕmwa haṙṣa sahasa n sinalaḥ-asa manaḥku tan liniŋ,
dwandwan ṅgānya kita i ṅhulun ri gati niŋ pinun alawas atiṅgal iŋ kita,
rakryan piṇḍahi ta aku hetu niŋ aminta kalukunĕn i luḥta riŋ pipi*

doṣaṅkw-i i kita ṅūni maṙmma riraŋ iŋ gati ri kita rikāna riŋ jinĕm,
sāmpun siŋ sapanigrahanta ri manĕḥta yadin apusananta riŋ lulut,
mwaŋ yan kūŋ tuwi milwa kūṅku saphala n palu-palu turidanta ri ṅhulun,
denya aṅisyani rāgahaṙṣa ya wilaŋ damĕl ibu lawas i ṅwaŋ iŋ paran*

rakryan sanmatanĕn kakanta rari tapwa hiniwagan unĕŋnya yaṇ ḍatĕŋ,
wehĕnta n rĕsĕpa ambĕkanta tuhun aṅlawanana kita tiṅhal i ṅhulun,
sāmpun wruḥ ṅwaŋ i saṅśayanta riŋ apa aku tan asiha manuṅgala i kita,
maṙmma aniṅgala riŋ laṅö ṅwaŋ iriya n malalis amĕkasa iŋ karaŋ liman*

saŋ hyaŋ niŋ kalaṅön lihat rari riŋ aṅhyaŋ amalaku kakuŋ hana i kita,
pūjaṅkw-i i sari sāri muṅgwi gĕluṅanta saha sĕkaṙ urā haneŋ tilam,
mwaŋ sambatkw-i paṅastawaṅku hiḍĕpĕnku wacana niŋ akūŋ mapet asiḥ,
rakryan toḥ t-aṅanugraha ika ri kakanta suṅakĕna pininta ni ṅhulun*

ñĕṙ citta nrĕpaputrikā winuwusan rĕṅu-rĕṅu nira tan tĕka i hati,
tuhw-a alūŋ siḥ ira amĕlas-harĕp aron turida siniram iŋ karāsikan,
mampĕḥ rakwa kĕtĕṙ nira aṅdadi lulut sumalaḥ i sira saŋ nrĕpātmaja,
maṙmmā niŋ hyun alūŋ ya leśya nira yan paṅuwahi panulak nira iŋ jaja*

siṅhit-siṅhit ira i hati iki winĕḍaṙ nira liŋ ira ri saŋ nrĕpātmaja,
wruḥ ṅwaŋ ry-ambĕkan iŋ priyambada mĕne pwa puput ika kuraŋ-kuraŋ wĕlas,
nāntĕn ndī wĕnaṅa ŋ sĕkaṙ muwaha riŋ bhramara makalisa iŋ hrĕbuk miṅiŋ,
ndā maṅka aku yadin katiṅgala sumantĕn anĕsĕla śarīra ni ṅhulun*

maṅke kapwa tĕṅaḥ niŋ aṅlalisi raśmi sĕḍĕŋ iŋ anaḍaḥ siḥ iŋ sĕnĕŋ,
wruḥ pwa anāntwa sinanmata iki dadi niŋ sinaṅi-saṅi sinewaka iŋ hiḍĕp,
lwiṙ tan sot rika yan kĕdö rawi phalanya riŋ asuji hinundaŋ iŋ lulut,
ṅhiŋ maṅke sukha mātya bhukti pamĕkas kalara niŋ alaṅö kināryakĕn*

om antĕnku sadenta mojaṙ-ujaṙ aṅlarani hati kakanta tan wiwal,
sāmpun wruḥ ṅwaŋ i suṅsut iŋ kadi kita ahayu manupura rājasa iŋ rimaŋ,
yadyastun śapathāna ta ṅwaŋ ari denta saphala karĕṅö tikaŋ wuwus,
Āpan tan hana śabda niŋ jalada maṅgĕsĕṅana ri kapö niŋ aṅrĕṅö*

ndi n taŋ cātaka nāgata iŋ riris ikaŋ jalada rari sĕḍĕŋnya n aṅlayaŋ,
lāwan ndi n salaga awĕdi iŋ riris i meḥnya sumĕkara kagĕntĕran gĕrĕḥ,
maṅka aku n sinaranta kāsihan apan rinirisan aṅusiṙ kita iŋ jinĕm,
haṙṣa asoṅa karāsikan ṅwaŋ aharĕp riŋ amanis ahudan-hudan madhu*

maṅkin trāsa manaḥku de ni panaḥ iŋ madana mamanasi twas i ṅhulun,
yekā n śīṙṇna manaḥku denya kakĕnan lara turida ni rāga niŋ smara,
maṅke pwa iki kahaṙṣa ni ṅwaŋ i kita ibu kita madĕha kiṅkiŋ i ṅhulun,
aṅhiŋ tamba kanin tapiḥ saput ulĕs palakun i kita haywa t-a atĕṅĕt*

wruḥ riŋ ceṣṭa tilottamā n mijil aleśya n aṅĕyĕha wawaŋ tĕka iŋ natar,
tan señjuḥ rasikā kinon maluy alĕs lumaris apituli n pamet sahur,
saŋ sinwī kawĕkas wiraṅwaŋ aṅĕsaḥ prihati linukaran tapiḥ nira,
miṅsĕṙ-miṅsĕṙ aḍuḥ wuwus nira kinewala kaparĕpĕkan tinītihan*

dewī yajñawatī karāgabhaya riŋ śayana kahilaṅan raras hati,
rĕs-rösĕn prihatin karājasana piŋ rwa n amadanawilāśa riŋ tilam,
tan  ṙyyamban kinisapwakĕn rĕṅĕ-rĕṅön ri wuwus iŋ aṅamöṙ prahāsana,
luḥ lāwan turaḥ iŋ taṅis juga sahuṙ nira hinasi-hasiḥ nrĕpātmaja*

dyaḥ saŋ nāyaka niŋ laṅö waśa waśeṣa kita ri lĕṅĕŋ iŋ pasiṙ wukir,
rūm-rūmta anusaḥ iŋ sĕkaṙ milu tĕṅaḥta mamarawaśa sinwam iŋ tahĕn,
tan laṅgöŋ puriḥ iŋ puḍak kĕtĕṙ anĕmbaḥ i manis i matanta yan laris,
antĕn toḥ diwasa ŋ mata pwa sipata aṅlarani titiṙ inaṅluḥ iŋ manis*

siṅgiḥ yan sugiḥ iŋ manis rari kita agati panarima niŋ madhubrata,
aṅkĕn yan madhumāsa māsku sinahuṙ manis amuhaki sāri niŋ sĕkar,
rob kālanya ḍatĕŋ tasik madhu nimitta nika lĕṅĕŋ adoḥ mapet manis,
maṅke donkw-i kita ṇ ḍatĕŋ rari maha aṅinakana manis iŋ hutaŋ tĕṅaḥ*

yan rekhākĕna riŋ puḍak ṅhulun i paṅlĕṅĕṅan iŋ alaṅö hañaṙ maṅö,
rakryan rowaṅa ni ṅhulun hubhayanĕn sasisihana raras ṭikākĕna,
ramya asaṅwa lulut ṅwaŋ antĕn akĕmul-kĕmula hima ri duṅhus iŋ karaŋ,
yan wwantĕn bhramara aṅlawad yatika sūṅakĕna sararab iŋ hrĕbuk miṅiŋ*

<aśwalalita>:27.
⏑ ⏑ ⏑| ⏑ – ⏑| – ⏑ ⏑|⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 23

nahan ika śabda saŋ nrĕpatiputra haṙṣa turida ajaṙ aṅrĕsĕpakĕn,
hañĕñĕṙ awoṙ manis hinaras iŋ raras hati rĕsĕp ri maṙmma saŋ arūm,
saŋ ahayu māṙ gupe sira ri kapriyambadan i saŋ narendratanaya,
titiṙ akĕcap manĕṅgaḥ ahuyaŋ ya leśya nira n aṅluse tapiḥ ira*

nrĕpaduhita asawaŋ jalada kāṅinan raras ira an lukaṙ gĕluŋ ira,
riris ira rakwa māri siniriṙ  ṙyyasiḥ nira ri saŋ narendratanaya,
gĕrĕḥ i lulut nira iki wĕkasan lawan patĕṙ i kūŋ nira n karakĕtan,
larap i pupuṙ nira akilat awās manambĕṙ i tapiḥ nira an inalapan*

wahu waśa saŋ narendraduhitā n wineḥ sĕpaḥ anaṅgap iŋ tutuk arūm,
pipi nira māṙ miṅiŋ ya panuwal nira aṅinaki citta saŋ nrĕpasuta,
laṭi kumĕñaṙ titiṙ sinĕsĕpan pamöm nira waja n khara aṅani hati,
puji yan asañjata i luṅid ikaŋ halis mukha nira n lana anĕkani siḥ*

wahu paḍa rāmya maṙmma sira kāliḥ aṅrasani rāmya niŋ siliḥ-asiḥ,
sagula sawĕltiḥ iŋ patĕmu yan paṅaṙwwani hulĕs miṅiŋ kinapuran,
aṭika-ṭikan laṅö raras ira i dalĕm jinĕm amukti rāmya niŋ arūm,
patakis ikaŋ kale marahakĕn raras wiphala tan hana aṅawaraṇa*

ri ḍatĕŋ ikaŋ hudan siḥ ira saŋ nrĕpātmaja mawāḥ sukha amarupuhi,
aṅibĕki citta hetu nira sāmba haṙṣa masawaḥ raras pinahayu,
nrĕpasuta tan kara aṅgalĕṅi buddhi yan sumalaha iŋ tilam sĕḍĕŋ akūŋ,
aṅamĕṙ-amöṙ sarāga n añuluḥ-ñuluḥ lulut ira i saŋ adyaḥ araras*

lumĕkas amuṣpa rāga sira riŋ manobhawa saha aprayoga turida,
waṅi-waṅi niŋ pipi i hiḍĕp ira asĕp endaḥ adamaṙ liriŋ saŋ ahayu,
sira-sirat iŋ lawö karaṇa gandha wīja nira mālati i sari gĕluŋ,
caru nira maṙmma haṙṣa winirāga de nira hinaṅsĕ riŋ pakasutan*

madanamahotsawa iki ginawe nira iŋ śayana tan pakāla dinadak,
sumari ya waśya-waśya ni laṅö nira an aṅapi haṙṣa niŋ saturida,
alap-alapan raras gati nira n siliḥ-suwal i gandha niŋ pipi miṅiŋ,
makin awuwuḥ rĕsĕp wĕrĕ-wĕrö dawā sĕmu nira n luse tapiḥ ira*

asari-sari i manis-manis iŋ ojaṙ aṅracana raśmi niŋ siliḥ-asiḥ,
ajĕnu nakhabraṇa aṙjja masĕkaṙ gaḍuŋ sira n arāmya-rāmyan araras,
nrĕpasuta tan kara aṅayari haṙṣa rāga ri saŋ adyaḥ iŋ pakasutan,
hanan inajöŋ lulut nira lana anitiṙ saŋ ahajöŋ siraŋ nrĕpasuta*

rahina tĕlas mijil kĕñaṙ ira hyaŋ aṙkka muni taŋ manuk mawurahan,
sawuṙ i rurū nikaŋ kamuniŋ-iŋ nataṙ siniram iŋ riris-riris alit,
sahana ni ron ikaŋ tahĕn ataṅhi paṅhwab i sĕkaṙ nika abab awaṅi,
milu taŋ aśokapādapa lawan paṅulyat i siriṙ nikāŋ aṅin alon*

tĕka ta tilottama amuṅu ri saŋ haneŋ jinĕm apan sĕḍĕŋ karakĕtan,
ataña ri gatya saŋ tĕlas apaṅgiḥ ekaturida apisan manaḥ akūŋ,
sahuṙ ira saŋ rwa haywa kita saṅśaya i ṅhulun akūŋ ṅwaŋ iŋ satinahā,
apituwi saŋ mahīsuta mareŋ surālaya taṅeḥ umantuka sira*

liŋ ira narendraputra kaka yan tĕkā saŋ asurendra haywa magigu,
aku lawananya tan suruda riŋ kadhīran asiluṅluṅa ŋ purasabhā,
yan alaha ta akw-aṅadwa guṇaśakti de niŋ asura aḥ alök ṅaran ikā,
kaka tumuta ṅhulun pĕjaha liŋ narendraduhitā ri saŋ nrĕpasuta*

<prahaṙṣiṇī>:28.
– – –| ⏑ ⏑ ⏑| ⏑ – ⏑| – ⏑ –| ⏓ = 13

prāpta ikaŋ warawanitā kabeḥ manaṅkil,
ndā tan wruḥ ri gati niraŋ narendraputrī,
ṅūny-aṅdoḥ aṅilagi suṅsut iŋ rahadyan,
hetunya amĕŋ-amĕŋ asiŋ paran katurwan*

söŋ saŋ hyaŋ rawi karaṇanya yan pataṅhi,
kapwa agyā lumaku mareŋ taman kabeḥnya,
ṅkāna iŋ pamrĕman ira saŋ narendraputrī,
haṙṣa n ton surawanitā haneŋ surambyan*

mojaṙ ya asĕgĕḥ i siraŋ tilottama aṅliŋ,
agyā prāpta saŋ inipi ipi ta ṅwaŋ onĕŋ,
dewī tan sipi paṅucap nira i lawasta,
nāhan hetu nira dumohakĕn sira i ṅwaŋ*

sakweḥ niŋ marĕk i sira n madoḥ tinuṇḍuŋ,
nāhan hetu niŋ amajaŋ wulan paḍa aṅdoḥ,
maṅke pwa apuhara hane samīpa dewī,
maṙmma agaṙjjita hati ni ṅhulun tumiṅhal*

lāwan yan mapa kari saŋ pinet sinādhya,
yan sāmpun katĕmu lawan turuŋ waraḥ ṅwaŋ,
nāhan liŋnya saha manīs ikā n patakwan,
mājaṙ saŋ tinañan anandhyakĕn sinādhya*

om sāmpun katĕmu siraŋ pinet iniṣṭi,
prāpti ṅke tĕlas aturū lawan suputrī,
nāhan liŋ suraduhita awaraḥ prahaṙṣa,
iḥ-iḥ-iḥ wuwus ikanaŋ sakhī n kapūhan*

tuṣṭa ambĕk nika paḍa gaṙjjita asraŋ ojar,
oḥ saŋ wwaŋ syapa tika ṅenaki i suputrī,
nā liŋnya n paguñĕpan iŋ nataṙ magupyan,
wyaktinya aṅucap amanis lawan guyunya*

len taŋ mājaṙ i paṅipinya riŋ paturwan,
dewī rakwa sira sinaṇḍiṅan śaśāṅka,
nāga agöŋ tĕka mamilĕt narendraputrī,
yeki wyakti nira phalanya śīghra sākṣāt*

jāti ṅwaŋ maṅucapa rāmya niŋ rahadyan,
yan rakwa ika rari sĕnĕŋ narendraputrī,
nyāŋ māsiḥ sira ri gatiṅku pūṙwwasewa,
lābha antĕn palakunĕn i ṅhulun dĕlāha*

mwaŋ kātönku pisaṅana apan aṙddha saśrī,
yan paswāmi kita sabhāgya haywa ta iraŋ,
bhadrānugraha niyatā niki n sukhanta,
Āpan tan waraṅĕn ikā hawan katĕmwa*

taṅheḥ yañ caritan ujaṙ nikaŋ warastrī,
maṙmma agaṙjjita magiraŋ kabeḥ manaḥnya,
tan toliḥ wuyuṅan iraŋ surendraśatru,
denya agya aṅlayat abĕsuṙ haneŋ kaḍatwan*

saŋ krĕṣṇātmaja wihikan ri buddhi niŋ len,
lāwan ta iṅgita niŋ ujaṙ tĕlas winās-wās,
ceṣṭākāra ni paricārikā sudewī,
sāmpun kawruhan inĕbaŋ-hĕbaŋ rikaŋ twas*

ndan dewī hana wiraŋ iŋ manaḥ swabhāwa,
tan wriŋ tiṅhalana mĕne yan iŋ parāna,
sotan taŋ hañaṙ asĕnĕŋ tuwin suputrī,
meraŋ riŋ mulat anahā ri līṅa niŋ len*

riŋ raṅkaŋ maṇi rika saŋ rwa yan pasīwo,
muṅgwi jro kacapuri rāmya yan pasaṇḍiŋ,
māyākāra sira katon agātra-gātra,
himpĕṙ madya kinĕkĕs iŋ gĕḍaḥ lumimbak*

agya awās paḍa mulata iri kāna saŋ rwa,
wany-a aṅuṅkabi ri lawaŋ nikaŋ paturwan,
kagyāt-gyāt midĕm umulat ri saŋ sumaṇḍiŋ,
ñĕṙ twasnya aṅliriṅi liriŋ narendraputra*

mwaŋ keṅkab jĕṅĕṙ umulat maṅö kapūhan,
mesi wwaḥ turuŋ asĕrĕḥ tutuk nika agyā,
len tekaŋ maṅinaṅakĕn sĕrĕḥnya riŋ len,
kagyāt yan kasahuta māṙ taṅanya rāhĕn*

wyātītā gati nikanaŋ sakhī n paḍa apti,
saŋ lwiṙ kāma-ratiḥ aṅiṇḍarāt wiwākṣan,
śobha arūm wulat ira haṙṣa saŋ tumiṅhal,
aṅde māṙ i mata manis nira aṅani twas*

wwꜽ muṅgwi i śaśadhararatnakumbha śuddha,
sāmpun sandhy-arahupa saŋ narendraputrī,
mwaŋ toya iŋ ghaṭa rawikānta ṅöt aṅötnya,
yekā n rakwa damu gatinya tan salaḥ kwan*

līlā yan huwus arahup siraŋ rwa saśrī,
sāmpun mahyas aṅapi ratnabhūṣaṇa aṙjja,
mantuk riŋ jinĕm atĕhĕṙ sira n pasaṇḍiŋ,
sakweḥ niŋ kaka-kaka ceṭikā n rumakṣa*

Āpan tan wĕnaŋ aḍaran dahat suputrī,
sākṣāt coraturida tan kara alawan kūŋ,
maṅke n pwā karahinan iŋ jinĕm tan intar,
tan wiṣṭha aṅrĕpa maṅalap tapiḥ suputrī*

tāṅeḥ yañ caritan ulaḥ narendraputra,
rwaŋ we rwaŋ wṅi wahu-wahu ane puri ijro,
tuṣṭa ambĕk nira yan amukti bhoga pathya,
cĕb ṅöṙ citta nira hana ika saṅśaya i twas*

jāti ŋ wwaŋ wahu-wahu muṅgwi deśa niŋ len,
mogha akweḥ kaparitaha agawe wikalpa,
kāhinya n bhaya kahanan saŋ āṙyya sāmba,
nyā maṅde gigu ri manaḥ nira n samaṅkā*

ṅkāna iŋ nyāsa paran ira aduluṙ saraśmi,
ramya amānuṣa halĕp iŋ taman manojña,
tumpyātaknya kanaka bhāswara atiśobha,
mutyāhāra hĕni-hĕnī nika pradīpta*

saŋ hyaŋ we karika sira alaṅö prapañca,
kāweśa hyun i lĕṅĕŋ iŋ taman suteja,
nāhan hetu nira n amet laṅö n wiśāta,
mākāraśmi sira n anūkṣma riŋ maṇik bāŋ*

lĕŋlĕŋ lwiṙnya raḥ umilī sakiŋ maṇik bāŋ,
tustusnya arĕja patiganya candrakānta,
wwaynya awaṙṇna kakĕñaran sĕnö hyaŋ aṙkka,
mīnanya asĕmu tinulis katon aweḥ kūŋ*

riŋ nūsa apatani jamuṙ maṇik wiśuddha,
līla anuṅgali hunuṙ iŋ suwaṙṇnabhūmi,
rūpanya apuji ni kadaŋ śaśaṅkawimba,
nyāsanya amanis araras kasĕnwan aṙkka*

ṅkāna n lālana sira saŋ sĕḍĕŋ paḍa asiḥ,
māyākāra kadi ṭika ahañaṙ ginātra,
de niŋ teja maṅĕmuki i sira n pasaṇḍiŋ,
himpĕṙ kāma-ratiḥ awak haneŋ jinĕmnya*

saŋ krĕṣṇātmaja maṅucap lawan suputrī,
maṅke kapwa rari halĕp nikiŋ puri i jro,
sākṣāt riŋ smaranagara inaliḥ laṅönya,
Āpan māsku madanaputrikā hiḍĕpku*

antĕn tan sipi bhaya ni ṅhulun lawan dyaḥ,
nyā maṅke wuyuṅa niraŋ surendraśatru,
nāntĕn haywa siga-sigun ṅhulun wĕkasnya,
nāhan laṇḍĕp i warayaṅku rakṣakanta*

<soktamaṙggana>:29.
⏑ ⏑ ⏑| ⏑ – ⏑| – ⏑ ⏑| ⏑ – ⏑| ⏑ ⏑ ⏑| ⏑ ⏑ –| ⏑ – ⏑| ⏑ ⏑ ⏓ = 24

wuwus ira saŋ narendrasuta maṅkana tĕhĕṙ aṅisapwakĕn saŋ ahayu,
tĕka ta tilottama anuturakĕn saha kaka-kaka saŋ narendraduhitā,
nĕhĕṙ aṅalap sĕkaṙ sumanasa mrĕbuk awaṅi lawan sugandhakusuma,
sĕmi niŋ aśoka nāgakusuma jriŋ uliḥ-uliḥ ikā n paḍa aṅhaturakĕn*

irika ta saŋ sahaṙṣa tĕkasiḥ wagĕd amanis arūm irĕŋ yan awuwus,
anak-anakan sĕkaṙ tĕka hinĕmbanan ika sĕkaṙ iŋ gaḍuŋ sĕḍĕŋ arūm,
liŋ ika ri saŋ narendraduhitā wwaya ta sira tuhan ṅhulun makilayū,
wacana nikā priyambada nira n siliḥ-asiḥ araras manaṅgap aṅamör*

sĕḍĕŋ ira saŋ narendrasuta rāmya yan aṭika-ṭikan mamukti kusuma,
ḍatĕŋ ikanaŋ taḍaḥ sukha sayogya hinaturakĕn iŋ sakhījana marĕk,
ri tĕlas ira anaḍaḥ mañuta ceṭi nira paḍa wicakṣaṇa anwam amanis,
aṅinum arāmya-rāmyan aṅiduŋ hana dadakan arumpukan sĕkaṙ arūm*

wwaya paricārika aṅajarakĕn ri tĕka nika si dārukī n hana ri heŋ,
irika ta saŋ nrĕpātmaja kataṅgama maṅutus ikaŋ kinon awaraha,
waliya makon umantuka wuwus nira lumaku tikaŋ kinon tan akaḍat,
tĕka ta si dārukī nĕhĕṙ anĕmbaḥ anĕkakĕn ujaṙ mahāṙṣi ri sira*

bapa pawĕkas mahāṙṣi ri patikta jaga-jaga narendraputra liŋ ira,
bhaya kahananta śatrupura kāraṇa nira maṅutus ṅhulun mawaraha,
ṅhiŋ iki n umundaṅa i kita bapa ṅhulun ujaṙ ira saŋ watĕk rĕṣi kabeḥ,
nrĕpaduhitā sabhāgya sira yan tumutakĕna bapaṅku haywa ta jĕnĕk*

tuwi tĕka hamba rakryan atihaŋ maṅiriṅakĕna saŋ narendraduhitā,
nahan ika liŋ ni dāruki narendratanaya humĕnĕŋ sira aṅaṅĕn-aṅĕn,
kunaŋ ikanaŋ musuḥ ya rumṅö nröpasuta hana riŋ pūrī kaprakaśita,
karaṇa nikā tĕka anĕkani ghūṙṇnitatara gumuruḥ ri heŋ mawurahan*

nrĕpatanaya aṅrĕṅö gĕrĕḥ ikāŋ asurabala manaḥ nira anahĕnana,
kawanin ira awuwuḥ sĕmi kadhīran ira tĕlas aron kamānawibhawan,
masĕkara kīṙtti riŋ pabharatan kaharĕp ira maṅuṅsira ŋ kawijayan,
makaphala tan lĕwas panĕḍĕŋ iŋ stuti ri sira paṅöban iŋ sabhuwana*

kunaŋ ika saŋ narendraduhitā kakĕtĕran awĕdi i surak niŋ asura ,
amĕkuli saŋ narendrasuta sāmba sira saha taṅis gupe kinisapu,
luṅayan ira asawaŋ luŋ iŋ aśoka kawilĕt i gulū narendratanaya,
paṅawak ira alĕmĕs yatika māṙ i kapanasan ira aṅrĕṅö suraripu*

nrĕpasuta maṙmma mājari saŋ adyaḥ ibu laku t-uliḥ mare dalĕm umaḥ,
ṅhulun alagā lawan sahana niŋ suraripubala sök maṅĕmbuli puri,
ṅwaŋ ayaśa dhaṙmma niŋ yadukula aṅilaṅakĕna musuḥku riŋ pabharatan,
ṅhiŋ iki panumbasaṅkw-iri kita ari kawanin i kakanta tan hana waneḥ*

mijila kakanta māsku pahawās ta rari raras ikiŋ sĕḍĕŋ kamasihĕn,
ṅwaŋ aṅarĕki i kita ṅwaŋ aṅayuḥ tĕṅaḥ iki rari saṅwa ni ṅwaŋ alaga,
saphalakĕna aṅwarĕg-warĕgana ṅhulun ibu rumuhun mamukti ri kita,
sukha pĕjaha ṅhulun huwus amaṅgiḥ i rasa ni manis niŋ adyaḥ araras*

nrĕpaduhita alume winuwusan prihati nira marambahan saha kĕtĕr,
liŋ ira kaka ndi teki parana syapa śaraṇa ri tan hananta masiha,
karaṇa niŋ āpti mātya rumuhun ṅwaŋ i harĕp i kakaṅku tiṅhali nihan,
ujaṙ ira maṅkana atĕhĕṙ aminta curiga nira saŋ narendratanaya*

nrĕpasuta sāmba haṙṣa rumĕṅö sira ri wuwus i saŋ narendraduhitā,
ibu kita māsku liŋ nira tuhankw-iki saŋ ahayu haywa maṅkana kita,
kapana kakanta sora lumaga iŋ suraripu haku śūra śakti riŋ ayun,
lagi-lagi kambulan kasusunan ṅhulun anĕṅaḥ anīṙṇna dānawabala*

mataŋ iki haywa saṅśaya manaḥta rari pisaniṅun ṅhulun yaŋ alaha,
pagĕḥ i kasiṅhan i ṅhulun ika n pagĕhakĕna hara ibu haywa kabharan,
ra kaka tilottamā rari rumowaṅana kita maṅantyakĕn ṅwaŋ alaga,
liŋ ira n aweḥ sĕpaḥ tĕhĕṙ aṅol aṅarĕki ri siraŋ narendraduhitā*

ri wĕtu narendraputra saka riŋ puri ratha nira śīghra sāmpun apasaŋ,
tumuluy anuṅgaŋ iŋ ratha sira akawaca tĕlas asaṅkĕp astra niśita,
bala nira śūra kapwa marĕpat katĕmu sĕḍĕŋ ika agĕlaṙ tan akaḍat,
prawala lawan raken sahaja sāmpun akawaca paḍa aṅgĕgön laras agöŋ*

tucapa tikaŋ musuḥ prasama maṅlĕpasakĕn i panaḥnya tan papĕgatan,
hana malipuŋ tumandaŋ aṅunus baḍama nika sinuṅkĕlaŋ sana-sini,
aṅun-aṅun ahyun oliha ri saŋ nrĕpasuta sahananya ya asira-siran,
aṅasut aṅĕmbul iŋ śara saha aśwa-gajapati marampak atri gumuruḥ*

panaḥ ira saŋ nrĕpātmaja lawan bala nira mĕtu riŋ payuddhan asusun,
mijil asuluŋ-suluŋ panaḥ ikaŋ prawala sahaja kīṙṇna sök winulatan,
kumusuḥ abāyubajra tumulak warayaŋ iŋ asura iŋ nabhastala katūt,
maṅĕnani rākṣasa iŋ gaja maṅohan awurahan agĕntuṙ awri kawaluy*

mĕlĕtuk ikaŋ lĕbū tĕkap iŋ aśwa-ratha-gaja-padāti mosyan asuwe,
kumukus umiṇḍuhuṙ pĕtĕŋ ikaŋ gagana kadi marok lawan kṣititala,
wulaṅun ikaŋ bala asura tatan wruḥ i wĕkas i lawanya kapwa masĕlur,
karaṇa nika aṅawag pati panaḥ-panaḥ i pati mahā lana amahi wĕdi*

<sragdharā>:30.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓ = 21

kālanya n tan katon lwiṙ nikaŋ asurabala atyanta śabdanya ghora,
strī-strī kanya iŋ pura awrĕg mawĕdi giri-girin tan wruḥ iŋ de kabeḥnya,
ceṭī lāwan parigyan kaka-kaka manaṅis pūḥ gĕyuḥ seña rukṣa,
sambat-sambat nikā ṅhiŋ tuhan iki liŋ ikā n kāsihan tan hana apa*

mwaŋ saŋ śrī rājakanyā sira ta katanĕhan māṙ gupe pūḥ karĕs-rĕs,
tan saḥ riŋ hĕmbanan mrĕm kapati makin awū taŋ wwaŋ iŋ jro masambat,
taṅheḥ yadyan sira aṅhera hiḍĕp ira hiña anāgata iŋ duṙbala agöŋ,
heṙ saŋ śrī nātha bhomāsura karaṇa nika umuṙ humĕmban suputrī*

sakweḥ niŋ strī dalĕm tan hana kari ya tumūt makrigan kapwa luṅhā,
ṅkāna iŋ prāgjyotiṣa ikaŋ hinusiṙ ika kabeḥ kwān i saŋ śrī mahīja,
tan waṙṇnan lwiṙnya riŋ māṙgga tĕka ta ya rikaŋ rājya sāmpun sinuṅsuŋ,
tan śobha aṅel tinurwākĕn iki sira hane soṙ ikaŋ pārijāta*

ndā rakryan rājaputrī sira ta wahu katon aṅliliṙ labdhajīwa,
tapwan maṅgĕḥ ry-awak twas nira kĕtĕ-kĕtĕgĕn mwaŋ sumaṅhī tan andĕl,
tiṅhal ndā tan sphuṭāṙtha aṙddha pĕjaha manira n kāmukan luḥ kumĕmbĕŋ,
ndā māwrāt taŋ sahuṙ yan tinañan iṅĕt ira i saŋ marĕk mwaŋ matakwan*

<wiśwalalita>:31.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 17

tĕlas abaṅun ta saŋ prawaraputrika aṅĕsaḥ alök,
waluyana ta ujarĕn praŋ ira saŋ narendratanaya,
amanahakĕn mahāstra waraśakti tan patahĕnan,
alilaŋ ikaŋ lĕbū kaḍĕḍĕtan ta rāḥ niŋ asura*

gajaratha tan pasāra ya cinakra de nrĕpasuta,
makatihalaŋ pwa rĕṅga nika riŋ payuddhan atunaḥ,
śawa nikanaŋ balāsura matimbun iŋ pabharatan,
atumaŋ atap lawan kuda liman pĕjaḥ kakuwuṅan*

tura-turaḥ iŋ balāsura pĕjaḥ ya ta amriḥ alayū,
maṅusiṙ ikaŋ kuṭa i naraka tan panoliḥ i musuḥ,
karaṇa nikā n tinūt hinudanan warāstra niśita,
muliḥ atakut kabeḥ kadi liman tumon mrĕgapati*

nrĕpasuta mantuk iŋ puri hiḍĕp nira n marĕn anūt,
huwus umaluy sira i ratha kaṅelan apraŋ asuwe,
hariṅĕt ira i mukha drawa mareŋ jaja aṙjja tumitis,
husapana saŋ narendraduhitā kakuŋ nira mĕne*

tĕka ta tilottama iki manaṅis manuṅsuŋ i sira,
liŋ ika hilaŋ kasiḥta bapa tan haneŋ puri sira,
iña nira yan malaywakĕn i saŋ maṇik niŋ ahayu,
atĕhĕṙ ahĕmbanan taṅan ikā sira n kasiḥ-arĕp*

lĕwu mara taṅguḥ i ṅwaŋ irikaŋ sakhījana kabeḥ,
kunaŋ apa tā paḍa awĕdi ri saŋ mahīsuta juga,
nahan ika hetu saŋ prawaraputrikā yan inalap,
winawa mare dalĕm sira ri kāla rakryan alaga*

dalu kawĕlas-harĕp nira kawös gupe kakĕtĕran,
kapati ri hĕmbanan sira hinerakĕn kinisapu,
tiritis i luḥ nikaŋ mata tĕhĕṙ tiba i susu nira,
karaṇa nira aṅliliṙ lagi sira ataña i kita laki*

liŋ ira tilottama awaraḥ i saŋ narendratanaya,
irika ta saŋ nrĕpātmaja hilaŋ manaḥ nira lĕṅöŋ,
jĕṅĕṙ asuwe nda tan sahuṙ apan pijĕṙ kahĕnĕṅan,
mĕhaḥ aṅĕsaḥ sira aṅusapi luḥ nira n salaḥ-asa*

<rajanī>:32.
⏑ ⏑ ⏑| ⏑ – ⏑| – ⏑ ⏑| ⏑ – ⏑| ⏑ – ⏑| ⏑ ⏓ = 17

alupa sira n tiba alara sira mwaŋ ikaŋ warayaŋ,
irika kalĕṅgak iŋ ratha sira alara pūḥ kapĕgan,
tatan umiṅĕl sira n kĕḍap apan kasatan ri gulū,
maṅusapi hīs ni lūḥ nira ri lambay ira n tan arĕn*

wĕkasan udāni dhīra sira riŋ kṣaṇa māry-alupa,
inuṣadhan iŋ kamānawibhawan sumaput ri hati,
aṅĕnĕb-ĕnĕb raras hati nira n kamĕna aṅucapa,
tĕhĕṙ aṅucap ri saŋ surawadhū liŋ ira iki nihan*

kaka marĕna anaṅis kita pi haywa dahat prihatin,
ṅhulun umara iŋ kuṭa anĕkana śatru kabeḥ punaha,
saphala yaśaṅku yan hilaṅa rājya nikaŋ naraka,
tan uliha yan turuŋ malap arinta tĕkapku mĕne*

wuwus ira maṅkana anĕhĕṙ umaṅkat adan kawaca,
tĕlas atihaŋ sasañjata sira iŋ ratha nora kari,
rika ta sira ika śīghra maṅĕbak mahawan palapat,
dhwani nika kaṙkkaśa asĕmu patĕṙ maḍarat riŋ ayun*

irika ta nārada anututi saŋ naranāthasuta,
akuyu-kuyū rikāna hariṅĕt nira riŋ wadana,
daluwaŋ ira akusut lukaṙ i bandha nirā katiliŋ,
ginamĕl ira i tĕṅĕn mwaŋ i kiwa ika tĕhĕṙ maṅawe*

aṅuhuḥ akon marāṙyyana sira i naranāthasuta,
wuwus ira kātara asrak apĕḍĕs haliwat ri kapö,
kṣañ. a sira saŋ nrĕpātmaja manoliḥ amaspadakĕn,
wawaŋ atutuṙ sira adara ri saŋ yati yan tumurun*

pataña narendraputra ri mahāmuni  bhakty-ararĕm,
maśila sira iŋ śilātala ri saṇḍiŋ iraŋ sutapa,
mataña sira i prayojana mahāṙṣi makon maluya,
dadi sumahuṙ ta nārada ri saŋ naranāthasuta*

nahan iki donkw-ataṅguḥ i putuṅku rikaŋ sakarĕŋ,
kita manĕkāna śatru paraduṙllabha yan kawaśa,
apituwi jīwitanta ya ta wiṣṭi kasambya mĕne,
tĕhĕṙ ika yan kabhāwa tĕmahanya kasiḥta hilaŋ*

hana kalĕhĕṅta mantuka mareŋ nrĕpa krĕṣṇa muwaḥ,
awaraha yan tĕlas kita rumakṣa mahāṙṣi kabeḥ,
mwaŋ i papasaḥta saŋ narapati iki wĕkasnya jĕmaḥ,
ubhayakĕna iki kāsiḥ i putuṅku mĕne malapa*

pituhu wuwusku potraka waluy juga haywa wihaŋ,
kita guṇamanta śakti lituhayw-anurāga dahat,
ahata kita iŋ awak payuṅa don rasika iŋ bhuwana,
saphala paṅöbana amuhara tuṣṭa niraŋ sujana*

nahan ika śabda saŋ rĕṣi mataṅguḥ akon maluya,
tĕlas apatĕḥ narendrasuta sādhu tutūt winaraḥ,
ndatan awĕdi iŋ musuḥ sira nimitta nira amituhu,
pinakapajātyan iŋ kadi sira aharĕp iŋ wibhawa*

ri waluy ira iŋ hawan rika ta mogha rĕmĕŋ sumaput,
katĕmu tilottamā ri hiriŋ iŋ giripāṙśśwa muwaḥ,
nrĕpasuta sāmba śīghra tumurun saka riŋ śakaṭa,
miṅĕl aṅusap mata anaṅisakĕn lara niŋ mapasaḥ*

ra kaka tilottama apa ta pakoṣadha ni ṅwaŋ akūŋ,
kani-ni hatiṅku tan pahuwusan kakĕnan turida,
karaṇa hinambilan sĕḍĕŋ i siḥku n aṅaṙwwani kūŋ,
tuluŋ aku yan kakiṅkiṅan i rūm saŋ aniṅgalakĕn*

prawala ni sihny-arinta karikā ḍatĕŋ aṅranĕhi,
labuḥ i laṅö karĕŋrĕŋan unĕŋ ṅwaŋ udan siwuhĕn,
lagi kahañut ṅwaŋ iŋ lulut aṅĕntasi wāḥ turida,
aku kawahan drĕs iŋ lara lumaṅhuy i saŋ tĕkasiḥ*

kaka pu tilottama apa ta wĕkas ni yarinta lĕlĕḥ,
ri sĕḍĕŋ ika inalap niŋ iña duṙyyaśa tan wriŋ asiḥ,
niyata pasambatanya ri tĕkāṅkw-amara anuluṅa,
luwaṙ i tayaṅkw-anūt ripu nimitta nika n kawaśa*

aṅawaśa kūṅku tan patahĕnan linipuṙ-lipuran,
bari-bari kapwa ya amituturi ṅwaŋ aweḥ kalaṅön,
sahana-hana iŋ wukiṙ kadi maha amuṅu citta rimaŋ,
taru kusuma agawe ry-unĕŋ iŋ onĕŋ i rūm saŋ arūm*

<daṇḍaka>:33.
⏑ ⏑ ⏑ | ⏑ ⏑ ⏑ | [– ⏑ –]×50 = 156

tak ahati mihataŋ tawaŋ rĕm-rĕmĕŋ koparĕṅgan larap niŋ kilat lwiṙ halisnya ŋ mara amuṅwakĕn tiṅhal asyaŋ mare pamrĕman pākĕtĕṙ i kĕtĕṙ iŋ patĕṙ māṙ amaṙmma iŋ rĕṅiḥnya n kinol tan kakaṙṇnīkara a sambat aṅlad ri citta amaṅun ṅrĕskw-i rĕs niŋ hati jālada sūmarāsaḥ sakeŋ pāṙśśwa niŋ paṙwwata awaṙṇna siñjaŋ lukaṙ kāsirīran ya deniŋ lĕṅöŋ ni ṅwaŋ onĕŋ ri saŋ mūṙ akūŋ kātutuṙ i saŋ arūm ṅhulun de ni rūm niŋ sĕkaṙ kāṅinan mambĕt aŋ pādapa anraŋ tĕṅaḥnya aṅliga i sāŋ ahayw-an ri pāsaṅgaman*

<apawāha>:34.
– – –| ⏑ ⏑ ⏑| ⏑ ⏑ ⏑| ⏑ ⏑ ⏑ | ⏑ ⏑ ⏑| ⏑ ⏑ ⏑ | ⏑ – –| ⏓ = 22

Āḥ dyaḥ saŋ maṇik iŋ ahayu hinayu-hayu niŋ ahayu hananta aśrī,
rūpanta ahyas anawaŋ asana nisana nagara sanagarī raṅsī,
rūm niŋ kāṙttika piniturun iŋ atanu karika rari rarasta aṅrĕs,
sotanta ŋ mana manis anahaja mata-mata sarasija sāry-aṅjraḥ*

solahta aṅanini ri hati karaṇa ni katanĕhan iŋ akūŋ rañca,
aṅde māṙ takari paṅupas i paṅucap iŋ aṅukali manaḥ bhrānta,
maṅkin ta ika mamanasi manaḥ iŋ amana-mana-manahĕni i kiṅkiŋ,
antĕnkw-aṅlarani tan ari waras ika rari t-anahapi tambā kūŋ*

<nawahaṙṣa>:35.
⏑ ⏑ –| ⏑ ⏑ –| ⏑ ⏑ ⏑| ⏑ ⏑ ⏑| – ⏑ ⏑| – ⏑ ⏑| ⏓ = 19

lipurĕnta laraṅku bĕsuṙ aku linaṅwakĕn iŋ prihati,
siwuhĕn riŋ aniṅgali turida dinohan i kāsiḥ ikā,
rinasaṅkw-i ñamut-ñamut aṅuyaṅi ŋ ambĕk iŋ onĕŋ akūŋ,
lagi kepwan anuṅkul i hati winaliṅku hane saŋ arūm*

pawĕkas-wĕkasaṅkw-i kaka surawadhū priḥ arinta tĕmĕn,
rahina iŋ wĕṅi kapwa rĕbu-rĕbu taṅisnya n akūŋ kalaran,
tulusa iki wĕlasta ri hurip iy arinta ya rakṣa tĕmĕn,
warahĕnta sira iki kaka niyata ni ṅhulun aṅlawada*

liŋ iraŋ nrĕpaputra ri surawanitā tĕhĕṙ amwit adan,
humĕnĕŋ tika saŋ winuwusan umulat juga luḥnya tibā,
sĕkĕl iŋ hati pūḥ kamiwĕlasĕn i saŋ mapasaḥ juga siḥ,
ndan apaṙwwa manaḥnya hana tumut i saŋ naranāthasuta*

<basantatilaka>:36.
– – ⏑| – ⏑ ⏑| ⏑ – ⏑| ⏑ – ⏑| – ⏓ = 14

mantuk ta saŋ nrĕpatiputra sakeŋ himādri,
moliḥ wiyoga lara niŋ mapasaḥ paḍa asiḥ,
śoka prapañca matawan-tawan iŋ lara unĕŋ,
lāgy-a aṅĕsaḥ mulati mambĕt i sinwam iŋ jriŋ*

tan  ṙyyamban iŋ hawan aniṅhali deśa rāmya,
maṅkin maṅö sira tumon iŋ aśoka mĕmbaŋ,
tañjuŋ mĕnuṙ surabhi campaka puṣpa maṅjraḥ,
lwiṙ gandha niŋ gĕluŋ aṅimbuhi kūŋ niŋ onĕŋ*

paṇḍan lĕṅöŋ ri tĕpi niŋ padamāṙgga mĕmbaŋ,
lumrā hrĕbuknya siniriṙ niŋ aṅin tan adrĕs,
moghanya kāmpiṙ iy awak naranāthaputra,
himpĕṙ pupuṙ tumulaṙ aṙjja katon ri bāhu*

tan waṙṇnanĕn lawas ira iŋ wanadeśamāṙgga,
sāmpun tĕka iŋ nagara śīghra sira n tama i jro,
kañcit narendra hana jāmbawatī pwa saṇḍiŋ,
maṅlālana iry-unĕŋ ira i nrĕpaputra sāmba*

prāpta pwa sāmba magiraŋ sira kaṙwwa mojar,
om om tuhanku laki liŋ nira yan sinĕmbaḥ,
atyanta tuṣṭa nira jāmbawatī prahaṙṣa,
ry-antuk panuṅsuṅan ira i naranāthaputra*

saśrī narendra sira sambhrama riŋ swacitta,
ry-ākāra saŋ nrĕpatiputra wiyogaduhkha,
lāwan tikaŋ jaja nakhāṅkita manda-manda,
towin samaṙ kajuruhan ragĕt iŋ kĕna iŋ hrū*

<indrabajra>:37.
– – ⏑| – – ⏑| ⏑ – ⏑| – ⏓ = 11

saŋ śrī narāṙyya ata pacĕḥ kapūhan,
de saŋ suputra alara rāga māśa,
nāhan tikā hetu nira n patakwan,
ṅkā liŋ nira n tiṅhali dāruki ikā*

mojaṙ tikānaŋ tinañan tan adwā,
byakta agriŋ onĕŋ naranāthaputra,
sambandha rānak naranātha mastrī,
kanyā praśasta hayu rājaputrī*

wwantĕn surastrī jaruman suputrī,
ya ikā n umundaŋ nrĕpaputra ṅūni,
śīghra n lumampaḥ maṅĕnĕs paḍa anis,
prāpta iŋ pura añidra silib nikaŋ wwaŋ*

wwantĕn taman saŋ kṣitija atirāmya,
kanyāpuri ikī panĕlaḥnya waṙtta,
ndā ṅkā ta rānak haji yan papaṅgiḥ,
lāwan siraŋ yajñawatī paḍa asiḥ*

nora ikihĕn saṅśaya niŋ swacitta,
Āpan tĕlas kālahan iŋ swaśatru,
sakweḥ mahaṙṣi iŋ himawanta tuṣṭa,
nā hetu rānak nrĕpati pwa ṅīccha*

tapwan salek ṅūni sira n papaṅgiḥ,
mogha n dine niŋ widhi duhkharāga,
saŋ nāthaputra n tinĕkan sira iŋ praŋ,
wuntat nira apraŋ hinalap suputrī*

prāgjyotiṣeka n pamawan suputrī,
yekā n linakwan tumuluy tĕkā ṅkā,
kañcit pwa saŋ nārada ṅūny-ataṅguḥ,
nā hetu rānak nrĕpati iki mantuk*

na ujaṙ ni dāruky-awaraḥ prayatna,
saŋ nātha kāścaṙyya manaḥ sahaṙṣa,
len krodhabahni i hati saŋ narendra,
muntab murub winwaṅan iŋ swaśatru*

agyā mijil saŋ naranātha krĕṣṇa,
ṅkāna iŋ sudhaṙmmā sira yañ cumuṇḍuk,
sakweḥ nikaŋ wīra kabeḥ manaṅkil,
astām tikā saŋ yaduwīra-wrĕṣṇi*

sāmantarāja atata nora kantun,
kapwa atata atūt krama riŋ paliṅgiḥ,
Āpan sira śrī baladewa mukhya,
saṅgwan lawan saŋ naranātha krĕṣṇa*

kañcit ḍatĕŋ citraratha iŋ narendra,
gandhaṙwwarāja ika wiriñciputra,
sāmpun maliṅgiḥ pwa riŋ āsana aṙjja,
sākṣāt bhaṭāra indra halĕp nira hyaŋ*

saŋ nātha maswāgata śīghra maṅliŋ,
bhāgyā karun sanmata saŋ paṅĕmpwan,
māra anumoda aṅlawad iŋ kadi ṅwaŋ,
dhaṙmmādhikārāṇa maweḥ sukha agöŋ*

maṅke tĕkanta iŋ yaduwīrasaṅgha,
aṅde prahaṙṣa amuwuhi i kasiṅhan,
siṅhākrĕtinta iŋ raṇa hetu tan lyan,
Āpan swabhāwanta tinūt ikaŋ rāt*

śāstrajña wedajña kita adhikāra,
tatwajña sampūṙṇna krĕtopadeśa,
lāwan wiśeṣanta riŋ indraloka,
gandhaṙwwarājā kita yukti pūjān*

prāptanta ri ṅwaŋ yadu śuddhabuddhi,
kāweśa de niŋ guṇamātra māmbĕk,
siṅgiḥ kita aṅde sĕkaṙ iŋ twas i ṅwaŋ,
himpĕṙ wulan mwaŋ kumuda amaṅun śrī*

yapwan pirak mās maṇirājya yogya,
meman mare saŋ krĕta yan kapaṅgiḥ,
aṅhiŋ taŋ ewĕḥ rikanaŋ dadi wwaŋ,
tan len katĕmwanta wiśiṣṭasādhu*

nā liŋ nira n saŋ prabhu padmanābha,
gandhaṙwwarāja n sumahuṙ widagdha,
ḍo wastu sambhāwana de narendra,
yā na ujaṙ i ṅwaŋ wiguṇa alpakāya*

atyanta maṅde sukha niŋ kadi ṅwaŋ,
sojaṙ mahārāja waraprasāda,
lwiṙ teja niŋ sītakara awa pūṙṇna,
rāmya n paweḥ tuṣṭa magöŋ rika iŋ rāt*

sākṣāt narendra amaralokanātha,
Āpan samitra pwa lawan hyaŋ indra,
sambandha saŋ hyaŋ śatayajña motus,
maṅke ṅhulun yan tumama i narendra*

tan len aminta aśraya don surendra,
ri śrī mahārāja juga amalaṙ siḥ,
Āpan tĕlas kabwatan iŋ raṇāṅga,
apraŋ lawan saŋ naraka anĕkāni*

sakweḥ nikaŋ hyaŋ paḍa tan pasāra,
saṅkĕp sira iŋ sañjata wāhanādi,
nora aṅgarit riŋ musuḥ aṅgakāra,
luṅhā lumiṅsiṙ tinĕkān paḍa arĕs*

Ꜽrāwaṇā wāhana saŋ hyaŋ indra,
mātaṅga śūra iŋ raṇa lāgi-lāgi,
maṅke n lagī wāhana saŋ mahīja,
tan sāra ta n pānulalay rika iŋ praŋ*

bajra adhikārāstra nira iŋ mahendra,
atyanta riŋ kās kadi hīrabajra,
mogha ika māpĕs maṅĕne mahīja,
leśyanya n unduṙ ya wajanya tĕmpak*

hyaŋ śakra sakrodha ri saŋ mahīja,
yeka an tumandaŋ capala amrĕp asriŋ,
kedĕṙ sira agriŋ winalĕs kalĕṅhĕr,
sewu mata wyaṙtha pĕtĕŋ panonya*

śīghra hyaŋ agny-a apuliḥ iŋ hyaŋ indra,
prodbhūta mumbul saha dhūmaketu,
kapwa aṅasut saŋ kṣitija iŋ raṇāṅga,
heman paḍĕm swaŋ kabalik tinisnya*

maṅkā sira hyaŋ yama kaṙwwa ḍaṇḍa,
madwandwa lāwan kṣitija aṅadu kral,
saŋ hyaŋ yama aḍaṇḍa ri bhūmiputra,
ṅkā ŋ ḍaṇḍa wibhrāmya katon kawaṅsul*

saŋ hyaŋ nirity-a atahĕn iŋ kamantyan,
rodra aṅagĕm riŋ muśalāstra hīra,
pakṣa akral aṅhalwakĕna iŋ mahīja,
wahw-a aṅayat yaṙ kabalik ginantaŋ*

sotan sira hyaŋ baruṇa alaḥ aṅrĕs,
pāśāstra lĕs riŋ taṅan alpasāra,
papraŋ nira aṅdoḥ milu komba-kombul,
asriŋ surud toḥ nira riŋ raṇāṅga*

hyaŋ bāyu mādrĕs paṅusiṙ nira iŋ praŋ,
lāwan dhwaja agöŋ umabĕt pracaṇḍa,
kedĕṙ tĕka i saŋ kṣitiputra dhꜽṙyya,
konduṙ sira arĕs mawĕdi iŋ prahāra*

saŋ hyaŋ kuwera atakut aṙddha kepwan,
lāgy-a aṅadĕg muṅgwiŋ adoḥ sira arĕs,
aṅhiŋ sira iŋ mās maṇiratna kāṅĕn,
Āpan swabhāwa ŋ sukha bhītahetu*

yogādhipa iśāna sudhīrabuddhi,
nitya ika yan mamrihakĕn surendra,
mary-oṅsiṙ aṅrĕs twas ira n kĕna iŋ hrū,
mantĕn sira awak laghawa an umundur*

riŋ swaṙgga sakweḥ para dewata awrĕg,
tan wruḥ sira ry-osirĕn iŋ mamet kwan,
saŋ hyaŋ mahendrādhika dūkha meraŋ,
sinraŋ sira apan sira dewarāja*

siḥ saŋ narendra atiśaya n hineṙ-her,
de saŋ watĕk hyaŋ paḍa śokacitta,
aṅhiŋ prabhāwa prabhu ya ika tan len,
tambā ni lajjā nira saŋ hyaŋ indra*

<kilayu anĕḍĕŋ>:38.
– – ⏑| ⏑ ⏑ ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| ⏓ = 22

nāhan wacana nira saŋ apsarendra ri narendra saha wulat arūm,
cĕb ṅöṙ twas ira narapati ṇ ḍĕṅö sapawaraḥ surasaciwapati,
śīghra n sahuṙ aṅinaki citta saŋ sĕḍĕŋ apinta śaraṇa tuluṅĕn,
tan saṅśaya palarĕn i kāya-kāya ni sakāṙyya nira surapati*

ndā mantuka ta rahadi saṅhulun-ṅhulun ike wĕkasa nikaŋ ulaḥ,
nā liŋ nrĕpati dadi muliḥ saŋ apsarapati prasama saha bala,
byātīta gati nira kunĕŋ narāṙyya harimūṙtti sira sĕḍĕŋ ahöm,
mālapkĕna ri tĕkapa niŋ sumiddhakĕna kāṙyya nira surawara*

saŋ nātha sira ta mataña i saŋ uddhawa ri nīti saŋ amahayu rāt,
toḥ rakryan apatiḥ aparan tikāŋ ulaha ni ṅwaŋ amawa bhuwana,
śatru n tĕka naya warahanta ri ṅwaŋ aṅusiṙ yaśa phala wijaya,
mrĕddhyākĕna sahana nikaŋ jagaddhita ya donya kanĕkĕtakĕna*

Āpan kita karaṇa nikaŋ puri i madhura ṅūni n inalĕm apagĕḥ,
mantrī kita tuhu-tuhu paṇḍita iŋ caturupāya saphala pinatiḥ,
maṅke pamalaku nira saŋ hyaŋ indra tinuluŋ praŋ ira sĕḍĕŋ alaḥ,
yekā tikaŋ iṅĕt-iṅĕtĕn ndya dāya ri paminta surapati tuluŋ*

nāhan ta wuwus ira narendra saṙjjawa saŋ uddhawa sira sumahur,
sājñā nrĕpati samakĕna iki saṅhulun anaṅgapa wacana haji,
tan sĕṅgahĕn atiki patik haji wruha kawiḥ manahurana taña,
Āpan paḍa hana siraŋ ugrasena baladewa yadukula kabeḥ*

saŋ bhūpati tĕkap ira riŋ manīti rĕṣi śukra sama-sama haji,
wāgmī nrĕpati malahakĕn wrĕhaspati widagdha haji mawacana,
nāhan karaṇa niŋ ahiḍĕp sayogya ni patik nrĕpati mawaraha,
towin tuhu-tuhu niŋ apiṅgiŋ alpaguṇa tan wruha manis aṅucap*

yadyastun aguṇaha tikaŋ wwaŋ ojara ri saŋ wruḥ aguṇa linĕwiḥ,
nyāpan ya kasalahana tuṅga-tuṅgalana towi kinakas i sabhā,
buddhinya niyata katahĕn lawan wuwus ika asĕgu titiṙ aḍahĕm,
himpĕṙ kali haliwat i lambuŋ iŋ wukiṙ ujaṙnya titiṙ aṅarape*

hopĕñ juga wacana patik haji i hatuṙ i jöŋ narapati uniṅan,
byaktāñĕmĕrana sira saŋ mirĕṅwana yadin hayu-hayun ikihĕn,
ndā kölakĕna tiki tĕkap nareśwara halanya tan ucapakĕna,
jāti iŋ kadi haji guṇadoṣa niŋ maniwi saŋ prabhu wĕkasa nikā*

maṅke pataña haji kĕnoḥ sakawruḥ i patik haji warahakĕna,
koliḥ niŋ aṅaji ri siraŋ wrĕhaspati rikāna kinatuturakĕn,
ndaḥ sāmpun niyata ni saŋ aṅrĕṅö ri kĕḍik iŋ wuwus ajarakĕna,
lampūn calana tika sawākya-wākya niki de nira para sujana*

kahyun haji sawaraḥ iŋ āgama iṣṭi winiśeṣa pamahayu jagat,
mwaŋ nīti gawayakĕna riŋ sakāṙyya niyata kramakĕna rumuhun,
yan tiṅgalakĕna tika mūla niŋ nayawiweka pinakanumana,
wwantĕn kawĕka-wĕkas ikā ri madhya milu śīṙṇna kadi kayu tinor*

riŋ loka caritan ikanaŋ naya ahayu rikāna mamuhara hayu,
dhaṙmmādi pinagĕhakĕn iŋ jagat pramudita n kadadi tĕkap ikā,
de saŋ prabhu lumĕkasa nīti kaprabhun ikā ŋ adĕgakĕna nira,
tan māpĕsa sira kinasan hade sira makāsa ri tĕka niŋ apĕs*

yapwan krama ni guṇa nira ikanaŋ winaya pūṙwwaka niŋ awaraha,
lāwan taŋ abhujana kawijñan uttama kawānin ira mamawa rāt,
tyāga ambĕkan ira kalawan krĕtajña nira kotsahan ira riŋ ulaḥ,
mwaŋ kāśrayan ira winiśeṣa ya aṣṭaguṇa saŋ prabhu ṅaran ikahĕn*

nitya anĕkĕta narapati irikā ya pariśuddha tan imuṙ-imurĕn,
aṅkĕn lumĕkasa sira maprayoga guṇanīti tumutana ŋ aji,
doṣanya yan anasarakĕn ry-adhikrama tĕmaḥnya pati-pati purug,
nyāma ŋ jagat an irupa ta iŋ bhramanta kadi pöhan-an irup amutĕr*

aṅhiŋ ta pagĕḥ ira narendra riŋ winaya yogya saphala pinalar,
towin pawaraḥ iŋ aji weda deyakĕna saŋ prabhu pamahayu rāt,
ndātan bari-barin ika de nira aṅlĕkasi pājaṙ iŋ aji pituhun,
prajñā nira lajĕra nira n patambaka jagat kadi bañu manasar*

bwat mānawa nihan ikihĕn kadeyakĕna saŋ prabhu mamahayu rāt,
prajña i kawanin ira ta bhūmya niŋ manaḥ anūta sarasa niŋ aji,
prokṣāka rumuhuna sake rikaŋ caturupāya kamĕna pasaṅĕn,
mwaŋ tan palĕ-palĕha tatan baraŋ-baraṅa saŋ narapati mawuwus*

anwikṣiki muwaḥ iki wedaśāstra mapagĕḥ sira pinakatĕkĕn,
sūkṣma aṙtha nika paramatatwa duṙlabha hana ika sira kahuwusan,
nāhan ta karaṇa nira yan pameta ri hĕnū niŋ aṅusira pada,
hīṅanya sira linĕwiḥ uttamāgama ginĕgwan iŋ amawa jagat*

mwaŋ rowaŋ ika hana ta ḍaṇḍanīti sira saŋ tuhun iŋ amawa rāt,
hyaŋ weda pinakaśaraṇa aśraya adhikaraśāstra saŋ amahayu rāt,
utsāha ri kaliṅan ira pwa saŋ prabhu pawitra tuhu-tuhu wibhuḥ,
Āpan kadi-kadi kayu riŋ śmasāna gati saŋ tan aharĕp iŋ aji*

yan dhaṙmmakuśala sira saŋ prabhu ndya ta paḍā nira n amawa jagat,
Āpan tan aharĕp ikaŋ aṙthakāma rasa śāstra ya rinĕgĕp ira,
tan manman umulatakĕn i swakāṙyya nira yatna pinĕkĕt iŋ aji,
candrātmaka sira saphala n kacakra payuŋ iŋ sakalajana kabeḥ*

sāmitra nira paḍa parikṣanĕn tĕkap ira amiliha pituhunĕn,
yapwan tan atĕgĕga manaḥ nira aṅdĕmakana wwaŋ aguṇa saphala,
swāmī ta ṅaran ira huwus triśaktisahita adhipati ṅaran ira,
aṅhiŋ sira tiki makaḍaṇḍanīti sira sĕṅkĕṙ amuput i jagat*

de saŋ prabhu mahuluna haywa tīkṣṇa dahatĕn juga ri hulun ira,
bwat nora marĕk i sira sāmya tan hana mara aṅipik-ipik awĕdi,
tulya apuy aṅaraman amet sukĕt bala nira n pamanasi bhuwana,
hĕnti pwa ya kagĕsĕṅana ŋ sarāt mapa tikā hamĕṅan ika pĕjaḥ*

lāwan hala nira yan atis dahat niyata sampayan i bala nira,
ajñā nira ya juga linaṅghanan pisaniṅūn pwa ṅawaśakĕna rāt,
wadwā nira piniśuna śīghra tuṅgal ika tan kawaśa tinahĕnan,
sāmpun pwa sira bara wirodha meman iŋ upāya kahilaṅan ira*

yatnā ta sira narapati i sagotra nira towi paḍa wulatana,
wadwā nira paḍa huniṅān ira inaṅĕn-aṅĕn prawala nika kabeḥ,
ceṣṭā nikana wihikana ata saŋ prabhu riŋ iṅgita nikaŋ umarĕk,
haywa ika sira pati tahā hade sira baraŋ sĕgĕha riŋ umara*

akweḥ kawula kuṭila riŋ tuhan ya tan inumbaraḥ i lĕkas ika,
yogyā piguṇanana hiḍĕpnya hetu nika n olaha maralaḥ ulaḥ,
buddhinya yatika paḍĕmĕn tĕkap nrĕpati riŋ wiṣaya saha dĕmak,
yapwan tĕhĕṙ ulaha kaśatrubhūta tĕkapanya tan iman-imanĕn*

sūkṣma ata kira-kira nikaŋ musuḥ karaṇa saŋ prabhu tan ipal-ipal,
dūtanya-ya ta tĕka mareŋ pura adalihan aṅlawadi kadaŋ ikā,
ndan donya wihikana ri buddhi saŋ prabhu tĕka iŋ kawula nira kabeḥ,
sāmpun pwa ya wihikan amet upāya ya waneḥ palĕkasana nĕhĕr*

rwaŋ śatru liŋ-iŋ aji nihan ya wꜽkrĕta lawan sahaja ṅaran ikā,
yan wꜽkrĕta sakaraṇa yan musuḥ bari-bari ikaŋ amuhara tukar,
yapwan sahaja kaliliran gatinya tika nīca kuṭila ri hati,
yeka an iṅĕtakĕna paranya de nrĕpati haywa sira palĕ-palĕḥ*

nyā ŋ prākrĕta musuḥ ira bhūmihetu mamĕḍĕk lĕmaḥ aṅulaḥ-ulaḥ,
ṅka anāgata gati nikihĕn sasewaka tinūtan ika sakaraṇa,
ndātan hĕnĕŋ-ĕnĕṅakĕna ika de saŋ amusuḥ biṣama pasiliban,
akweḥ dalihan ikanaŋ indrajāla ya mataŋnya tan imuṙ-imurĕn*

maṅke pwa sira surapati n paminta tinuluŋ sira ri narapati,
ry-a alaḥ nira tinĕkan iraŋ mahītanaya yogya yan iṅĕt-iṅĕtĕn,
nyā ŋ nīti sira samayamitra huttama ya sandhi ṅaran ika gĕgön,
siŋ kāṙyya nira yatika kāṙyya saŋ nrĕpati haywa sira sinalahan*

nyā ŋ wigraha damĕlakĕna ŋ musuḥ naraka kāṙwwana pakamusuhĕn,
kotsāhan adulura wiweka bhūmya nikanaŋ naya kusa-kasikan,
nyā ŋ māphala yaśa nira saŋ prabhu krĕtawiweka maṅadu kawanin,
ramyā nrĕpatipuji nikaŋ sarāt sukha sakeŋ lĕṅĕn amayuṅi rāt*

maṅke n pamasaṅa haji sandhiwigraha kĕnoḥ diwasa nika ḍatĕŋ,
yāthāsthiti ya ta pilihĕn tĕkap niŋ alĕkas tan ayat-ayatana,
rāhasyana ta gati nikā samaṅkana tika wruḥ amaraha musuḥ,
Āpan bhaya katĕkana wighna kāṙyya nrĕpati pwa wawaŋ awawahan*

nāhan krama niŋ aripu śaktimānta balakośa paḍa-paḍa wani,
yatna aṅdamĕla caturupāyasandhi tan ahĕṅkara taman asiga,
haywa awiraŋ  amasaṅa sandhi sāma ta mĕne n ta ri musuḥ agalak,
sūkṣmānĕn imana paracidra kāwakana de saŋ aharĕp ajaya*

yan śatru tunanaya mamuktya bhoga kaharĕpnya tan alaŋ-alaṅa,
gĕṅgöṅĕn iman-iman apan kaśakti nika tan kawaśa tinahĕnan,
ndā honya hawana niŋ amigraha iriya sahāya nika ya tinahā,
byakta n pagĕrĕmĕka tikaŋ manaḥnya winaliŋnya mamuhara sukha*

yapwan musuḥ akĕḍika donya yeka kaparāṅamuka gati nikā,
buddhinya tan aharĕp arowaṅa aku biṣa liŋnya nini taya waneḥ,
sāmpun pwa bala nika paḍa ilika iraŋ ika yan maharĕp aṅaliha,
bhedañ juga ya niyata wĕdya tan hana mara asiha tumuluṅa ya*

wwantĕn pwa ya musuḥ abhimāna śakti sahasa aganas aṅulaḥ-ulaḥ,
ndātan kinalulutan ikaŋ sarāt ya parabañcana tuwi kuhaka,
ṅhiŋ göṅana lĕwihana śakti solaḥ ika taṅkĕpakĕna papagĕn,
donĕn ta ya ḍawuhana ḍaṇḍa riŋ samara paṅraha śara niśita*

maṅke kṣitisuta sira saŋ nimitta ni patik haji maṅuliḥ-uliḥ,
pöḥ niŋ nayawinaya saḍaṇḍanīti waṅunĕn dulurana kawanin,
luṅhā matika saŋ asurādhipa anĕkani kendran ira surapati,
sepĕñ juga tĕkana sakeŋ wurinya maṅilī pura nika gĕsĕṅĕn*

mantuk niyata saŋ asurendra saṅka rikanaŋ surapada tumuluy,
saŋ hyaŋ surapati mari kabwatan lawan uliḥ nrĕpati ṅaran ikā,
tan sowayana tikaŋ upāya sugyana tĕka iki saŋ asurapati,
bhagna ŋ kira-kira yan anĕmwakĕn kira-kira iŋ biṣa kinira-kira*

<punaṙmmada>:39.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏓ = 13

iti maṅkana ata pawaraḥ saŋ uddhawa,
ri siraŋ nareśwara wawaŋ sira n sahur,
tuhu tan kasaṅśayakĕnanta maṅkata,
ika saŋ watĕk yadu sayogya maṅkata*

niśaṭha ulmuka adi nikanaŋ lumampaha,
kalawan ta satyaka si sāmba śāraṇa,
irikaŋ tigaŋ wĕṅi wĕkas ya maṅkata,
saha kośa wāhana padāti saṅgĕpan*

ri tĕlas narendra maṅutus lumampaha,
umuliḥ sira iŋ pura huwus tĕka i dalĕm,
para taṇḍa rakryan umuliḥ sakeŋ sabhā,
ṅuniweḥ watĕk ratu kabeḥ samāṅjuru*

sira saŋ sĕḍĕŋ winidhi maṅkata alaga,
paḍa gaṙjjita aharĕp akīṙttya riŋ musuḥ,
tuhu wīra satyaka sudhīra riŋ raṇa,
kadi siṅha niṙbhaya muliḥ sakeŋ sabhā*

i ḍatĕŋ nira iŋ kuwu nira n kasowaṅan,
inatag tikaŋ kawula tan hana akalib,
juru-jurw-adandan ahutaŋ-hutaŋ waneḥ,
ikanaŋ turuŋ mĕtu dĕmaknya kemĕṅan*

prajurit paṅaṅkat ikahĕn yathākrama,
tumatiŋ sinaṇḍaŋ anumāna niŋ wani,
ri tĕlas nika anarima saṅka riŋ tuhan,
wijaḥ asrama iŋ lĕbuḥ aganti tan pĕgat*

ikanaŋ barat wahu ḍatĕŋ sakeŋ ḍusun,
mahiwaŋ sramanya palayū nikā baṅĕt,
aṅalap tareki milu piŋ pitu umidĕr,
aṅĕliḥ mutaḥ tahi kaṅelan aṅdĕlĕg*

hana ta iki wāhu tinibān rawis hañar,
rinuwit ḍaḍap nika pinañjĕṙ iŋ natar,
inalap nikā raṅin ika asrama iŋ lĕbuḥ,
agiraŋ paḍa aḍara-ḍaran tiniṅhalan*

hana ton rika ipu yan amiṅrwakĕn dadar,
pinutiḥ ri piṅgiṙ i ḍaḍap nika alĕsĕḥ,
alĕmĕḥ mamañjĕra mamĕṇḍĕm iŋ grĕha,
amupuḥ rabinya sahasa agawe pirak*

wwaya len tĕka aṅhyaŋ amalakwa pīguṇa,
awanĕḥ tikaŋ caṭaka liŋnya riŋ tĕgal,
hana takwa ko liŋ i tuhanya maṅkana,
karaṇanya yan miṅay adoḥ wulat nikā*

nda tatīta kāla katĕkan tigaŋ wĕṅi,
sira saŋ kinon tĕlas adan lumampaha,
bala kośa wāhana tĕlas gĕnĕp kabeḥ,
huwus amwit iŋ nrĕpati len halāyudha*

lumaris tikaŋ ratha marampak iŋ lĕbuḥ,
gaja-wāhanāśwapati pādarakṣaka,
gumuruḥ tikaŋ paḍahi-śaṅkha-kālaha,
kumĕtug prakampita tikaŋ mahītala*

tumibā tikaŋ riris awoṙ haṅin mirir,
maṅadĕg kuwuŋ-kuwuŋ ikaŋ laṅit rĕmĕŋ,
wihaga ahajöŋ swara nikaŋ manuk lĕṅöŋ,
śubhamaṅgala i laku niraŋ watĕk yadu*

ucapĕn tikaŋ paṅuṅaṅan saŋ apraṅa,
ry-ulihanya waspa niŋ arūm kĕna iŋ unĕŋ,
ajuruḥ manis ni liriŋ iŋ mata amanis,
paran iŋ mara agul-agul aṅdyahi i rimaŋ*

laraṅan tĕkāsiḥ asusuk-susuk hañar,
saliwaḥ wajanya mapupuk-pupuk hijo,
anilib pamaṇḍĕm ika riŋ mata amanis,
wiphala awawaṙ gaḍuŋ aṅanti riŋ gĕluŋ*

wuri niŋ kurĕn tadinan iŋ mahas maṅö,
asadak putiḥ kadi tanaḥ ny-aniṅkahi,
lĕpit iŋ tapiḥ satakis iŋ karas hañar,
anawaŋ palambaŋ inusap tiniṅhalan*

hana ta awaṅun dinugan iŋ hulat maliŋ,
kawĕnaŋ lulutnya pinuluṇḍas iŋ mata,
prihatin tikā kahilaṅan manaḥ rimaŋ,
aṅĕsaḥ tumiṅhal i wĕkas ikaŋ hati*

warata aṅure sahaja ya aṅurā manaḥ,
inajumnya teki gĕluṅanya sök sĕkar,
irika n katon takĕlĕkanya maṅrawuk,
lĕwu yan kameraṅĕn umuṅkuṙ aṅdadak*

sira saŋ watĕk yadu kabeḥ tĕlas lĕpas,
kadi wāḥ katonan ika yan tĕka iŋ tĕgal,
gumuruḥ tikaŋ bala paḍa atighūṙṇnita,
kadi śabda niŋ bañu tumampuḥ iŋ juraŋ*

palapat lĕṅöŋ tĕgal alok tikaŋ hawan,
kali luṅka-luṅka rawa saṇḍiŋ-iŋ nadī,
tumurun sumĕṅka lari niŋ ratha agĕlis,
aduluṙ lawan pawana tan kara aṅiriŋ*

kalalu pwa lampaḥ ira saŋ nrĕpātmaja,
maṅawe tan adrĕs ahawan gĕgĕṙ-gĕgĕr,
huni niŋ mrĕdaṅga nira rāmya tan pĕgat,
yan abaṇḍuṅan gĕrĕḥ awoṙ awaṅsulan*

hana ta lwaḥ uttama bañunya niṙmmala,
i tĕpinya rāmya paran iŋ kĕna iŋ unĕŋ,
kalakānya rantunan iŋ adyus iŋ gĕgĕr,
galagaḥnya mĕmbaŋ anamaṙ gĕluŋ huwan*

ri pĕluk-pĕluknya hana raṅraṅan katon,
paran iŋ maniṅtiŋ aṅariŋ warĕg uraŋ,
ri tĕpinya taŋ taratay a atatā katon,
waliwis hana iriya maha aṅisis hĕlar*

para rājaputra haliwat sakeŋ nadī,
giripāṙśśwa kīṙṇna kahawan tĕkap nira,
riŋ abhīruthāni kahalintaṅan huwus,
ri tĕlasnya wiṣṭi ya paṅĕntal-ĕntalan*

iŋ marustanī tĕgal adoḥ kuraŋ bañu,
ya ta kāmbaḥ awyaŋ ikanaŋ dukut lĕpas,
kumukus lĕbūnya dumudug tĕka iŋ laṅit,
kadi ta aṅusiṙ bañu mareŋ payodhara*

i kurapradeśa kahawan kathañcana,
hana jahnawī lwaḥ ika saṅka riŋ laṅit,
śuci niṙmmala atiśaya tis nika adalĕm,
alaṅö tĕpinya hibĕkan sĕkaṙ miṅiŋ*

sira saŋ watĕk yadu sahaṙṣa lālana,
kalaṅön linolyan i sagandha niŋ sĕkar,
sukha de ni hīs ni sirat iŋ  ṙyyak ombakan,
sahaja amrĕta arasana tis nikaŋ haṅin*

tumurun matīṙtha sira saŋ nrĕpātmaja,
lara ṅel ṅĕliḥ nira hilaŋ samāntara,
pariśuddha citta nira niṙmmala abuṅaḥ,
pinakaswabhāwa saŋ atīṙtha riŋ śuci*

ri tĕlas nira adyus irika alaris muwaḥ,
irikaŋ halas ri tĕpi niŋ mahānadī,
makiris tikaŋ tahĕn arok lawan latā,
lwiṙ awāhwa-wāhwan ulaḥ an siliḥ-kayuḥ*

mrak i tuṅgak iŋ kayu manis manuṅgilis,
alaṅö tĕkap ni kĕlab iŋ dhwaja akilat,
maṅigĕl ḍĕṅö paḍahi saŋ watĕk yadu,
wĕkasan manawwaŋ irikā lwiṙ ambahan*

tumayuŋ tikaŋ liraŋ i piṅgiṙ iŋ juraŋ,
mabĕbĕd gaḍuŋ kapaṅĕliḥ tiniṅhalan,
apuji n pĕtuŋ yaya pinaṇḍi riŋ halas,
kadi tan wruhĕn rahayu kabwatan raras*

maṅunĕŋ wuṅū ta n alayū nya kāsihan,
hanamun kabeḥnya paḍa tan hana asĕkar,
i karinya ṅūni n inatīta niŋ laṅö,
karaṇanya hewa mari ta asuhun sĕkar*

<jagatpramudita>:40.
– ⏑ ⏑| – ⏑ –| ⏑ ⏑ ⏑| – ⏑ –| ⏑ ⏑ ⏑| ⏓ = 16

ry-uttarakośala iki kahawan tĕkap yadukula,
rāmya nika apitowi saha bhāwabhoga sulabhā,
wwaŋ nika daṙśśanīya paḍa sahya suśrama katon,
rāmya sabhā pĕkĕnya malĕbā lĕbuḥnya matĕpas*

mwaŋ ri sawaḥnya rāmya mahijo bañunya tan arĕn,
ṭok uni niŋ taluktak alaṅö lana amuhara kūŋ,
wwaŋ ri waruŋ-waruŋnya maṅiduŋ makaṅsi kukulan,
riŋ talunanya taŋ kidaŋ anĕmpu-nĕmpuhi tahĕn*

kubwan ika ajawā hana jaguŋ mahā n sinalisir,
kaṇḍuyuhan pacaṙnya sulasiḥnya mĕmbaŋ anĕḍĕŋ,
tyuŋ wakatalnya len karawilanya mawwaḥ asigar,
lwiṙnya maweḥ sukha aṅinaki citta saŋ yadu kabeḥ*

lwaḥ sarayū kapaṅgiḥ adalĕm bañunya mahĕniŋ,
sāmpun inĕntasan ya parituṣṭa taŋ bala kabeḥ,
yapwan anekawiṣṭi nika hetu niŋ wwaŋ awĕdi,
lwiṙ manaḥ iŋ durātma kahananya mogha n ahiheŋ*

jro ni latĕknya lāgi paran iŋ warak yan aguyaŋ,
gaṅgĕŋ ikā n katūt ri suku niŋ kĕbo wana maköm,
laṅliŋ ikā hana i sihuŋ ikaŋ warāha makipū,
mwaŋ kalamĕñja guṇḍa karawit rikaŋ rwi lĕmahĕn*

tañ caritan kulĕm ya makula iŋ hawan sira huwus,
doḥ ni paran kunaŋ pira-pira ŋ purī ya kahawan,
tan wuwusĕn tikaŋ gunuŋ alas tĕgal-tĕgal agal,
rāmya nikaŋ hĕnū tan ucapĕn sakambaḥ alaṅö*

riŋ wĕkasan katon ta pucak iŋ himālayagiri,
kaywan ika ahawūk ry-alas-alasnya de nikaŋ ĕbun,
ṅkāna ta saŋ watĕk yadu maṅañjali i sĕkaṙ urā,
kapwa ri jöŋ bhaṭāra puruṣottama atwaŋ ararĕm*

pāṙśśwa nikaŋ himādri hana ta lwaḥ ūtagahana,
kokta ṅaranya ya uṅgwan ira keśawa an sĕḍĕŋ aköm,
śuddha pawitra tūs niŋ acala pwa niṙmmala atīs,
tūban ikā lĕṅöŋ tumĕḍun iŋ paraŋ paruŋ aroŋ*

prāpta-ta saŋ watĕk yadu rikaŋ himālayagiri,
rāmya marāṙyya-rāṙyyan irikaŋ śilā kumalasa,
haṙṣa tumiṅhal iŋ sĕkaṙ aneka tan palĕwasan,
gaṙjjita yan sinuṅsuŋ iŋ aṅin mawoṙ hrĕbuk arūm*

sāmpun ira n marāṙyyan arahup ta ya n laku muwaḥ,
śīghra sira aṅaloṙ i suku niŋ himālayagiri,
maṅkin awās pradeśa nikanaŋ musuḥ tĕkap ira,
tulya payodhara ika pakatiṇḍu-tiṇḍu kakare*

duṙgga nikaŋ musuḥ ya katĕkan tĕkap yadubala,
sakṣaṇa tan pahīṅan i sukĕt wukiṙnya maruhur,
priṅga nikaŋ juraŋ pinakalālanā nikaŋ alas,
nista nikā n wiśīṙṇna yan inambaḥ iŋ kuda liman*

duṙbala taŋ pradeśa kahawan tĕkapyadukula,
paṙwwata maṅlunaŋ hadĕg ikaŋ kayunya mananā,
lwaḥnya juraŋnya sāmpun aratā lawan tĕgal arok,
asru tikaŋ lĕbū mĕtu tinūb nikaŋ haliwawar*

piṅgiṙ ikaŋ samudra hana paṙwwata aruhuṙ agöŋ,
kīṙṇna tikāŋ aśoka surabhi iriya anĕḍĕŋ atöb,
heman i sinwam iŋ kayu hibĕk lĕbū tan inalap,
de nira saŋ watĕk yadukula apan aprĕgi sira*

riŋ tadanantara krama ḍatĕŋ ta saŋ yadu kabeḥ,
wanwa nikaŋ musuḥ paḍa wuruŋ ya siŋ sakatĕmu,
nyāpan ika aṅhilī wwaŋ ika nāgata iŋ yadukula,
drĕwya katiṅgal iŋ lĕbuḥ aneka tan kahuniṅa*

kāla niraŋ watĕk yadu ḍatĕŋ hyaŋ aṙkka makucĕm,
meḥ tumibā pitu pwa mabhawaḥ ta saŋ yadu kabeḥ,
yatna sira aṅĕmit sabala tan wineḥ mapasaha,
bañcana niŋ musuḥ ya tinahā mamoṙ aṅimura*

thāni katiṅgal adbhuta halĕpnya towi n alaṅö,
mwaŋ parimaṇḍalanya pira yojananya ta kunaŋ,
ya ika pakuwwa-kuwwan ira saŋ watĕk yadu kabeḥ,
lwiṙ siluman kaḍatwan ikahĕn gatinya wĕkasan*

wrĕtta niraŋ watĕk yadu ḍatĕŋ prakāśa karĕṅö,
strī rikanaŋ kuṭa ika paḍa maṅrĕṅö kakĕtĕran,
pāḥ prihatin ri tan hana nikaŋ sĕnĕŋnya manukū,
sambat ika anaṅis lawan anaknya māsiḥ-asihan*

Āḥ anak i ṅhulun ndi ta parāna niŋ masusupan,
towi bapanta tan hana mapa ulahaṅkwa tanaku,
henaka ta ṅhulun pĕjaha saṅka riŋ kahañaṅa,
ṅhiŋ śawa ni ṅhulun tĕmun ikaŋ bapanta n umuliḥ*

mwaŋ paricārikā hana sukhanya duhkha sawaneḥ,
kahyun ikaŋ waneḥ tawanĕn iŋ prawīra lalita,
kelik ikaŋ waneḥ dadaha niŋ brata aywa mahala,
meman awaknya liŋnya ṅuniweḥ yadin kahamiṣa*

aṅgĕḥ ikaŋ bala akĕmit i rājya saŋ kṣitisuta,
kepwan ataṅgu-taṅguḥ anatā walaŋ-walaŋ adoḥ,
len ikanaŋ mamet kira-kira apupul-pupul ahöm,
tan wruḥ i dāya niŋ lumawana ŋ watĕk yadu ḍatĕŋ*

saŋ nrĕpaputrikā sira ta maṅrĕṅö yadu ḍatĕŋ,
tuṣṭa manaḥ nira n milu saŋ āṙyya sāmba marike,
tan huniṅan ri pawrĕg ikanaŋ wwaŋ iŋ kuṭa kabeḥ,
ṅhiŋ ta tilottamā pinakarowaŋ iŋ maguṇita*

hetu nira n pakona lulut iŋ priyā nira tĕmĕn,
puṣpawatī ṅaranya yatika inutus jarumana,
wruḥ sawuwus prahāsana pĕnĕd riŋ ambĕk aradin,
apsaraputrikā gati ni saṅhulun surawadhū*

tanmaya na anilib wwaŋ asĕluṙ tĕlas layat adoḥ,
riŋ gagana ikihĕn hawan ikā ndatan kasuwayan,
saŋ nrĕpaputra sāmba kadunuŋ katanduk alaris,
śīghra tĕka iŋ lĕmaḥ tĕka manĕmbaḥ iŋ nrĕpasuta*

tīḍak ḍikötahui
<wikrĕti>:41.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

nihan ta bapa hetu ni ṅhulun anĕmbaḥ inutus anĕkākĕna ŋ karas,
muwaḥ duluṙ ikā n sĕrĕḥ suwalĕn iŋ sĕpaḥ iki pawĕkas nira i ṅhulun,
kunaŋ pwa laki bhāgya yan hana manaḥta katĕhĕra hinundaŋ i ṅhulun,
manis ni pamatanta ya uliḥ-ulihanta marasana narendraputrikā*

tuwin rari wiyoga ṅūni papasaḥta laki sira turuŋ kĕna iŋ turū,
lana iki linipuṙ-lipuṙ lara nira anukĕl unĕŋ i tuhanku kāsihan,
ṅhulun lagi kinon ira atilika riŋ pura ri kawĕkasanta de nira,
mapaŋ rĕṅĕ-rĕṅön katon sira harĕp ri ḍatĕṅa nira rakryan aṅlawad*

tibā ŋ laluŋ aṅuṇḍĕŋ epu ri manaḥ nira ri kita maminta suṇḍaṅĕn,
mĕhāḥ sira ri paṅkwan i ṅhulun aleśya huyaŋ ika sira aṅligā tĕṅaḥ,
kĕnĕp sira samaṅkana n midĕm anikwan asĕmu tikĕl iŋ halis nira,
tinaṅhi tinañan riŋ ipyan awaraḥ sira tĕka liŋ ira aṅayuḥ tĕṅaḥ*

kunaŋ tuhan apadgata iki hatuṙ i ṅhulun i kita ri ṅūni kāraṇa,
karĕṅwan ira saŋ watĕk yadu tĕka anĕkani karaṇa niŋ wrĕg iŋ pura,
narendraduhita apa gantyan ira denta bapa patañan i ṅhulun tuhan,
katon bhaya nira n yadin katĕkana ŋ pura gĕsĕṅa punaḥ katunwana*

tuhanku kita māsiha aṅalapa saŋ nrĕpawaraduhitā sakeŋ kuwu,
ndatan suwayananta sugyan ikanaŋ suraripuwanita amawa iŋ adoḥ,
yadin prihawakā tĕkā nira ri māsku bapa nihan ikaŋ kasaṅśaya,
panĕṅgaha nikaŋ tumiṅhal ahaṅan ri sira tan ulaḥ iŋ suputrikā*

narendrasuta sāmba śīghra sumahuṙ maṅucap i jaruman suputrikā,
nihan liŋ ira tan kasaṅśayakĕnanta kaka ḍatĕṅa ta ṅhulun siwil,
tuhan rasika haywa kepwan iŋ ulaḥ pahayun iki hayunya rakṣanĕn,
nihan pakirimaṅkw-i haṙṣa parirakṣaṇa paṅuwat ikaŋ sĕpaḥ sarik*

kunĕŋ rasa nikaŋ wuwusnya hana riŋ karas aṅĕtĕrakĕn twas i ṅhulun,
aminta pĕjaha iŋ purī ri sĕḍĕṅaṅkwa kasuwayana tan paṅambila,
kunaŋ pwa ya waraḥ sira iki juga tan wuruṅa rasika deṅku mālapa,
sĕkaṙ pinakadon ikaŋ bhramara yan paṅahasa salaga iŋ labuḥ kapat*

wuwus nrĕpatiputra maṅkana muliḥ tikaŋ utusan atītan iŋ hĕnū,
ḍatĕŋ ta ya ri saŋ sĕḍĕŋ prihati kepwan i manaha narendraputrikā,
wawaŋ tika tilottama agĕrĕmĕ haṙṣa mulat i panuwal nrĕpātmaja,
narendraduhita aṅĕsaḥ makĕcap aṅrasani wacana muṅgu riŋ karas*

tĕlas pwa sumurup bhaṭāra rawi śīghra kulĕm ika rikaŋ samaṅkana,
ikaŋ gagana manda wintaŋ ika maṅkin awuwuḥ awuwuṙ tiniṅhalan,
wulan wahu tumaṅgal aṙjja sawulat liriŋ iŋ ahayu rājasa aṅdyahi,
kalī nika sawaŋ turaḥ ni kasay iŋ titiṙ inarĕkan iŋ pasaṅgaman*

samaṅkana ta saŋ watĕk yadubala amwaŋ apuy i surup iŋ niśākara,
miṅiŋ kukus ikaŋ kapuṙ kapulaga agaru balĕman ikaŋ damaṙ śilā,
wijaḥ taŋ amasaŋ suluḥ latu-latunya makapuratuk ujwala akilat,
kadi pwa gagana anurun tĕka ni wintaŋ ika kuwu nikā katiṅhalan*

tĕlas pwa rahina awa maṅkat ika saŋ yadu haliwati duṙgga niŋ musuḥ,
katon ta halĕp iŋ kuṭa aparitaha aracana lawan umaḥ paḍa aruhur,
gunuŋ maṇimaya ika gopura nika inukiṙ arĕcĕp amānuṣa ahalĕp,
ikaŋ lalayan adbhuta ikanaŋ anak niŋ acala himawān inadwakĕn*

tamanya mahalĕp tahĕnya manĕḍĕŋ kusuma nika sugandha kāṅinan,
ikāŋ agaru dewadāru matatā lawan asana rinambatan gaḍuŋ,
wuṅū surabhi nāgapuṣpa saha tañjuŋ araras agĕlaṙ tiba iŋ lĕmaḥ,
śridanta kamuniŋ rurū sĕkaṙ ikā kadi riris araras tiba iŋ śilā*

tĕka pwa yaduwīra riŋ pura humuŋ bala nira kadi guntuṙ adbhuta,
parĕŋ gumuruḥ iŋ tĕgal pracalita ŋ giriwana kumupak tikaŋ watu,
gajaḥnya humilī kudanya kumucup ratha nika gumuluŋ ndatan pĕgat,
nyama anaputana i purī lĕbura denya kaḍĕḍĕtana kombakan hawū*

<jaloddhatagati>:42.
⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 12

sĕḍĕŋ mawurahan tikaŋ yadubala,
ikāŋ asurasaṅgha kapwa matihaŋ,
mijil saka rikaŋ kuṭa agarawalan,
malĕs masurak atri ghūṙṇnitatara*

gajāśwaratha kīṙṇna kapwa masusun,
padāti balarakṣakanya tan adoḥ,
dhwajanya humabĕt pĕtĕŋ linihatan,
larap ni kawacanya tulya damara*

huwusnya magĕlaṙ katon kadi tasik,
rathanya-ya karaŋnya len gajapati,
ya kombakan ikaŋ bala  ṙyyak asiga,
kudanya-ya ta lumba-lumba sahuran*

samantara tumandaŋ atri gumuruḥ,
arampak anĕke rikaŋ yadubala,
siliḥ-praŋ anĕsĕb tibā siliḥ-arug,
amöki ya pinökan alwaŋ agĕlar*

ikaŋ makuda kapwa ya akuda-kudan,
muwaḥ taŋ aliman lawanya haliman,
ikāŋ aratha ta ikahĕn paḍa ratha,
mabĕntuṙ apagut paḍa alwaŋ ananā*

prayatna ŋ apanaḥ ya tan papĕgatan,
tĕka aṅhudani sañjata iŋ yadukula,
suraknya gumuruḥ gumĕntĕṙ aṅuhuḥ,
mapaŋ kadi panambĕṙ iŋ gĕlap ahöm*

sĕḍĕŋnya kahalā ŋ watĕk yadukula,
masö ta sira satyaka amarĕpĕki,
lawan ta sira sāmba śāraṇa waneḥ,
parĕŋ mamanahi ŋ śarāstra niśita*

malĕs yadubala aṅgyat asraŋ amanaḥ,
tĕka amraŋ anuduk hana aṅgalaḥ anūt,
paḍa atiśaya śūra moliḥ amati,
śinūla winuk aṙddha tan hana kĕna*

aṅel sahana niŋ prawīra malaga,
jĕmuṙ winulatan matĕmpuḥ i tĕṅaḥ,
makakrĕpuk ikā papanya karĕṅö,
sĕḍĕŋnya kasĕlĕkṣĕk aṙddha tan awās*

ikaŋ ghaṭika saprahāra kapahūŋ,
ikāŋ asurasaṅgha śīṙṇna kahala,
cinakra nira sāmba satyaka masö,
linūdan ira śāraṇa iŋ śarawara*

rĕbaḥ dhwaja nikaŋ musuḥ kasulayaḥ,
tanora humawöṙ pamūk yadukula,
kawös giri-girin paḍa amriḥ alayū,
hinundaŋ atawan-tawan tika tinūt*

hanan ṅ-asurawīra śakti matahĕn,
saṅaŋ puluḥ ika apuliḥ pisan amūk,
dudū bala sahāya rowaŋ ikahĕn,
turaṅga ratha sewu len gajapati*

tumandaŋ amupuḥ tĕka aṅhala-hala,
hana amugari riŋ śilā śata saka,
tahĕn pinakasañjatanya sawaneḥ,
kadi pwa ya gunuŋ rĕbaḥ winulatan*

watĕk yadubala awrĕg atry-alulunan,
kataṅkis alayū musiṙ nrĕpasuta,
matimbun agĕlaṙ śawanya kawĕnaŋ,
hana ika masakit ndatan mapulihan*

siraŋ nrĕpatiputra sāmba maṅadĕg,
lawan ta sira satyaka apuliḥ amūk,
saŋ ulmuka marĕk lawan bala nira,
parĕŋ niśatha śāraṇa ika tumitiḥ*

masö sira kabeḥ marampak apupul,
paḍa amanahakĕn śarāstra niśita,
hana amanaḥ añakra dānawaripu,
sasañjata nira ika nora wiphala*

milu ŋ kuda liman masö sahasika,
surakṣaka nikā prakīṙṇna ya pĕnuḥ,
guluŋ ni ratha niŋ prawīra maṅusi,
ndatan paligaran matumpĕkan amūk*

samaṅkana tikaŋ musuḥ ywa kawaluy,
pĕjaḥ saka satus pisan maguliṅan,
dudū ŋ kuda liman mati iwu kawĕnaŋ,
matiṇḍiḥ irikaŋ tĕgal pabharatan*

ikāŋ asuradꜽtyasāra kawĕnaŋ,
piraŋ puluḥ ikaŋ huwus kapugutan,
haneŋ awaŋ-awaŋ cinakra pinanaḥ,
tibā kabĕrĕbĕg śawanya magĕlar*

tanora mapuliḥ layū tĕlas aṅel,
tuwin kawĕkasan paṅāyaya waneḥ,
aneka ya pĕjaḥ ri wāhana nikā,
awak nika kanin ya mogha masakit*

<mrĕtatodaka>:43.
– – –| ⏑ ⏑ –| ⏑ ⏑ ⏑| ⏑ ⏓ = 11

wwantĕn dꜽtya mura apatiḥ atuha,
yeka asĕṅhit i saŋ nrĕpatanaya,
raṇḍa ikā n tanayanya mapuliha,
atyanta prakaṭanya katatakut*

matta agöŋ pwa gajanya kadi gunuŋ,
mwaŋ rĕṅganya suwaṙṇna maṇimaya,
śabdanya aṅrĕguŋ iŋ gagana pĕnuḥ,
aṅgyat riŋ yaduyodha sĕḍĕŋ amūk*

maṅsö saŋ mura gutgutĕn abutĕŋ,
mwaŋ putranya kabeḥnya sama rĕbaḥ,
wadwanya atiśaya iŋ kagiri-giri,
sewu kweḥnya wiśeṣa paḍa wani*

kontā tomara śūla nika lĕpas,
len taŋ sañjata tulya hudan apuy,
wadwā saŋ yadu duṙbala kakĕnan,
māty-a abāp pinupuḥ ya pinanasan*

konduṙ kolahala ŋ yadubala sök,
śīṙṇna asiŋ kari māti  kinurubut,
hetunya n malayū layat aluyuk,
deniŋ dꜽtya sakeŋ gagana magöŋ*

maṅkin taŋ muraputra sahasikā,
muṅsiṙ saŋ niśaṭhā mura saparĕŋ,
muṅgwiŋ hematala asurak aṅuhuḥ,
śūlanya akas agöŋ paḍa lumĕpas*

yeka n yatna siraŋ niśaṭha puliḥ,
hrū tīkṣṇāgra murub linĕpasakĕn,
lāwan hrū niraŋ ulmuka kumukus,
dhwasta ŋ śūla tikĕl kĕna tinuju*

krodha ikaŋ muraputra ri niśaṭha,
kapwa anambuti pāśa nika masö,
yeka n sep tinugĕl tali nikahĕn,
kānin kapwa gulūnya kĕna panaḥ*

wwaŋ sānaknya waneḥ sĕḍĕŋ apuliḥ,
dhīra asĕṅhit i saŋ niśaṭha kabeḥ,
makrak sāhasa kapwa mawa tĕwĕk,
pakṣanya uliha kaṙṣanatanaya*

ambĕknya apraṅa mogha rinuhunan,
bāhunya i tĕṅĕnan pĕgat apasaḥ,
anyāt dꜽtya tugĕl ri wĕtĕŋ ikā,
deniŋ hrū niraŋ ulmuka tan arĕn*

hĕnti ikaŋ hana riŋ kṣiti pinanaḥ,
de saŋ satyaka sāmba sira n amūk,
wadwā niŋ mura śīṙṇna mati matap,
syuḥ mwaŋ wāhana riŋ raṇa magĕlar*

tandaŋ niŋ mura riŋ nrĕpatanaya,
göŋ krodhanya mĕlĕg ri liman ikā,
ambĕknya uliha saŋ nrĕpatisuta,
pāśāstranya-ya ta akilat awilĕt*

paṅheṙ koŋ rĕbi liŋnya wahu mayat,
sep tĕṅgĕknya cinakra kapisanan,
mātaṅganya punaḥ ya kinurubut,
pat pādanya pĕgat kĕna pinanaḥ*

māti pwa ŋ mura māwrĕg asasaran,
ṅkā taŋ dꜽtyabala awĕdi malayū,
māwrī taŋ hana riŋ gaganatala,
luṅha amet parananya lĕṅit adoḥ*

kālanya alaḥ ikāŋ asura murud,
paṅheṙ liŋnya nĕhĕṙ milu malayū,
ṅkā hrūnya ika tibā tan inulatan,
akweḥ dꜽtya jurunya mati kĕna*

konduṙ mūṙ aṅusiṙ kuṭa ya tinūt,
len ṅĕs-ṅösĕn amet lĕkas apuliḥ,
ndātan sāra kĕna iŋ panaḥ akĕdal,
luṅha arĕs ya kabeḥ layat alayū*

awrĕg taŋ sakuṭa awurahan awū,
towin ṅ-ānala ya inapuy umurub,
muntab kadbhuta tulya gunuŋ apuy,
lumrā ŋ dhūma sawaŋ tahĕn aṅadĕg*

sāmpun śīṙṇna tikaŋ kuṭa katunu,
akweḥ strī kabĕnĕm saha tanaya,
kanya akweḥ katawan hana dinudut,
kasyāsiḥ kumĕtĕṙ tĕhĕṙ anaṅis*

yan bwat saŋ yadu tan hana manawan,
yāwat strī laraṅan hinaliwatan,
Āpan tulya bibi ika hiḍĕp ikā,
göŋ-göṅĕn ri kasādhun ira juga*

Āsiŋ drĕwya haneŋ pura niyata,
mās ratnādi tĕlas larut inalap,
wadwā saŋ yaduwīra paḍa sarat,
de niŋ kweḥnya tikaŋ jara-jarahan*

wwantĕn ta anĕmu puṇḍutan agiraŋ,
pindĕk wiṅkiṙ isinya kacaŋ irĕŋ,
maṙmmanya n rinubuŋ ginuyu-guyu,
yā liŋnya n sinurak malĕs anurak*

saŋ nāthātmaja sāmba sira ḍatĕŋ,
mwaŋ wadwā nira sāyudha maṅiriŋ,
riŋ kanyābhawana iki paran ira,
agyā yan mulata i ŋ nrĕpaduhitā*

prāpta iŋ jro nagarī nrĕpatanaya,
tan wwantĕn sira saŋ nrĕpaduhitā,
kepwan teka manaḥ nira kumĕtĕr,
de niŋ siḥ marikā bara tinahā*

ṅkāna iŋ raṅkaŋ ĕmās ta paran ira,
uṅgwan yajñawati ika lagi-lagi,
mogha pwa n taya saŋ nrĕpaduhitā,
ya aṅde saṅśaya saŋ nrĕpatanaya*

nāhan liŋ nira yan panaha-nahā,
yan mātya iki sira ikana kalalaḥ,
nyāma nya ika katĕmwa śawa nira,
ṅke riŋ ratnapalaṅka rurubana*

yadyastun rasikā wruha ri wuwus,
byakta anuṅsuṅa liṅku tan asuwe,
maṅke tan hana ta ikihĕn awaraḥ,
hetuṅkwa apĕga tan wruḥ iŋ ulaha*

nāhan liŋ nira saŋ nrĕpatanaya,
prāptā puṣpawatī manuduhakĕn,
ry-uṅgwan yajñawatī yan asusupan,
saŋ sāmba ika sira agiraŋ umara*

ṅkā saŋ yajñawatī katĕmu lume,
muṅgwiŋ paṅkwan iraŋ surawanitā,
śoka aśā humiḍĕp nrĕpatanaya,
heṙ-herĕn mrĕmakĕn ri lara nira*

śīghra aṅliŋ tika saŋ suraduhitā,
haṙṣa anantwa ri saŋ nrĕpatisuta,
śabda awoṙ panaṅisnya ya ta giraŋ,
kagyat yajñawatī wawaŋ amĕkul*

luḥ saŋ yajñawatī tĕhĕṙ umilī,
kadya aswāgata riŋ nrĕpatanaya,
wruḥ saŋ sāmba mamakpak aṅusapi,
maṙmma ahĕmban i saŋ nrĕpaduhitā*

sāmpun yajñawatī sira hinalap,
akweḥ ceṭi tumūt milu katawan,
agyā mantuka sāmba tĕka ri heŋ,
ndan ri swaṙgga paran suraduhitā*

mantuk saŋ yadu śīghra tan akaḍat,
sakweḥ niŋ bala tuṣṭa wija-wijaḥ,
ramya atūt suku niŋ wukiṙ alaṅö,
piṅgiṙ niŋ pasiṙ aṙjja linihatan*

kāry-a adoḥ tikanaŋ pura wĕkasan,
tapwan māri kukusnya winulatan,
lwiṙ hyaŋ niŋ nagara aṅadĕg aṅure,
śoka aśa akilayū ri yadukula*

<widyutkara>:44.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏑ ⏑| ⏓ = 25

poṙyyaŋ garyaŋ araŋ kayunya wilutan pilaŋ anakan arok lawan kutu-kutu,
śuṣka adoḥ bañu tūt hawanya karikil gumaway i lĕsu niŋ watĕk yadubala,
saŋ hyaŋ we tumiliŋ sĕḍĕŋ panas ira aṅhuyaṅi riŋ ayunan dinohan iŋ aṅin,
mātra ŋ rĕm humalintaŋ aṅhĕla-hĕla wruḥ apuji riŋ atūt gĕgĕṙ halibabĕn*

lampaḥ niŋ gajawāhana aṙddha makaḍat kaṅĕlihan iki luhya tan pawĕlĕgan,
de niŋ bwat nikanaŋ maṇik jarahan iŋ ripu winawan ikā ri rĕṅga nikahĕn,
len taŋ syandana kabwatan rajata kañcana karaṇa nikā n malon tan asarag,
göŋ līlā n paduluṙ-duluṙ hanan apet hawan anusu-nusuṙ maha anasa-nasar*

ambĕk saŋ para rājaputra hana monĕŋ i kuwu nira hetu niŋ parigĕlis,
sotanya alawas iŋ paran kapana yan tan aṅaṅĕn-aṅĕn iŋ priyā mabuhaya,
tapwan saḥ kadi wimba muṅgu ri manaḥ nira saŋ ahayu kāri riŋ pakasutan,
söŋ-söŋ haṙṣa nira i saŋ adyaḥ ira tan winawa-wawa nira ahañaŋ sĕḍĕŋ arūm*

ṅkāna i saṇḍiŋ ikaŋ gunuŋ ri magadha iki kahawan atiduṙgga-duṙgga mabhaya,
khyāti iŋ rāt jarasandha saŋ prabhu rikā musuḥ ira naranātha krĕṣṇa malawas,
hetunya n paḍa yatna saŋ yadu kabeḥ rahina wĕṅi lumampaḥ iŋ tĕgal alas,
yodhā tan hana lālana aṅinak-inak lumaku parigĕlis tĕhĕṙ maṅalawaŋ*

sāmpun rātri tĕkā ŋ pĕtĕŋnya sumahab ri sahana nikanaŋ pradeśa kahawan,
Āstām taŋ turaga alapa alara kaṅelan apituwi kuraŋ turū ya maṅalas,
hetunya an ajĕjĕṙ ta lampaḥ ikanaŋ bala kaṅĕlihan epu luhya wĕkasan,
maṅlampw-a aṅadipīra maṅrĕrĕba ta ṅwaŋ ujaṙ ika paḍa aṅucap makulĕma*

hetunya n pakulĕm paḍa iki maturū satĕka-tĕka nikā ndatan pawulatan,
salwā niŋ palapat hibĕk tĕkap ikaŋ bala ṅuni-ṅuni damyan iŋ sawaḥ asat,
mātaṅganya lawan kudanya yatika atri mawurahan agĕnturan ywa karĕṅö,
Āpan lwiṙ jalada anurun saha riwutnya dinuluṙ i gĕlapnya tan papĕgatan*

indrābajra lan upendrābajra 
<upastitha>:45.
⏓ – ⏑| – – ⏑| ⏑ – ⏑| – ⏓ = 11

byatīta māmrĕm yadu-wrĕṣṇiwīra,
rikā ta saŋ śrī jarasandha kojar,
sakrodha takwa iŋ yadu-wrĕṣṇiwīra,
swabhāwa niŋ duṣṭa kaṭuṅkabuddhi*

saṅkĕp huwus mwaŋ bala duṣṭacitta,
aṅāhalas pakṣa ṅulā hijo ya,
wadwā nika aneka padāti makweḥ,
wĕḍuŋ pamūk mwaŋ kuḍuwak sikĕpnya*

lukan pwa yan tan mĕjaha i musuḥnya,
hetunya n otus ri kudanya luṅhā,
wawaŋ maluy dūta nika atiśīghra,
i paṅhinĕp saŋ yadu-wrĕṣṇiwīra*

ṅkā maṅkat aśrī jarasandha maglis,
lawan balanya ika watĕk durātmā,
sāmpun ḍatĕŋ lampaḥ ika iŋ alas göŋ,
ndātan hana aśabda kabeḥ śinikṣan*

tan maṙmma sowe magadheśwara ṅkā,
tuṣṭa ika yan ton yaduyodha māmrĕm,
rikā n tumandaŋ tumuluy sakeŋ doḥ,
tĕka aṅgalaḥ len manĕwĕk mamöki*

māwrĕg ta mabyūran ikaŋ watĕk praŋ,
ti ibrāharip yan tinĕwĕk maṅantuk,
akweḥ maṅohan tinujaḥ śinūla,
lawan kĕna iŋ duk wulaṅun kinonta*

wogan kacuṇḍuk nrĕpaputra sāmba,
wadwā nira awrĕg tinĕwök an āwū,
wawaŋ si dāruky-awuṅū prayatna,
maṅaṅgal-aṅgal makuyap matanya*

wawaŋ maṅambil ri kudanya śīghra,
adan pasaŋ ya agul-agul prayatna,
pinraŋ pwa yan duṙbala liŋnya kagyat,
lumumpat amriḥ sumusup mareŋ rwi*

rikā pwa saŋ sāmba wawaŋ mataṅhi,
tĕhĕṙ sira agya anusupa iŋ alas göŋ,
yeka apasaŋ syandana sāmpun eṅgal,
śīghra n panuṅgaŋ saha nāthaputrī*

dewī sira arĕs kumĕtĕg tikaŋ twas,
tan saḥ mĕkul saŋ nrĕpaputra sāmba,
tĕhĕṙ sumuṅkĕm sira pūḥ kawĕswös,
gupe kalĕswan humĕnĕŋ sināntwa*

saŋ sāmba kepwan pinĕkul sudewī,
tĕhĕṙ sira agĕgwan apus niŋ aśwa,
kewran sira i tan hana niŋ wwaŋ amrĕg,
na hetu niŋ tan kawĕnaŋ mayodha*

tandaŋ nikā saŋ jarasandha śīghra,
manuṅgaŋ iŋ sāmaja tan tahĕn twas,
wadwā nira akweḥ ya maṅambuli ṅkā,
maṅduk ta ya iŋ tomara len triśūla*

samaṅkana ikā nrĕpaputra sāmba,
tañ jriḥ winūk de magadheśwara anūt,
sakrodha teka awak ira n kĕna iŋ hrū,
atyanta riŋ lāghawa suśrama iŋ praŋ*

saṅka gĕlisnya ika dumuk lipuŋnya,
lāwan panaḥnya atiśaya adrĕs akweḥ,
kĕna ika hastā nrĕpaputra denya,
prāyanya moliḥ ta maṅambuli ṅkā*

sāmpun kanin hasta narendraputra,
alwaŋ tika ambĕk nira saṅśaya arĕs,
hetunya ya aṅgĕgwani hasta śīghra,
muñcaṙ tikaŋ rāḥ sumirat ri dewī*

glāna pwa saŋ sāmba kanin kĕna iŋ hrū,
samaṅkana ikaŋ kuda yan palaywan,
ri tan wĕnaŋ saŋ nrĕpaputra maṅhrĕt,
ya kāraṇanya n saparanya luṅhā*

prāpta irikaŋ uttarakola sāmpun,
manūt hawan hetu nikā n matanduk,
eñjiŋ pwa mūlanya tĕka iŋ tĕṅaḥ ṅwe,
nĕhĕṙ tan ora iki mameta pāda*

ikaŋ ratha atyanta lakunya mādrĕs,
ikeŋ alas duṙgga maluṅka-luṅka,
ṅkā ta n katĕṅhān kahiriŋ ya kaṇḍĕg,
tuṅgal cucul cakra nika n kasiṅsal*

ndan saŋ narendrātmaja tībra mūṙccha,
tibā lawan saŋ naranāthaputrī,
ṅkāna iŋ hawan duṙgga panas lĕbūnya,
umrĕm paḍa aṅliḥ sira kāsihan ta*

dewī kamantyan mabaṅun wimūṙccha,
musap narendrātmaja śokacitta,
hanan pamakpak manaṅis masambat,
kaka aku toliḥ ṅwaŋ ujaṙ sudewī*

<udgatawisama>:46.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 20
– ⏑ ⏑| ⏑ ⏑ ⏑| ⏑ – ⏑| ⏑ ⏓ = 11
⏑ ⏑ –| ⏑ – ⏑| ⏑ ⏑ –| ⏑ – ⏑| ⏓ = 13

ri pasambat-sambat ira saŋ narawaraduhita aswara apĕyĕḥ,
Āḥ kaka lihat iy arinta tuhan,
kasihan ṅhulun kawĕkasa iŋ alas bhaya*

kaka t-aṅliliṙ t-usapi luḥku pahayu gĕluŋ i ṅhulun lukar,
ḍū humĕnĕŋ iki kita amrĕm alök,
t-aṅucap tuhanku sahuri pwa ta ṅhulun*

ndi culuḥta ṅūni n aṅisapwakĕn aṅarĕki yan paweḥ sĕpaḥ,
siḥta namu-namu pinetku hilaŋ,
tali haṙṣa śīṙṇna pinĕgat ni kūŋ lara*

ri hanaṅku ṅūni karaṇanta kawĕnaŋ inusiṙ nikaŋ musuḥ,
Āḥ nihan aku kaka maṙmma rĕsun,
ya hinūṙ ta mātya sapadi ṅhulun kĕna*

hilaŋ ambĕk i ṅhulun anon hilaŋ i kĕtĕ-kĕtĕgta riŋ jaja,
swāmi t-awuṅu t-abaṅun ta tuhan,
diwasa ŋ mata amrĕm akĕkĕs-kĕkĕs manis*

pawajanta ṅūni ya rumājasani maṅalap ambĕk i ṅhulun,
wruḥ tiki pamuji pijĕṙkkw-anaṅis,
sariris ri lambay i manĕḥta kārikā*

ndi manis-manis ni wacananta n anuculi ri sandhi niŋ tapiḥ,
duhkha puhara ni sukhanta maṅel,
guyu ni ṅhulun karika ya abalik taṅis*

pinalaṙ-palaṙ ku tulusa asiha kita ri gatiṅku kāsihan,
Āḥ wiphala ni pasuṅaṅkwa hurip,
t-aṅusiṙ tuwuḥta rinawas nikaŋ widhi*

bapa reṇa ni ṅhulun ikāna lalu lalis ira n paṅāryakĕn,
maṅkana ta kita muwaḥ tan asiḥ,
yaŋ atiṅgal i ṅhulun ika iŋ wanāntara*

ndi nikaŋ pradeśa kahananta wana gahana wiṣṭi tan sipi,
tan hana kula kadaŋ aṅlawada,
mulata i laraṅku kalawan kita priya*

ndya taŋ enaka aṅhiŋ aku milwa pĕjaha ri pĕjaḥta tan waneḥ,
herĕn aku tuhan anūta hĕnū,
kaka tuntunĕn ṅwaŋ irikaŋ wwat eṅguṅan*

<waṅśastha>:47.
⏑ – ⏑| – – ⏑| ⏑ – ⏑| – ⏑ ⏓ = 12

nihan tikaŋ śwāna wana aharĕp śawa,
hane samīpanta mulat hana aṅhalup,
humerakĕn patya ni taṅhuluñ juga,
mataŋnya tān intaṙ aweḥ lara i ṅhulun*

tuwin kulĕm hyaŋ rawi manda yan kĕñar,
miraḥ nira awaṙṇna kaninta yan tinon,
umaṅkin alwaŋ sumurup samaṅkana,
pĕtĕŋ tikaŋ rāt kadi buddhi ni ṅhulun*

ahāḥ kamu ṅhyaŋ daśalokapālaka,
kĕmit ṅhulun haywa sabhāra wismrĕti,
tĕhĕṙ tuluŋ saŋ nrĕpaputra kāsihan,
palaṙ-palaṙ ṅwaŋ malĕsa iŋ paṅaṙccana*

kita hyaŋ iŋ lwaḥ t-aṅanugraha i ṅhulun,
prasiddha reṇaṅku kita asiha i ṅhulun,
warāmrĕta iki n palakuṅku tan waneḥ,
apan panambā ri siraŋ nrĕpātmaja*

bhaṭāra saŋ hyaŋ nikanaŋ wanāntara,
lawan watĕk hyaŋ sahana iŋ jagat kabeḥ,
asiḥ ta ri ṅwaŋ sĕnĕŋ i ṅhulun tuluŋ,
hurip gĕlis kapwa ya pinta ni ṅhulun*

nihan ta sambat nrĕpaputrika anaṅis,
tatan wruḥ iŋ de kapĕgan lana amĕhaḥ,
mĕlĕs tika abaŋ mĕlĕk iŋ mata amiraḥ,
sawaŋ turaḥ niŋ hawu-haww-aweḥ raras*

ikāŋ alas milw-atahĕn-tahĕn lara,
wuluḥ riyā tan pahatī lana aṅĕsaḥ,
miṅĕl pucaŋnya n wahu waṙṇna kemĕṅan,
wase nikā nitya taṅisnya tan pĕgat*

ri kāla saŋ yajñawatī wimūṙcchita,
hana iki wikw-a amawa toya riŋ ghaṭa,
sakeŋ patīṙthan maṅaran tapowana,
mulat ri saŋ sāmba rujit kĕna iŋ panaḥ*

tĕñuḥ tikā citta nira mpu kāsihan,
wawaŋ manāntwa i naranāthaputrikā,
paran kita induṅku kapaṅgiḥ iŋ bhaya,
lawan sĕnĕŋ meḥ pĕjaha asakit kanin*

narendraputrī sumahuṙ sira adara,
bapa mpu siṅgiḥ taña saŋ yati i ṅhulun,
sĕḍĕŋ wiwal tan pamisiṅgiḥ iŋ bapa,
ya hetu niŋ mūṙ ahañaŋ mareŋ wukir*

amet ṅgwan aṅdoḥ mara tan kinawruhan,
asiŋ ḍusun śūnya tĕlas kalaṅlaṅan,
sawet niŋ göŋ niŋ siḥ akālihan lulut,
ṅhulun lawan swāmi manuṅgal iŋ hurip*

kunaŋ ta ya n mogha kawighnan iŋ hawan,
anĕmwakĕñ cora lumampaḥ iŋ kulĕm,
ikaŋ maliŋ sāhasika aṅduk aṅgalaḥ,
sĕnĕŋ ranak hyaŋ kaki wāni maṅlawan*

ṅhulun manumpĕt manusup mareŋ sukĕt,
nimitta niŋ tan kĕna de nikaŋ maliŋ,
kĕna pwa ta swāmi ranak mahāyati,
ya hetu niŋ duṣṭa muliḥ paḍa adulur*

mijil ranak hyaŋ kaki saṅka riŋ sukĕt,
rikā n kapaṅgiḥ priya ni ṅhulun pĕjaḥ,
tibā ni luḥ ni ṅhulun aṅdyusi ŋ sĕnĕŋ,
ya hetu niŋ somya kĕcap mata aṅdĕlö*

nahan ta liśya nrĕpaputrika awaraḥ,
mahaṙṣy-amakpak sira maṅrĕṅö wuwus,
uḍūḥ katuhwan kawĕlas-harĕp dahat,
kita ibu lāwan priya maṅrĕsi i hati*

na śabda saŋ paṇḍita māṙ manaḥ nira,
tĕhĕṙ sira aṅdyus ri siraŋ nrĕpātmaja,
saha prayoga amrĕta jīwarakṣaṇa,
nĕhĕṙ minantran sthiti de mahāyati*

tĕlas narendrātmaja dinyus aṅlilir,
aminta toya apan asat gulū nira,
wineḥ i ron iŋ tĕmu de suputrikā,
umaṅkin enak wĕkasan manaḥ nira*

<wiśwalalita>:48.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 17

nrĕpaduhita agiraŋ sira ri paṅliliṙ nrĕpasuta,
maṅupaśama i mahāṙṣi pukulun tasön kasihana,
yaśana ranak mahāyati n awāndhawa irikaŋ alas,
kasihana rakṣanĕn tulusa de mahāmuni masiḥ*

wuwus ira saŋ narendraduhitā ri saŋ yatiwara,
ya ta karĕṅö tĕkap nrĕpatiputra māṙ mrat awĕlas,
karaṇa narendraputra matahĕn lara amarupuhi,
aharĕp amaṙṣukha aṅinakana i manaḥ saŋ ahayu*

ri tĕlas ira abaṅun mulat anāntwa riŋ rĕṣiwara,
kadi sinĕkaṙ tikaŋ hati tumon ri saŋ yatiwara,
warakaraṇa swadhaṙmma nira ri ṅhulun kasiḥ-arĕp,
tuhu-tuhu dewatātmaka mahāṙṣi siddhi winuwus*

tumulusa tan kapālaṅa ta siḥ ni saŋ muniwara,
riŋ agati kāsihan wawa riŋ aśrama hyaŋ atuha,
yatiwara sanmatan tika n umuṅsira i pada nira,
anaḍaha sewa rānak amalaṙ warāmrĕta nira*

nihan ika śabda saŋ nrĕpasuta i mahāmuni sira,
sahuṙ ira saŋ mahāṙṣi tija bhāgya yan kita mara,
ujaṙ ira maṅkana krama madĕg ta saŋ nrĕpasuta,
lumaku maṅiñcut-iñcut anasaṙ kadi wwaŋ awĕrö*

nrĕpasuta māṙ gupa iki n umĕhaḥ ywa mĕṅgaḥ aṅĕliḥ,
hanan aṅadĕg kaṅelan irikā n tinuntun inamör,
nrĕpaduhitā manundaŋ anĕhĕṙ mamakpak anaṅis,
pira kari sāra niŋ sĕmi panumbaka iŋ kayu sare*

pira ta kunaŋ suwenya ri hawan ta meḥ sira tibā,
i harĕp ikaŋ tapowana marāṙyyan iŋ watu magöŋ,
humĕnĕb-ĕnĕb kaṅelan ira yeka raḥ nira mijil,
wĕkasan udhāni maṅkata muwaḥ maṅiṅkin atĕkĕn*

tĕka ta sira i dalĕm ri patapan mahāṙṣi wĕkasan,
ri huwus ira ñ jinampyan aturū sinaṅhulun atis,
manaḥ ira śuddha yan pamiṣaya i prajāpati tĕpĕt,
puriḥ ira saŋ mahāpuruṣa tan bara amrĕta turū*

hali-hali saŋ narendraduhitā ri saŋ nrĕpasuta,
inusap-usap nira iki mukha saŋ priya aṅḍik awĕnĕs,
bari-bari saṅśaya i pĕjaha saŋ narendratanaya,
karaṇa nira n pataṅhi manĕhĕṙ sira aṅrahinakĕn*

<mrĕdukomala>:49.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

taṅheḥ yañ caritan lawas nira piraŋ kulĕm sira huwus,
tamba asiŋ tamatan hana amarasi roga saŋ katanĕhan,
rūm saŋ yajñawatī juga aṅinaki citta saŋ nrĕpasuta,
tambiṙyyan haṅĕt iŋ payodhara haṅöt-aṅöt nira n atis*

eñjiŋ saŋ nrĕpaputra yaṙ warahakĕn taŋ ipyan ahayu,
ṅkāna i yajñawatī huwus nira maśoca liŋ nira nihan,
rakryan rakwa tinonku mabrata mawastra piṅhay amawar,
ṅwaŋ rakwa iki hane samīpa niy ariṅku tansaḥ aparĕk*

ndā ṅkāna i pasabhān pwa yajña nira saŋ watĕk rĕṣi kabeḥ,
saŋ hyaŋ bahni murub ywa rakwa sira tan padhūma maṅadĕg,
saṅkeŋ agni mijil bhaṭāra puruṣottama awak aṅadĕg,
sākṣāt dèwa catuṙbbhuja aparimita iŋ salakṣaṇa sira*

Ātmā rakwa paweḥ nira inĕnaḥ ira i jajaṅkw-i wĕkasan,
paṅheṙ ṅke ri si sāmba liŋ nira ri saŋ winehakĕn ira,
antaṙllīna sira iŋ kamantyan aku kāna de nira sukha,
byaktanya aku waras hiḍĕpku ya mataŋnya haywa kalaran*

nāntĕn prāwala ni ṅhulun rari lawan kita ikana hĕlĕm,
ṅkāna iŋ dwārawatī mahotsawa yateki deṅku gawayĕn,
mwaŋ pūjā ri bhaṭāra keśawa wiṣeṣa mukhya gĕlarĕn,
caṇḍi i śāla ta deṅku saŋ nrĕpati krĕṣṇa rāmawijaya*

nāhan liŋ nira saŋ narendratanaya i narendraduhitā,
dewī yajñawatī prahaṙṣa nira tulya kāṙttika ḍatĕŋ,
śoka i twas nira wāhu māri siniram nikaŋ sukha magöŋ,
saṅkeŋ tuṣṭa marambĕhan wĕtu ni luḥ nira ika ri mata*

ndā tapwan masuwe sira amarahakĕn sulakṣaṇa nira,
yekā n prāpta mahāṙṣi maṅhaturakĕn śiwāmbha ri sira,
mwaŋ tambā nira toya wāhu pinutĕṙ saha akaṙ ikahĕn,
wwantĕn ta alwaŋ ikaŋ lara i nrĕpasuta awuwuḥ waras ira*

hrĕt niŋ lakṣaṇa len samāhita mahaṙṣy-asaṅgĕm anuluŋ,
hetunya an amigas-migas ta sira saŋ narendratanaya,
luṅhā ŋ kāla saṅaŋ kulĕm sira haneŋ tapowana huwus,
santoṣa anacaṙ antuk iŋ tapa-tapa anasi mwaŋ acukil*

wadwā saŋ nrĕpaputra sāmba tadanantara krama ḍatĕŋ,
lāwan ta ika si dāruki prawala len ta rāki sahaja,
haṙṣa awwat panaṅis nikaŋ bala tuhanku liŋnya magiraŋ,
luḥnya adrĕs humilī ya rakwa pamasĕḥnya jöŋ nrĕpasuta*

mojaṙ saŋ nrĕpaputra he kaka pu dāruki ndak ataña,
ndi ika saŋ niśatha ahurip kari saŋ ulmuka ndi kawĕkas,
mwaŋ saŋ satyaka śāraṇa pwa hamĕṅān ira ikana kabeḥ,
mwaŋ hetunta hurip tĕkap nikanaŋ aṅrĕwĕk waraḥ aku*

nāhan takwan i saŋ nrĕpātmaja si dāruki wruḥ asahur,
sojaṙ saŋ naranāthaputra bapa śāśwatā sira kabeḥ,
Āpan tan hana śīṙṇna saŋ niśaṭha satyaka ahayu sira,
mwaŋ saŋ śāraṇa len saŋ ulmuka tĕka ika wadwa sawaneḥ*

sambandhanya nihan parĕŋ sira kapat manek ratha nira,
maṅkat saṅka rikaŋ paturwan ira saṅgata amapagakĕn,
kapwa añakra ri wadwa paṅharĕp ikaŋ musuḥ sĕḍĕŋ amūk,
lwiṙ guntuṙ mapagut matampuḥ i tĕṅaḥ tikaŋ gajapati*

paṅhrūk niŋ wani len paṅohan ikanaŋ sĕḍĕŋ kakuwuṅan,
enak taŋ laga lūd pĕtĕŋ jĕmuṙ ikaŋ siliḥ-praŋ arukĕt,
śabda ndi iku ya ta iku ya iku karĕṅö humuŋ mawurahan,
makweḥ taŋ lwaŋ ikaŋ musuḥ pinĕgatan winūk tinĕṅahan*

wadwā saŋ magadhendra kāpĕsan alaḥ kabeḥnya malayū,
kapwa atiṅgal amet huripnya wĕkasan musi irikaŋ alas,
kepwan saŋ magadhādirāja ginĕlis cinakra pinanaḥ,
hetunya n pamĕlĕg limanya n alayū tĕlas kakaninan*

wwantĕn ta anak iraŋ narendra magadhādinātha kawĕnaŋ,
khyāti iŋ rāt maṅaran pratīpa kasikĕp binandhan atĕhĕr,
sāmpun maṅkana saŋ nrĕpātmaja kapat mare kita bapa,
śoka ika prihatin kabeḥ sira ri tan katonta mahurip*

ṅkā n tiṅhal sira ri ṅhulun bapa paḍa awĕlas mara sira,
maṙmma ajampyan iri ṅhulun hana maweḥ sĕpaḥ sira waneḥ,
prāpta ikaŋ inutus nira aṅlayata len wĕkasta wĕkasan,
yekā n kapwa muliḥ matiṅgal i manĕḥta kāri malara*

ndan mogha iki hana awĕlas ri gati ni ṅhulun kasiḥ-arĕp,
wikw-a asiḥ pasĕnötan i ṅhulun amet hurip masusupan,
tamba akaṙ biṣa rakwa ya iki panuluŋ nira n pamarasi,
hetunya n tĕka ta ṅhulun bapa ri jöṅta masyaŋ umuliḥ*

mwaŋ wadwanta hane yawa aturaḥ ikaŋ pĕjaḥ wahu ḍatĕŋ,
t-aṅkat haywa jĕnĕk ta saŋ nrĕpasuta iŋ tapowana bapa,
Āpan saŋ magadhādhipa iṅut-iṅutĕn kĕna anak ikahĕn,
utsāha i kita rakwa dhīra maharĕp sira apulihana*

nāhan liŋnya si dāruki i sira narendraputra winaraḥ,
mamwīt rakwa narāṙyya sāmba ri siraŋ mahāṙṣi wĕkasan,
minta ŋ pratyadhirakṣaṇa iki pinĕkul tĕkap yatiwara,
mwaŋ mrĕtyuñjaya hetu niŋ jaya rikaŋ raṇāṅgana hĕlĕm*

mantuk saŋ nrĕpaputra sāmba mahawan ratha adrĕs alaris,
tan waṙṇnan sira riŋ hĕnū pira kunaŋ lawas nira huwus,
prāpta iŋ dwārawatī mapaŋ kadi hudan hañaṙ tĕka nira,
nāhan hetu nikaŋ manuṅsuŋ asuluŋ-suluŋ paḍa mijil*

<mattamayāra>:50.
– – –| – – ⏑| ⏑ – –| ⏑ ⏑ –| ⏓ = 13

sāmpun prāpta iŋ dwārawatī saŋ nrĕpaputra,
enak ta ambĕk saŋ yadu-wrĕṣṇy-andhakawīra,
sakweḥ niŋ paṅhotsawa sāmpun ta kabhukti,
astam līla acaṅkrama siŋ rāmya linakwan*

ṅkā n wwantĕn wrĕtta iki hañaṙ wāhu kawrĕtta,
an kālaḥ śrī drūma musiṙ saŋ yaduwīra,
luṅhā saṅkeŋ kimpuruṣa mwaŋ sutadāra,
de saŋ bhoma aṅintarakĕn sāhasika aṅdon*

maṅkin tuṣṭa ambĕk nira saŋ śrī nrĕpa krĕṣṇa,
kapwa anuṅsuŋ tan hana kantun sakaḍatwan,
cuṇḍuk ta ika śrī druma ri śrī basudewa,
tan śobha aṅhel strī nira tulya asĕmu meraŋ*

māṙ mrāt twas śrī krĕṣṇa ri saŋ śrī drumanātha,
sakweḥ niŋ pādyādi tĕlas ta ika pamūja,
lāwan ta ikāŋ āsana yogya adhikarūpa,
Āpan soṅgwan śrī druma len saŋ basudewa*

maṅkā sakweḥ saŋ yadu bhakty-a ararĕm atwaŋ,
somya anāntwa i śrī druma maswāgata saśrī,
ambĕk saŋ śrī kimpuruṣendra atisahaṙṣa,
de ny-aṙppāṇa śrī harimūṙttī sira hetu*

līlā kāri śrī druma yan tuṣṭa pinūjā,
aṅkĕn sowe taŋ panamuy saṅkĕp apūṙwwa,
sāmpun ta ikī rājya nira atyanta halĕpnya,
himpĕṙ mwaŋ rājyā nira saŋ śrī basudewa*

<indrabajra>:51.
– – ⏑| – – ⏑| ⏑ – ⏑| – ⏓ = 11

mandĕl ta saŋ kimpuruṣādirāja,
yekā n pahĕmhĕm naranātha krĕṣṇa,
mukhya i paluṅguḥ nrĕpati druma ikā,
lāwan sira ikiŋ basudewa nātha*

siṅgiḥ narendra atuha tūt krama areḥ,
sāmpun tumūt śrī baladewa nātha,
soṅgwan lawan śrī naranātha krĕṣṇa,
ri i soṙ nira ikaŋ yaduwīra śūra*

ṅka irīka n uṅgwan para mantri mukhya,
kapwa atata atūt krama riŋ paliṅgiḥ,
Āpan wikadrūpa saŋ uddhawa adi,
sākṣāt guru sthāna nira iŋ kawāgmin*

sāmpun pwa tiṅkaḥ nira saŋ narendra,
mojaṙ narendra druma sādara alon,
nā liŋ nira ṅke naranātha hopĕn,
gĕṅgöŋ niŋ amriḥ maṅusiṙ narāṙyya*

maṅke ṅhulun yan maṅusī pamitran,
ṅke saŋ narāṙyya anumata iŋ kadi ṅwaŋ,
nora apacāra i haji yan minitra,
byakta asiha ṅhiŋ phala niŋ pamitran*

yadyan sukhā saŋ prabhu yan tumiṅhal,
maṅke ṅhulun duhkha sakeŋ swarājya,
nora iki don iŋ maṅusiṙ narendra,
enak ṅhulun mūra mareŋ wanādri*

tan mitra taŋ mitra miṅe sināntwa,
ndātan kadaŋ taŋ kadaŋ elik aṅdoḥ,
wwantĕn pwa len towi yadin tĕkāsiḥ,
yekā n kadaŋ mitra ṅaranya sātūt*

tuccha ŋ wwaŋ ahyun walĕs iŋ winehan,
Āpan swabhāwa i walĕs iŋ paweweḥ,
wruḥ nīca yan tan winalĕs paweḥnya,
caṇḍālakaṙmma apihutaŋ paweweḥ*

saŋkṣepa siḥ saŋ prabhu sādhya ni ṅwaŋ,
maṅke n para iŋ dwārawatī pamet kwan,
kāruṇya saŋ bhūpati riŋ daridra,
dhaṙmma n paritrāṇa rika iŋ dadi wwaŋ*

saŋ rukma tulya anak ika i gatiṅku,
de ni ṅhulun śiṣya tuwin krĕtāṙtha,
yogyā sahāya iki tĕkap saŋ āṙyya,
yadyan paritrāṇa rika inakanya*

sambega saŋ bhūpati tan pahīṅan,
maṅke ṅhulun prāpta rikeŋ kaḍatwan,
yogyā n tumūsa iŋ pinakānak anwam,
tan len ikī saŋ suratha atmatulya*

Āpan ṅhulun mūra mareŋ himādri,
wikw-a iki sāmpun matika alpasāra,
aṅhiŋ tiki n saŋ suratha iki kāṙyya,
muṅgwiŋ suku śrī basudewa nātha*

<prabodhitā>:52.
⏑ ⏑ –| ⏑ ⏑ –| ⏑ – ⏑| ⏓  = 10
⏑ ⏑ –| – ⏑ ⏑| – ⏑ –| ⏑ ⏓ = 11

nrĕpati drumanātha liŋ nira,
sumahuṙ śrī basudewa sāṙjjawa,
prabhu maṙmma wuwus nareśwara,
rinĕṅö ni ṅhulun aṅlare hati*

paṅusiṙ naranātha ri ṅhulun,
lĕwu yogya n hiḍĕpĕn ri saŋ mulat,
lalu teki ri tan katon ikā,
upakāra anukhana i nareśwara*

sukha niŋ wwaŋ inuṅsiṙ iŋ kadaŋ,
ri wĕnaŋnya ikanaŋ uṅsirĕn sukha,
upakāra pasūṅan iŋ kadaŋ,
kasihan pwa ŋ kadaŋ epu taŋ kadaŋ*

kaparāṙthan ikaŋ lĕwiḥ tĕmĕn,
ikanaŋ rāt paramāṙtha yan kaweḥ,
ya ta hetu nikā n tan ahyuna,
si kahīnan ya juga ika tan paweḥ*

ika ta ṅhulun epu de haji,
maharĕp pwa aŋ sukha tan pasādhana,
kasihan taŋ amitra kāsihan,
ṅhiŋ ikaŋ siḥ ni manaḥ sinūṅakĕn*

apitowi saśakti taṅhulun,
kalawan saŋ prabhu sewaka aṅaji,
rĕṣi gaṙgga masiḥ paṅadhyayan,
nya dhanurweda pasūŋ nira irikā*

naranātha lawan ṅhulun masiḥ,
samaśīla ṅwaŋ ikā n anugrahan,
rasa duhkha nĕhĕṙ kinālihan,
ṅuniweḥ kāṙyya pakonta yan tĕkā*

ri mĕnenya n-narādhipa alara,
sinukū niŋ naraka alaḥ riŋ raṇa,
lĕwu göŋ ni kaduhkha ni ṅhulun,
mamĕlas de haji yan dinohakĕn*

palarĕn wĕnaŋ āśrayā ṅhulun,
ri sukhā saŋ naranātha saṅkulĕn,
nya ta liṅku n ade kita prabhu,
yan umūra aṅusira iŋ wanāśrama*

aparan tika tan paneṣṭawa,
ri haji n duhkhawiratya n intara,
priyamitra wineḥ ta kaśmala,
ndi ta mitranya-ya līṅaniŋ mulat*

ndaḥ aṅantya juga iki saŋ prabhu,
yaduwīra ika wĕkas nikaŋ lara,
makatoha hurip kita ṅhulun,
matuluŋ göŋ i kaduhkha saŋ prabhu*

tiḍak ḍīkĕtahui
<triṣṭubh>:53.
⏑ ⏑ ⏑| ⏑ ⏑ ⏑| – ⏑ ⏑| – ⏓ = 11

nahan ikana wuwus basudewa,
sumukhani ri manaḥ drumanātha,
nihan ujaṙ ira kimpuruṣendra,
kadi sinĕkaṙ ikaŋ hati tuṣṭa*

narapati basudewa tĕkāsiḥ,
tuhu-tuhu paramāṙtha minitra,
saphala pinalaṙ iŋ wwaŋ atithya,
wĕnaŋ aṅalapi duhkha sabhāra*

syapa paḍa nira saŋ prabhu riŋ rāt,
mapagĕḥ atĕguḥ iŋ guṇa sādhu,
alara ri lara niŋ wwaŋ amitra,
tumalaṅakĕn awak naranātha*

ṅuni-ṅuni paramāṙthaparāṙtha,
pinakaparan iŋ atpada māsiḥ,
nihan iki gati ni ṅhulun alpa,
bara tĕka sinapan haji māsiḥ*

saŋ adhikaparamāṙthaparāṙtha,
sukha hurip adawā ya sinādhya,
dadaha nira ri kahyun ikāŋ rāt,
sira tika naradewa wiśeṣa*

<aṙddhasamacatuṣpati>:54.
⏑ ⏑ –| ⏑ ⏑ –| ⏑ – ⏑| – ⏓  = 11
⏑ ⏑ –| – ⏑ ⏑| – ⏑ –| ⏑ ⏓ = 11

nrĕpati pwa wiśeṣa niŋ parāṙtha,
magawe tuṣṭa nikāŋ aṅāśraya,
ṅuniweḥ sukha niŋ jagat cinitta,
prabhawanta iky-amaṅun yaśottama*

iki saṅhulun epu riŋ parāna,
ri panas niŋ ripu tan tahĕn hati,
paṅusiṙkkw-iki höb nikuŋ yaśa agöŋ,
saphala atis manaḥ i ṅhulun sukha*

nya kunaŋ lara ni ṅhulun rikāna,
yawanendrātmaja duṣṭa sāhasa,
inutus nikanaŋ mahīja duṣṭa,
sama sānaknya satus dumon ṅhulun*

subhaga iki bapanya ṅūni māti,
dinĕlö de mucukunda tāpasa,
saha bhrĕtya tĕka iŋ sahāya bhasmi,
nrĕpati krĕṣṇa sira ika kāraṇa*

pamatĕknya hanak nikaŋ durātmā,
tumuluy pwa aniru duṣṭa niŋ bapa,
tuwi niṣkaraṇa ikihĕn galaknya,
awamāna iŋ atuha atĕhĕṙ mada*

ndan ikā ri hatinya rakwa nūta,
irikaŋ bhoma mataŋnya sāhasa,
kunaŋ āpan akās juga ambĕk i ṅwaŋ,
tuwi tāde pĕjaha iŋ raṇāṅgana*

ri katiṅhalan i ṅhulun maha akās,
yatikā hetu nika aminaŋ ratu,
saha nuṅgalakĕn manaḥ samitra,
hanawuŋ tuṅgal ikā ya ri ṅhulun*

lwiṙ ikaŋ ratu pat sa-bhomapakṣa,
si jarāsandha si cedi duṙjana,
mwaŋ awaṅgapati prasiddha duṣṭa,
ya si śatruntapa nīca kaśmala*

yatikā paḍa bhakti riŋ mahīja,
sapakon saŋ naraka ika tan wihaŋ,
inalapnya ta kośa ni ṅhulun ya,
tĕka niŋ rājya kapunpunan kabeḥ*

yatikā prabhu hetu niŋ mara ṅke,
umusiṙ siḥ prabhu wīrarakṣaka,
karaṇā naranātha keśawa ikā,
umaritrāṇana kāṙyya ni ṅhulun*

nrĕpa bahlika śālya somadatta,
nrĕpa rukma n paḍa pakṣa ni ṅhulun,
ikanaŋ milu riŋ musuḥ ya makweḥ,
tan ika aṅdeya wikalpa saŋ prabhu*

nrĕpa pāṇḍawa korawa ika tan tūt,
widura uhut ri siraŋ yudhiṣṭhira,
tuwi bhīṣma sira awaraḥ rikaŋ de,
ri siraŋ hastinarāja taṙ wihaŋ*

nrĕpaputra dhanañjaya pwa tuṅgal,
kalawan śrī harimūṙtti bhūpati,
niyata ika tumūt ri saŋ narendra,
tuwi yan mantu tĕkap nareśwara*

ndan ikā pamiśeṣa saŋ narāṙyya,
nrĕpati krĕṣṇa lawan halāyudha,
makanaryama buddhiy ugrasena,
irikāŋ sādhya sinādhya ni ṅhulun*

sira saŋ baladewa śīghra mojar,
prabhu tan saṅśaya saŋ nareśwara,
yaduwīra matoha jīwitanya,
sumarathyākĕna kāṙyya saŋ prabhu*

sumahuṙ siraŋ ugrasena śīghra,
ya kĕnoḥ śabda narendra ta anaya,
apan aṅhiŋ i dona niŋ samaṅke,
umariwrĕtta ri saŋ maṅāśraya*

aṅucap naranātha keśawāṅsa,
pada yukti ika wuwus nareśwara,
yaduwīra saŋ uddhawa ata mahyun,
ri sapājaṙ naranātha tan salaḥ*

tiḍak ḍīkĕtahui
<krĕti>:55
⏑ ⏑ –| ⏑ – ⏑| ⏑ ⏑ –| ⏑ ⏑ ⏑ | ⏑ ⏑ ⏑| – ⏑ –| ⏑ – = 20

ri tĕlasnya n enak apagĕḥ pwa paṅaku nira saŋ watĕk yadu,
nrĕpati druma pwa sira tuṣṭa manaḥ ira sumöŋ mare hati,
umuliḥ mareŋ kuwu nira aṅaṅĕn-aṅĕn i lĕkas nira apraṅa,
inusap nira awak ira manyus akisut atĕhĕṙ sira aṅgĕtĕm*

i sĕḍĕŋ nira n paḍa sukha nrĕpati sahana saŋ watĕk yadu,
ṅuniweḥ narendra harimūṙtti sira tika kagöṅan iŋ sukha,
ri ḍatĕŋ narendra haji kimpuruṣapati ri saŋ watĕk yadu,
yatikā prakāśakĕna de nira saphala karĕṅwa riŋ musuḥ*

makaleśya ta ŋ mahas acaṅkrama mamarĕkana aŋ ḍusun-ḍusun,
hana paṙwwata iŋ madhura rewataka ṅaran ikā ya lakwana,
inatag tikaŋ yadu kabeḥ saha tanaya sadāra saṅgĕpan,
tĕka riŋ mabhaṇḍagina kapwa paḍa milu ghinoṣitan haji*

sukha kañcit ambĕk ira saŋ tĕlas inarahakĕn paḍa atihaŋ,
pakaronya wastra binĕbĕd-bĕbĕd inapitan iŋ galaḥ miraḥ,
hana len rinaṇḍi tinulisnya harĕp iŋ arĕja asawaŋ tinon,
tiga waṙṇna kahyun ika rājasa sinahaja bāŋ lawan putiḥ*

sakatambay eñjiŋ an umaṅkata narapati tan kalūbana,
adadak tikaŋ wwaŋ i dalĕm nagara wijaḥ akabwatan manis,
yatikā kapantĕsakĕna iŋ sarahi-sarahi n āpti ya inapi,
mwaŋ ikaŋ masiñjaṅa katon atulisa ginawe kinasturi*

kahatuṙ wulan kasapuluḥ sĕḍĕŋ i lĕṅĕŋ ikā madūm laṅö,
paḍa tan hana aṅinak-inak sahana-hana nikaŋ wwaŋ iŋ puri,
raras iŋ lumampaha waneḥ sacinarita nika amajaŋ wulan,
sama haṙṣa rāmya sawilāśa gati nika saraśmi sasmita*

yatika aṅucap sama samitra gumuṇita sakahyun iŋ hati,
rari yadyapin swan ika tĕmpuhakĕna nira saŋ nareśwara,
apiliḥ ṅwaŋ iŋ kaharĕp i ṅhulun awĕdi tumiṅhala iŋ maru,
ṅuniwehkw-amaṅgiha kawalwan aku niyata kāwara iŋ prĕman*

rari yan hana ika sira taṇḍa suṅana paranaṅkwa de haji,
arĕṇaḥ rahadyan i gatinya ta mahuluna denya ri ṅhulun,
wruḥ ika awayuḥ wruḥ anĕkāni sukha tĕhĕṙ aweḥ anaṇḍaṅa,
nda nihañ calanya sanu deṅkw-apiṅit asĕmu tan basa iŋ kadaŋ*

lĕṅĕŋ ambĕk i ṅwaŋ amalaṙ turuŋ agati ri jöŋ nareśwara,
raras iŋ sakĕmbaṅa katon anĕku-nĕku kurĕn maṅasyasiḥ,
sahurip sahaṙṣa paḍa rāmya siliḥ-asiḥ anuṅgal iŋ manaḥ,
witade sadenya n ahila ndan ika warĕg akālihan hulĕs*

<jagaddhita>:56.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

om siṅgiḥ kaka liṅta tan sinipi rāmya niŋ aṅalap uliḥ nikaŋ wulat,
mogha n kaṙwwa kasaŋnya soṅa niŋ aṅuṅsira pasisi mahimyan-imyana,
līla aṅaywa laṅö ṅhulun kaka sapālapana puḍak aṅantya riŋ karaŋ,
raśminya i hrĕbuk iŋ sĕkaṙ dadaha ni ṅhulun anĕṅĕra jaṅga kasturi*

yan botoḥ juḍi tan rahat ṅwaŋ irika alaḥ ajĕjĕp iŋ ujaṙ samaṇḍala,
pantĕs yan humalaŋ mujuṙ pwa ya kaliṇḍĕn i basahan ikā kuraŋ wasĕḥ,
tan paśrīnya maliŋ timaḥ tuwin anĕṅgaḥ awak ika bisa awijil pirak,
yan pastrī ndan uliḥnya mol amurugul tan awĕdi sinapa amalaywakĕn*

yan wwaŋ thānya bisa aṅgalĕŋ manahan iŋ wwaŋ anakĕbi tinuṅgal iŋ prĕman,
prāyanya añ jawuḥ iŋ kulĕm kawawa kelu mamabaki tapiḥ baraŋ gĕlis,
agya atañjĕka liŋ nikā n pinarihāra n agĕlĕm agawe ndatan bĕsur,
nistanya abaḥ-abaḥnya saṅkĕp agĕḍĕg ṅwaŋ i wuluku nika awihiŋ-wihiŋ*

yan kaṙmmā titi mawrat ambĕk ika denya n akas akalibān ikiŋ manaḥ,
solaḥnya aṙddha narajwa sahyana pira aku wĕnaŋ amĕṭika astu siñjaṅa,
seṣṭi pwa iki huwus pamāsan aṅĕnoḥ sĕnĕŋ asugiha mās ikā sanu,
om denya n paṅĕsös iriŋ śayana muḍwakĕna jaja nika iŋ payodhara*

nāhan liŋnya tĕhĕṙ paḍa aṅuwusakĕn hyas ahayu raras iŋ paḍa araras,
kapwa areḥ asĕgĕḥ manis lawan ikaŋ tĕṅaḥ aṅĕliḥ amādapa alĕmĕs,
endaḥ rūpa niki n tĕlas masĕkaṙ aṙjja ri pataḥ atitaḥ binĕntĕlö,
māmbö rūmnya sumāṙ nimitta nika kumbaṅĕn alulut i gandha niŋ pipi*

rakryan hĕmpu nikaŋ karaṇḍan agawe paḍa makĕpĕtan iŋ tĕṅaḥ wĕṅi,
pes-pesan satalad-talad pusu-pusuḥ sinama jamuṙ ika akisī-kisi,
calwan sobal-ubal katon iwaka niŋ bĕkĕl inĕnaḥ ika iŋ pakudwanan,
aṅhiŋ taŋ katupaŋ sapaṅgiliṅan aṅhalĕpakĕna taḍaḥ nika iŋ hawan*

<mrĕdukomala>:57.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

byātītan tikanaŋ kulĕm rahina riŋ kamantyan apaḍaŋ,
maṅkat saŋ naranātha makrigan ikaŋ sarājya maṅiriŋ,
grit niŋ syandana rāmya taṙ papĕgatan rikaŋ lĕbuḥ agöŋ,
gĕṇḍiŋ paṅharĕp iŋ lumampaḥ alaṅö swaranya karĕṅö*

de niŋ kweḥ nira saŋ watĕk yadu sĕsök ikaŋ lĕbuḥ agöŋ,
lwiṙ guntuṙ kusuma anurun ri sĕḍĕŋ iŋ basantadiwasa,
abhrā ŋ wastra putiḥ kuniŋ dadu birū miraḥ paḍa mĕkar,
akweḥ ḍampa wuluŋ katon kadi ta kumbaṅanya kahilī*

sampunya n haliwat pwa lampaḥ ira saṅka riŋ purasabhā,
prāpta iŋ wanwa ḍusun gaganya kahawan samīpa palapat,
len taŋ tūt gigiṙ iŋ gĕgĕṙ hanan aṅöb i soṙ niŋ asana,
haṙṣa aniṅhali rāmya niŋ rawa marampak iŋ luraḥ adoḥ*

sākṣāt sāgara kĕmbaṅa alaku-laku prakīṙṇna kumusuḥ,
saryak taŋ ratha yan sumĕṅka tumurun dhwajanya kumĕlab,
kumram luṅsiṙ ikaŋ turaṅga niŋ alumba-lumba tan arĕn,
lĕŋlĕŋ waṙṇna karaŋ sĕkaṙ kalimutan tikaŋ liman agöŋ*

prāpti iŋ rewataka alaṅö wahu sumĕṅka riŋ gĕgĕ-gĕgĕr,
kapwa aṅuṅsiṙ arāṙyyan iŋ watu sinoṅan iŋ jriŋ anĕḍĕŋ,
len taŋ lālana kaṙwwa kāsiḥ amipik sĕkaṙ saha sĕmi,
haṙṣa anumpiṅi leśya niŋ mamapaki ŋ priya añulu-ñuluḥ*

<akrĕti>:58.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏑ ⏑| ⏓ = 22

ri ḍatĕŋ narāṙyya yaduwaṅśa wija-wijaḥ i rāmya niŋ giriwana,
araras mamukti lĕṅĕŋ iŋ mahas-ahas awilāśa riŋ wukiṙ arūm,
hana ta aṅusiṙ grĕhalata alalĕḥ amarĕki nimnaga ahĕniŋ aho,
wĕkasan sabhā wukiṙ i rewataka kadi kaḍatwan adbhuta hañar*

ri tĕlasnya maṅkana mahotsawa ginaway apūṙwwa ya aparimita,
tumĕkāni kāpti ni manaḥ nira sahana ni saŋ watĕk yadu kabeḥ,
mwaŋ asowaṅan lĕṅĕŋ amukti saha tanaya dāra tan kasĕlatan,
camara iŋ gunuŋ saha surak swara nika karĕṅö mawaṅsulan adoḥ*

paricārika aṅalas-alas wija-wijaḥ aṅalap sĕkaṙ siŋ awaṅi,
sĕmi niŋ tahĕn manis uliḥnya sinamiran aśokapādapa mirir,
hana len amet kusuma nāgakusuma saha sinwam aṙjja kinitir,
paḍa mawwat antuk ika riŋ tuhan aṅinaki citta saŋ hinaturan*

<wibhrama>:59.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – –| ⏑ ⏓ = 20

tadanantara krama ḍatĕŋ saŋ aṙjjuna lawan subhadra aṅĕnĕs,
tumuluy cumuntĕn i narendra krĕṣṇa baladewa haṙṣa agiraŋ,
irikā narāṙyya basudewa gaṙjjita huwus kawaṙṣan sukha,
kasarambahan tĕka ri saŋ watĕk yadu kabeḥ kawāhan sukha*

awuwuḥ karāmyan ikanaŋ mahotsawa makin halĕpnya asalin,
ri tĕlasnya rātri ya ḍatĕŋ hyaŋ aṙkka sumurup sĕnö tan kĕñar,
tuhu taŋ laṅit kadi rinantaga aṙjja jaladanya mabra asinaŋ,
pamatĕs ni teja ni kilat nika anipati riŋ mata aṅde lĕyĕp*

awiwākṣita iki gati niŋ kulĕm hana ta duhkharāga aṅaraŋ,
wahu-wāhu rakwa manahĕn lara aṅĕsaḥ aṅölakĕn kūŋ rimaŋ,
taruṇī sĕḍĕŋ rahayu towi katwaŋ iŋ arūm suputry-a anulus,
tumibā ta luḥnya mulat iŋ tawaŋ kaṅĕlihan mure kāsrĕpan*

mawuwus ta ceṭi nika māsku toḥ mapa ta hetu niŋ sukṣĕka,
mapa ta inalĕḥ lara mata ṅhulun rari wĕkasnya tan saṅśaya,
uṣadhanya jahya tulisanya tuṅgĕŋ inumi ika baṇḍī sahir,
tan apa ari mūla jaḍi riṅkw-agaḥ mapa hade pwa paṅgrīŋ ikā*

wruḥ aku n puruḥ ny-aran i kūŋ hati trikaṭuka ari tambā nikā,
bisa ta ṅhulun mamarasi ikita ari mapa yan midĕm tan sahur,
aḍu ya ṅhuluñ juga jugul-jugul ṅaran ika ari tātan hade,
jugulāna ni ṅhulun unĕŋ mapa iki n aṅiwĕl taṅankw-a aṅgamĕl*

warahĕn tĕmĕn ṅwaŋ ari denta liŋnya sumahuṙ ta saŋ kokajā,
kaka tan sipi pwa lara niŋ twas iŋ kasusukĕn wwaŋ aṙjja aluṅid,
aparan tikāŋ uṣadha ni ṅhulun t-ajarakĕn ta haywa agigu,
paḍa tan hana anukhakĕna ŋ susuk masihana ŋ prapañce hati*

mapa liṅta māsku kĕna rāga kupwa mapa ta ulahaṅkwa i kita,
aparan ta mūla nika ṅūni toḥ mapa ta rūpa saŋ maṅlare,
lĕṅĕṅanya yan wĕrĕ-wĕrĕḥ kunaŋ yan arabi pwa ḍū tan padon,
ṅuniweḥ yadin wayuha māsku haywa maharĕp nyapanta atukar*

<girisa>:60
⏑ ⏑ ⏑| ⏑ ⏑ ⏑| – – –| – – ⏑| ⏑ ⏑ ⏑| ⏓ = 16

nihan iki kaka maṅde kiṅkiŋ ni ṅhulun i hati,
prathama ni lari ni ṅwaŋ saṅkeŋ rājya mawukiran,
lĕṅĕŋ aratha paḍa asraŋ ramya atūt palapat ayun,
jalada rĕmĕŋ aweḥ kūŋ gĕntĕṙ mandra tan alaris*

bapa haji sira muṅgwiŋ wuntat lāwan ibu haji,
raras ira paḍa haṙṣa akaṙwwan syandana tinulis,
salĕsĕk i ratha niŋ wwaŋ akweḥ maṙmma niŋ apasaḥ,
ṅhulun iki tuhu tan wruḥ yan kantun ratha ra bibi*

ratha mami makin aṅdoḥ līla atūt alas alaṅö,
asiŋ asĕkaṙ aweḥ kūŋ mwaŋ luṅlūṅan aṅalayan,
hana ta makuda piṅhe lwiṙ hyaŋ manmatha manurun,
dumuluṙ i lari ni ṅwaŋ wruḥnya anūtakĕn i kami*

pamahiriŋ i larinya aṅinte tiṅhalana mami,
puji n apaṅus ulaḥnya n pantĕs tan hana kakuraŋ,
ṅhulun apimulati ŋ rĕm ndañ cittaṅku mara riya,
ya karaṇa kĕna rāga ṅgānya n twasku karakĕtan*

sahaja ya maṅagĕm wwaḥ bhāwanya akĕcap ahidu,
mulat i pasĕrĕhaṅkwa anambyākĕn mulat i mata,
hanan anukĕ-nukĕl twas piṇḍa awaṙṇna lara hati,
anulari hati ni ṅwaŋ gānya aṅrĕs kamiwĕlasĕn*

hana mara si suwaṙṇni i saṇḍiṅkw-a amayuṅi sĕkar,
milu mawĕlas i ya an ton ṅwaŋ denya ayaśana sĕrĕḥ,
ṅhulun iki yan aḍaṅhan maṅgā mogha tan agigu,
yatika gati tan iŋ rāt rūpaṅku n matĕmu taṅan*

sukha mamituhu n eraŋ denya anaṅga paḍa taṅan,
wruḥ ika ri manaha ṅwaŋ maṙmmanya n rĕṇa rinasan,
ujaṙ ika palarĕn ṅwaŋ de rakryan malĕsa jĕmaḥ,
anumatanĕn aṅantyā jöŋ rakryan manĕ-manĕha*

kunaŋ ika si suwaṙṇnī wruḥnya aśabda manahuri,
bapa tulusa tikuŋ siḥ t-aṅheṙ-heri sira tuhan,
paṅalapakĕna kambaŋnya asantānaka manĕḍĕŋ,
palupuya niŋ amitra n maṙmma asiḥ matĕmu wulat*

nahan ujaṙ ira mĕṅgĕp lwiṙ maṙmma alawas aṅujar,
lagi pinakapaṅalyan tambiṙyyan wruḥ amalĕsi,
basa mataña ṅaranyā rowaŋ ni ṅhulun adulur,
ṅwaŋ iki matĕgĕg eraŋ denya apan rĕsĕp aṅani*

tĕka pawaraḥ ikaŋ wwaŋ putra śrī druma liŋ ikā,
taruṇa kadi kucup niŋ kambaŋ cāmpaka riŋ arūm,
lituhayu sira himpĕṙ hyaŋ-hyaŋ niŋ tarukusuma,
aku rika ta kĕna priḥ de niŋ haṙṣa salaḥ-iḍĕp*

ndan apa kunĕŋ amogha n prāpta ŋ cāra manututi,
pakuda ni bapa hajy-a akon aṅhera ya ri kami,
lumaris ika duluṙnya anoliḥ māṙ ṅhulun asĕkĕl,
lĕwu tan apa tikāŋ luḥ maṅke denya paṅalilip*

tĕka ratha bapa hajy-a atanduk ri ṅhulun adulur,
ibu haji sira maṙmma amakpak n ton ṅhulun anaṅis,
waliŋ ira karikā ṅwaŋ duhkha adoḥ saka ri sira,
karaṇa nira manampil (r)y-uṅgwankw-a aṅusapi ri luḥ*

aku ta kaparĕk aṙddha alök tiṅhalku dudu-dudū,
apan iki duluṙ i ṅwaŋ byakta anuṅgayap i mata,
kami katanĕhan onĕŋ tan wriŋ de kĕna turida,
karakĕtan irikā ṅwaŋ maṅga anūtakĕna lulut*

<śikhariṇī>:61.
⏑ – –| – – –| ⏑ ⏑ ⏑| ⏑ ⏑ –| – ⏑ ⏑| ⏑ ⏓ = 17

lumampaḥ tan  ṙyyamban ṅhulun aṅĕsĕsan denya kabharan,
kaluṅhā tiṅhalkwi i hana nika tinūtkw-i i wulat adoḥ,
tuhun sihkwi iki n taŋ katut iriya tansaḥ karakĕtan,
lawan rūpanya anūkṣma ri hati nimittaṅku kalaran*

samaṅkā tĕmbeṅku n siwuhĕn alaṅö tan palipuran,
ndya deyanta anambānana turida māṙyya aṅinakana,
nahan liŋnya adandan gĕluŋ an umusap luḥnya ri susu,
sinambinya asambat kaka suratha liŋnya n katanĕhan*

ikaŋ mitra akāsiḥ winaraḥ awĕlas hāḥ sahuṙ ika,
lawan maṅkā liŋnya ari tuhan aparan ta ari marasa,
mapa ṅwaŋ denya ameta ri kuwu nira śrī druma mĕne,
katuhwan denya ṅwaŋ pĕjaha makasoŋ siḥ niŋ atuhan*

nahan liŋnya adan ken lumaku maṅĕnĕs met saŋ inucap,
sumĕṅkā ri imbaŋ niŋ wukiṙ anamaṙ iŋ wwaŋ maliwĕran,
byatītā tan waṙṇnan gati nika tĕlas labdhasamaya,
maluy moliḥ kiṅkiŋ ginuritakĕn iŋ ketaka miṅiŋ*

tiḍak ḍīkötāhui
<krĕti>:62.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 20

hana ta anawuŋ turida taṇḍiŋ ika wulaŋ analyani laṅö,
ataji i luṅid ni wacananya rinacanan ika amukĕt lulut,
araras makĕmbaṙ i manis niki n inadu hajöŋnya riŋ puḍak,
makatoḥ lĕpiḥ ni lĕpihanya ya mati mapuliḥ karāsikan*

wwaŋ asiḥ masiḥ ri kalaṅön sinalaga ni karaśmi niŋ gati,
saŋ awaṙgga cāmpaka kadaŋ niŋ asana saturun lawan gaḍuŋ,
kapana iki sāri nika yan wĕnaŋ inusiṙ i haṙṣa niŋ rimaŋ,
subhaga swatantra ni karasnya huwus ika linādnya riŋ tanaḥ*

yatika asĕḍĕŋ prihati rakwa kataman aṅalap manaḥ rimaŋ,
tinibān hunĕŋ niŋ amanis tan ubhaya ni gatinya maṅkana,
linĕlĕḥnya n eman iki maṅkin amarawaśikā lawan lulut,
karaṇanya yan pinakadoṣa ni jaruman ika apalārasan*

<wikrĕti>:63.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

kamānuṣan ira n saŋ adyaḥ anĕhĕṙ mawacana sahaja amaṅun raras,
tuhanku bapa tan sipi iki pagawenta turida riŋ arūm prapañcika,
tan adwa dinaliḥ maliŋ lulut iki n kita lagi-lagi kesi riŋ jinĕm,
sinaṅguḥ aṅalal wilāsa niŋ akūŋ kita winuwus anumpuṙ iŋ hati*

turuŋ kĕta marĕn kĕtĕṙ nira sĕḍĕŋ katĕka bapa maliŋ mata amanis,
gupe sira hanan lĕṅöŋ ḍinawuhan turida tan atutuṙ pinaṅkwakĕn,
cucul tali tapiḥ nira n lukari puṇḍutan ira n inalapta riŋ jinĕm,
lĕwĕs lara nira n huwus kahilaṅan kararan akusikan sira anaṅis*

<kusumawilasita>:64.
– ⏑ ⏑| – ⏑ –| ⏑ ⏑ ⏑| – ⏑ ⏑| ⏑ ⏑ ⏑| ⏑ – ⏑| – ⏑ ⏓ = 21

tan baribin ta riŋ lagi tinakwanan i wĕkas i citta niŋ rimaŋ,
toḥ ta tĕkap ni sādhu paran iŋ turida lalu bisa anĕnötakĕn,
kapwa lawan tatan duga-duga n dinaliḥ aṅalap ambĕk iŋ mulat,
tan sabhara n katona curawāda mara kita tan intaṙ iŋ karas*

riŋ bhramara n katiṅhalana kūṅta bapa yan amagantakĕn sĕkar,
tan huniṅanta riŋ rimaṅa niŋ puji-puji pinalaṙ manuṅgala,
siḥta haneŋ riris hanisi maṅhuyaṅi hati niŋ aṅdĕlö tawaŋ,
hyaŋ wulan ambĕk i ṅwaŋ i kita n kinaharĕpan iwön haneŋ tilam*

saŋ kadi wimba niŋ sĕmi kalahrun aṅĕliḥ alala aṅrĕṅö gĕrĕḥ,
śrī niŋ aśokapuṣpa sira rāgakusuma sira puṣpadewatī,
rūpa nira adhikāra n ahĕle kawĕlas-asiḥ aṅiṣṭi raṅkĕpan,
hyaŋ rati ambĕk i ṅwaŋ i sira n kita madana mapaṅgiha iŋ wukir*

ndan hĕnĕŋ ambwatī hĕnĕṅĕnanta kinalaran apujya tan para,
wyaṙtha dahat pwa donku bapa denta n amihaṅi hinundaŋ i ṅhulun,
tan puriḥ iŋ priyambada kita iki n ulaḥ alalis an kinonĕṅan,
aṅhiŋ ikaŋ wilāpa paṅahat-hat iri kita palaṙ pisiṅgihĕn*

nāhan ujaṙnya saŋ winuwusan wawaŋ anahuri haṙṣaja awuwus,
Āḥ lĕwu kūṅku de ni pawaraḥta ri gati saŋ inimba riŋ manis,
guntuṙ unaŋ ṅhulun kajawuhan turida niŋ araras mara ŋ riris,
syuḥ kahilī hatiṅku kawawa i tĕṅaḥ iŋ ahayu kāmpiṙ iŋ susu*

kepwan i buddhi ni ṅwaŋ aṅiriŋ panarimana riŋ adyaḥ aṅlare,
tan wruḥ i pāmbĕkanya n arusit nĕhĕṙ aṅapusi citta niŋ rimaŋ,
ton mara kūṅkw-i taṅguŋ i lulutnya n amulihi laṅönya riŋ ṭikā,
ṅhiŋ kawiraṅku reṇa nika yan pamasahakĕna haṙṣa ni ṅhulun*

kāla nira ikana anita lawan bibi katĕmu marumpukan sĕkar,
wruḥ ri ḍatĕṅkw-apet silib aminta sakaharĕp ika anĕhĕṙ mulat,
saŋ wri liriŋ nikaŋ rĕsĕp aṅampirakĕn i liriŋ i ṅwaŋ iŋ susu,
Āpti nikā n hĕnĕŋ kanĕban ambĕk adalihan aṅantyakĕn pariḥ*

t-ājarakĕn griŋ i ṅwaŋ i sira alara karakĕtan iŋ payodhara,
lāgy-apanas twas i ṅhulun aṅölakĕn unĕŋ i pamrĕmku riŋ jinĕm,
māṙ manaḥ i ṅhulun hali-halin rasika karaṇa ni ṅhulun maṅö,
tībra kakiṅkiṅan yatika hetu niŋ umarĕk aminta tambana*

maṅkana liŋ nira n ri jaruman saŋ ahayu manilib nĕhĕṙ muliḥ,
moliḥ-uliḥ sĕkaṙ mrik anamaṙ sĕmu sumari ya leśya riŋ mulat,
gaṙjjita saŋ tĕkāsiḥ i ḍatĕŋnya tuhun amuni haṙṣasañcaya,
luḥnya tibā tumiṅhali wilāpa saŋ anĕmu sipat haneŋ mata*

sāmpun iki n kulĕm ḍatĕŋ ikaŋ jaladhara ri hiriŋ nikaŋ laṅit,
kapwa marĕn ririsnya masalin pamirĕsĕp i manaḥ niŋ aṅrĕṅö,
söŋ ni kilatnya manda hana mātra gĕrĕḥ ika tinuṅtuṅan patĕr,
hyaŋ himaraśmi wāhu sumĕŋ aṅḍaḍari sadamaṙ iŋ haneŋ jinĕm*

ndan saŋ aṅölakĕn turida riṅraŋ aṅĕsaḥ apa tan kĕna iŋ turū,
daṙppa tumiṅhal iŋ tawaŋ awaṙṇna gĕluŋ inapi söḥ susup-susup,
mwaŋ buṅaḥ iŋ śaśī lagi paranti ni liriŋ ira n onĕŋ iŋ pipi,
paṅhrĕŋ ikaŋ patĕṙ tinaliṅa iniṅĕtakĕn i wĕkasnya tan humuŋ*

<udgatawisama>:65.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 20
– ⏑ ⏑| ⏑ ⏑ ⏑| ⏑ – ⏑| ⏑ ⏓ = 11
⏑ ⏑ –| ⏑ – ⏑| ⏑ ⏑ –| ⏑ – ⏑| ⏓ = 13

irikā ŋ aśoka saŋ akūŋ karakĕtan alaṅö smarātura,
sinwam aṅĕliḥ inamĕṙ kinayuḥ,
raras iŋ sĕkaṙ mrik inisĕp nirantara*

<śālinī>:66.
– – –| – – ⏑| – – ⏑| – ⏓ = 11

kĕmbaṙ wwahniŋ nyū gaḍiŋ paṇḍak aṙjja,
rakwa aṅde māṙ ywa inusap sāri-sāri,
lāwan hampuk niŋ pupū tan pasiñjaŋ,
aṅrĕs twas māṙ hetu niŋ tan wĕnaŋ sāḥ*

<tanumadhya>:67.
– – ⏑| ⏑ – ⏓ = 6

byātīta gatinya,
riŋ weśma lata aṙjja,
söḥ sāri jinĕmnya,
ramya aṅayu haṙṣa*

saŋ hyaŋ wulan āwa,
māwan sakamantyan,
himpĕṙ mukha niŋ strī,
kanyā tanumadhya*

<jagaddhita>:68.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

wwantĕn strī kinalalwan iŋ jalu maṅanti kajĕjĕpan i haṙṣa niŋ sĕnĕŋ,
sampunya n pamaṅan haṅöt-aṅĕt asaṅkĕpan awĕḍak aṅöt makasturi,
raṇḍy-a aṙjja iki bĕbĕd pupus pisaŋ ikaŋ pasaji-saji bubuk turuŋ lukar,
hetunya n paṅucap laranya ri paḍanya kinawayuḥ aṅantyakĕn prĕman*

sĕmwan siḥ lĕwu pāpa ni ṅwaŋ aniwi i wwaŋ apuji hana ta aṅjajaṙ prĕman,
saŋsāra ṅwaŋ akūŋ harĕp-harĕp aṅanti wĕṅi lagi tumiṅhali ŋ lawaŋ,
yan paṅjanma jĕmaḥ ṅhulun tan aharĕp kawayuhĕn alara aku tan kahur,
astām yan ṅwaŋ aṅambila anaka taha aku kahulunana sewaka iŋ maru*

yadyan raby-atuha aku kāsihana towi patikĕlan ikaŋ sĕmat nĕhĕr,
ṅel-ṅelanku n aṅiṇḍaṅi iŋ maru wineḥ wruha ri hala hayunya kewĕhan,
doṣa iŋ kāṙyya tikīŋ anaṇḍaṅa lĕwiḥ baribin umulat iŋ halis tikĕl,
kasyāsiḥku tiwas lawan duwahagi ṅwaŋ iki n inucap ambĕk iŋ kuraŋ*

tan maṅkā sanu denya baṇḍuṅĕn ikā rwa tĕlu pat i bisā nika arabi,
towin rāmya nihan phalanya tan aṅel ṅwaŋ aniwi sagawe tuluŋ tĕkĕn,
yekā rakwa karaśmin iŋ kinawayuḥ kadi saragi gatinya kuṇḍaṅa,
ndān aṅhiŋ yan anūt sade niŋ amatūtakĕna yan apa sĕmwa tan padon*

ḍū sĕṙbbi iki paran ta rāmya niŋ inambilan iŋ apa n anūta menaka,
yadyan sānaka towi jāti tikĕla ataḥ alis ika kalĕwyan iŋ raras,
haywa asĕmwan anambaha aṅalapa soṙ tan ika karaṇa ni ṅhulun rĕṇa,
wāswāsön ikanaŋ tinuṅgal apuput kadi pakĕcapan iŋ dukut pahit*

tanṅeḥ yañ caritan wilāsa ni manaḥ niŋ anakĕbi kapaṙwwan iŋ prĕman,
luṅhā ŋ rātri tĕlas ḍawuḥ wwalu munī sikatan ika n aniṅgaṙ iŋ hawis,
rāmya ŋ caṅkiluŋ iŋ pĕtuŋ ri marĕn iŋ taḍaḥ-asiḥ anaṅis lawañ cucur,
tĕkyak riŋ kuwuŋ aṅgyat aṅhĕla-hĕla ṅhamalaku wayuha anahā priyā*

wintaŋ saṅśaya sūkṣma mukṣa dinĕlö lĕṅit aṅusiṙ amiṇḍa riŋ tawaŋ,
śeṣanya araŋ awaṙṇna pañjut akuḍuŋ-kuḍuŋ i panaput iŋ lamad-lamad,
saŋ hyaŋ lek asamun kaliṅsiṙ asamaṙ-samaṙ apa tan awās pĕgat-pĕgat,
wwantĕn lot rumakĕt paran kunaŋ ikaŋ kadi tura-turaḥ iŋ mukha awĕnĕs*

<bhujaṅgaprayāta>:69.
⏑ – –| ⏑ – –| ⏑ – – | ⏑ – ⏓ = 12

lumöŋ teja saŋ hyaŋ rawi iŋ ambara awās,
tuhun kāwaran de nikaŋ nīrada awrā,
rumāgī limut niŋ wukiṙ lwiṙ jinĕm niŋ,
pahömhöman iŋ saṙwwasāry-a aṅajĕŋ rūm*

huwus niŋ ghana iki n kasandhyan laṅönya,
patĕṙnya aṅrĕṅiḥ tan kara asambat aṅras,
kaworan lĕṅĕŋ taŋ tawaŋ de nikā tan,
tĕlas lek nika alök tĕmĕn taṙ pateja*

<prĕthwītala>:70.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – –| ⏑ ⏓ = 17

mijil hyaŋ aruṇa ahalĕp wali nira n ghana aṙjja asinaŋ,
ikaŋ limut awaṙṇna-waṙṇna ya nawagraha aṅde raras,
gĕrĕḥ kadi curiŋ binaṇḍuṅan i kuṅkaŋ iŋ groŋ lĕṅöŋ,
patĕṙ kuwuŋ ikaŋ manuk widu tahĕn tan imba aṅigĕl*

tiḍak ḍikĕtahui
<wikrĕti>:71.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑|– ⏑ –| ⏑ ⏓ = 23

paḍa arihan ikaŋ tahĕn muni manuk saragi nika ri piṅgiṙ iŋ juraŋ,
liraŋ hana ri pāṙśśwa niŋ wukiṙ ikaŋ katiraḥ asĕmu tāruka alĕsĕḥ,
lawan trĕṇalatā katon awurana iŋ sukha sigi-sigin iŋ luŋ iŋ galiŋ,
sĕkaṙ sinawuŋ iŋ basanta kari hetu ni pataruŋ ikā n paḍa awani*

<śikhariṇī>:72.
⏑ – –| – – –| ⏑ ⏑ ⏑| ⏑ ⏑ –| – ⏑ ⏑| ⏑ ⏓ = 17

tĕlas māwan saŋ hyaŋ rawi wija-wijaḥ saŋ yadu kabeḥ,
amet rūm-rūm niŋ rewataka pinaran siŋ sakamatan,
hana amet-met riŋ lwaḥ walahaṙ aduluṙ mwaŋ kasiḥ ikā,
amukti i raśmy-a asiŋ sararas awilāsa akĕla-kĕlan*

pituŋ rātri ikaŋ kāla diwasa tĕlas kaprakaśita,
muliḥ saŋ śrī krĕṣṇa andhakayadukula wrĕṣṇi madulur,
tumūt saŋ pāṙtha apan sira sinarabhāra apraṅa hĕlĕm,
tĕlas prāpta iŋ rājya nda tucapa ta saŋ dānawapati*

<śāṙddūlawikrīḍta>:73.
– – –| ⏑ ⏑ –| ⏑ – ⏑| ⏑ ⏑ –| – – ⏑| – – ⏑| ⏓ = 19

saŋ bhoma atisaroṣa de ni waraḥ iŋ dꜽtya n wiśīṙṇna iŋ kuṭa,
muntab rakwa panas nikaŋ hati tĕkap saŋ yajñawaty-a ahañaŋ,
nāhan hetu nira n muliḥ saka rikaŋ kendran matiṅgal musuḥ,
agyā n śīghra tĕka iŋ purī katĕmu taŋ rājya atunū lwiṙ gunuŋ*

saŋ bhoma aṅucap iŋ mahodara lihat śīṙṇna ŋ kaḍatwan gĕsĕŋ,
de niŋ yādawa wrĕṣṇi nīca paracidranya anĕkāny-a anilib,
duṣṭā krĕṣṇabala pwa ya aṅhiwagakĕn tan śāsana iŋ kṣatriya,
sotan taŋ basudewaputra matuha iŋ gowrĕnda ṅūnī n rare*

yan wānya ry-aku kenakanya ri hanaṅku n taṅtaṅanya apraṅa,
mon yan motusa minta donĕn aku tan dadya ata tan sambhrama,
maṅke pwā paracidra kaśmala nikā tan dhaṙmmayuddha iŋ musuḥ,
maṅgā tocapĕn iŋ para amawas ikā ṅūni irikaŋ yāwana*

maṅke taŋ druma yan paṅuṅsiṙ irikaŋ krĕṣṇa atakut ri ṅhulun,
bhakti iŋ duṣṭa matiṅgal iŋ sujana dhik ninda aku riŋ maṅkana,
luṅha amet pamarāśrayan syapa tatan krodha i tĕkapnya n tiwas,
Āpan de ni kakö ni buddhi nika hetunya n tan aṅga anuta*

aṅhiŋ ta aṅĕn-aṅĕnku maṅkata dumona i krĕṣṇa tātan waneḥ,
rājya i dwārawatī punaḥ parawaśan sakweḥ nikaŋ maṅjuru,
bwat solaḥ nika taṅgapĕn papagakĕn riŋ praŋ kasiṅhākrĕtin,
tuṇḍanyā makadhaṙmmayuddhan ikanaŋ kahyunkwa yan papraṅa*

nān liŋ saŋ naraka asahuṙ saŋ inajaṙ yukti ika deya apraṅa,
sakweḥ niŋ ratu maṅjuru pwa warahĕn rapwan parĕŋ maṅkata,
maṅkā liŋ nika saŋ mahodara wawaŋ luṅhā tikaŋ cāraka,
śīghra apan mahawan tawaŋ paḍa madrĕs yeka amawa ajñā haji*

ndaḥ waṙṇnan kĕta saŋ watĕk ratu kabeḥ sāṙ sök pĕnuḥ sañjata,
maṅkat saŋ naraka awimāna maṇipuṣpa atyanta śīghra aṅlayaŋ,
sakweḥ niŋ bala dꜽtya rākṣasa kabeḥ kapwa ahawan riŋ laṅit,
Ākāśa aṙddha pĕpĕt bhaṭāra sawitā nisteja sāmpun pĕtĕŋ*

agyā taŋ manapak lĕmaḥ wukiṙ alas dhwasta ŋ tahĕn duṙbala,
guntuṙ taŋ himawān prakampita tikaŋ bhūmy-a atighora ṅhaṅin,
kombak wway nikanaŋ samudra kumĕtug taŋ deśa digmaṇḍala,
utpāta ŋ girisaṅgha puṅgĕl apagut de niŋ watĕk dānawa*

sakweḥ niŋ kahalintaṅan ratu tumūt kapwa aṅiriŋ gadgada,
maṅkin ta imbuḥ ikaŋ watĕk naraka kīṙṇna ŋ rāt pĕnuḥ tan katon,
Āpan mānasa dꜽtya rākṣasa marok tuṅgal sapakṣa atĕguḥ,
yekā n byakta sawaṙgga saŋ naraka matta ikā n paṅuṇḍa ayudha*

saŋ cedi mwaŋ awaṅgarāja magadhendra mwaŋ kaliṅgādhipa,
nāhan mukhya nikaŋ tumūt madadakan maṅkat parĕŋ sāyudha,
tan waṙṇnan ta lawas nira iŋ hawan atīta prāpta riŋ gobraja,
salwā-lwā nikanaŋ palugwan atitip tekaŋ watĕk rākṣasa*

muṅgw-i i puñcak ikā ri gobraja siraŋ bhoma apanas twas nira,
sākṣāt bahni murub tikaŋ mukha mabāŋ tekāŋ awak nīśala,
mawrut-wrut kadi dhūma roma nira mawyaŋ mekĕl-ekĕl katon,
sādhya atakwana dāya saŋ naraka riŋ wrĕṣṇy-a andhaka apan kulĕm*

saŋ cedy-a ataña sājña saŋ prabhu paran ta upāya saŋ bhūpati,
maṅke śatru tĕkāna riŋ kulĕm usön rapwan ya kagyat kabeḥ,
nyāma atiṅgal anak rabinya malayū kewran tikaŋ jro pura,
tunw-i ikaŋ nagara ajaraḥ sahana niŋ ratnādi yeka alapĕn*

luṅhānya n marikā si krĕṣṇa malayū tūtĕn ta de saŋ prabhu,
yadyan sy-a aṙjjuna rowaṅanya saphalanya mātya kaṙwwa inarun,
sāmpun maṅkana hĕntyakĕn bala nikā sāmanta haywa inaris,
aṅhiŋ si druma pañjaran priḥ usirĕn de niŋ watĕk dānawa*

nā liŋ cedipati prayatna ta jarāsandha asahuṙ gadgada,
om siṅgiḥ sawuwusta yukti maṅĕnoḥ ri twas prasiddha ahayu,
ndan maṅka iki kalaḥnya yan kajagana ṅwaŋ maṅrĕwĕk riŋ kulĕm,
kāṅgĕk piŋ rwa tiwas tikaŋ kakaninan ndātan hana ika apuliḥ*

Āpan wyakti nikaŋ musuḥ ya rumĕṅö maṅke ṇ ḍatĕŋ saŋ prabhu,
nyā ŋ pekā matihaŋ mataṅhi ya pajaṙnya ikaŋ pamiṅgiṙ kabeḥ,
towi ikaŋ balasaṅgha ṅel nika turuŋ māry-a alapa aṅlud rapuḥ,
t-aṅheṙ kapwa wiwekanĕn tĕkapa niŋ maṅdon musuḥ nītiman*

ambĕk niŋ wwaŋ aśatru duṙnaya wĕnaŋ sepĕn taŋ alpa iriya,
saŋ wāni i rahina iŋ kulĕm tĕkapa niŋ wwaŋ yan dumona irikā,
ya byakta ika tiwasnya yan taha-tahan pwa ikā hade sāhasa,
Āpan tan rwa ta ya ŋ kabantĕn anĕke ndātan tĕka iŋ don ikā*

saŋ kṣepanya wiwekanĕn juga dĕlönta ambĕk nikaŋ yādawa,
kweḥnya ŋ wwaŋ makĕḍiknya kawruhan awās ta ŋ wwaŋ ya tan prokṣaka,
yapwan bhakti musuḥta bhāgya marika atūta ika tan saṅgrahan,
byakta apan parikas lĕkas nika rĕbut kīṙtti iŋ raṇa priḥ tĕmĕn*

mojaṙ kaṙṇna paranti niŋ naya wĕkas petĕn tĕkap saŋ prabhu,
aṅhiŋ praŋ juga kenakanya waṅunĕn ta asön mabheda adunĕn,
kās niŋ hasta lawan ta laṇḍĕp i tĕwĕkta ikaŋ kawīrabratan,
bhukti ikaŋ phalabhukti mukti t-aṅusiṙ kīṙtty-a adhikāra iŋ prajā*

wyaṙtha ikaŋ naya riŋ mahāprabhawa śakty-a aṅhiŋ lĕkasnya adunĕn,
Āpan dhaṙmma ni saŋ mahāpuruṣa tekaŋ sāhasa ikiŋ musuḥ,
saŋ nātha pwa jagattrayādhipati sākṣāt riŋ krĕtānugraha,
ndi ika amaṅpaṅa śakti saŋ prabhu rikeŋ rāt dèwa towy-a ararĕm*

nāhan liŋ saŋ awaṅgarāja sumahuṙ saŋ bhoma tan kaṙkkaśa,
atyanta ari wuwusta yogya ta rĕṅön de saŋ watĕk kṣatriya,
ṅwaŋ sāmpun krĕtakīṙttya tapwan ajule yan taṙ panītya ŋ lĕkas,
Āpan duṙyyaśanĕn tĕkap niŋ umulat keraŋ yadin tan bisa*

nyā ŋ wwaŋ rūpaka yan mamet iwak iwĕḥ dāyanya yan poliha,
saṅkĕp riŋ paṅalap ta ya apiliḥ uliḥ denya alĕkas moliha,
tadwat maṅkana riŋ giṇa amusuḥ amet dāyā harĕpnya ñ jaya,
tan tūta in panas iŋ hati iki sawalan tan siddhakāṙyya asarag*

ṅ wwaŋ yan śakti halĕp ri śāsana ni kāṙyya wruḥ manīti ŋ musuḥ,
tan saṅkeŋ pĕjaḥ iŋ musuḥ karaṇa ni ŋ wwaŋ yañ jaya iŋ papraṅan,
yan bhakti ika musuḥnya sambhraman ika i sĕmbaḥnya sambeganĕn,
yekā n kīṙtti tĕmĕn ṅaranya ri siraŋ bhūpālakā riŋ jagat*

Āpan buddhi nikā si krĕṣṇa ta turuŋ ta mwa ikihĕn kawruhan,
sugyan wĕdya tumona tapta sumahab kewran puriḥnya akĕḍik,
dūta pwā ya ta kenakanya rumuhun konĕn ta bhaktya i kita,
yan tan bhaktya samaṅkana n lĕkasi tekaŋ dwārawatya apuyi*

saŋ śatruntapa saŋ mahodara marāha i krĕṣṇa haywa agigu,
towekṣa ambĕk ikaŋ watĕk yadu kabeḥ yan bhaktya yan laṅghana,
yapwan bhaktya samaṅkana iriṅakĕnanta ikā lawan si druma,
yan tan bhaktya t-uliḥ tasön tĕka ri don rājyanya sep sāhasan*

ndā tĕmbesuk ikā n lumampaḥ uwusĕn sāri ika sāmpun ḍatĕŋ,
nāhan liŋ nira saŋ mahīsuta luwaṙ sakweḥ nikā saŋ mahöm,
ghora ŋ rākṣasadꜽtyasaṅghabala śabdanya aṅuhuḥ kātara,
cora ika aṅalapa atukaṙ linawanan rĕp ḍyam tikaŋ wruḥ wĕdi*

lumrā duṣṭa nikā n mareŋ wĕṅi paḍa adum deśa kapwa aṅrĕwĕk,
len tekāŋ anĕkāni taṇḍa ri pamiṅgiṙ saŋ watĕk yādawa,
lāwan taŋ garaḍag manumpu wimayā śīṙṇna ika denya alilaŋ,
moliḥ mawwat uliḥnya riŋ tuhan ikaŋ tan poliḥ amriḥ tiwas*

<sandhyakāra>:74.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – – ⏑| ⏓ = 22

i sĕḍĕŋ iraŋ mahāsurapati praśasta hana riŋ wukiṙ gobraja,
sahana nikaŋ pamiṅgiṙ ira saŋ watĕk yadu paḍa atĕlas maṅhilī,
karaṇa nikā n paḍa utus ajara i narendra harimūṙtti māpadgata,
rahina kulĕm lumampaḥ utusanya kapwa mahawan turaṅga alayū*

tĕka ta ya riŋ pura amarahakĕn ḍatĕŋ saŋ asurendra bhūmyātmaja,
agarawalan ta saŋ yadu lawan watĕk ratu samaṅjuru prokṣaka,
paḍa matihaŋ sasañjata kabeḥ makādi basudewa nātha druma,
narapatiy ugrasena baladewa saŋ prabhu janāṙddana asaṅgĕpan*

i sĕḍĕŋ i saŋ watĕk yadu mamiṇḍa sañjata ḍatĕŋ ta śatruntapa,
kalawan ikaŋ mahodara haneŋ lĕbuḥ dinuluṙ iŋ sagotra aṅiriŋ,
yatika kapūhan adbhuta tumon ri gopura nikaŋ nagary-a aruhur,
hana n amagantakĕn halĕp ikaŋ purī lawan ikaŋ surendrālaya*

narapati tandwa rakwa wĕgilĕn mahodara lawan kaliṅgādhipa,
tan apa wawaŋ saniścaya sira i prayojana ni dūta saŋ bhūmija,
kathamapi tan kasaṅśaya sira apagĕḥ juga ri buddhi saŋ kṣatriya,
tuhu pinakaswabhāwa nira saŋ mahāpuruṣa riŋ tĕka abhyāgata*

apituwi mantu rakwa gati wabhru de nira narendra śatruntapa,
karaṇa nira n rĕsĕp manaḥ ira atamuy tamuy ira ika tan saṅśaya,
panamuy ira iki bhāra ya mahāsukha aṅinaki yogya riŋ bhūpati,
ya pinakahāra rakwa sahana isi niŋ pasisi paṙwwata aṙjja ahalĕp*

surasa nikaŋ bhinukti saha madya maṙṣukhani de nika amrāyani,
paḍahi kĕta aṅayap swaranika araras lĕṅĕŋ agupyan aṅde sukha,
aṅawat aganti rowaŋ ira wabhru hetu ni kapūhan iŋ rākṣasa,
agĕlis ikaŋ kamantyan aturū ta saŋ pinakadūta tan saṅśaya*

tiḍak ḍikĕtāhui
<dhrĕti>:75.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

waṅuṇ ḍahina teka saŋ pinakadūta sāmpun arahup,
mabhūṣaṇa mawastra keratilatanta lāka tinulis,
parĕŋ tumama riŋ sabhā nira saŋ ugrasena wĕkasan,
tinon ira ta saŋ watĕk yadu kabeḥ matiṅkaḥ atatā*

kapūhan amĕṅĕn-mĕṅĕn mulat i saŋ watĕk yadukula,
apūṙwwa ri halĕp watĕk yadu kabeḥ prabhāswara katon,
kasĕnwan i kĕñaṙ nikaŋ maṇimaya ika saŋ ratu kabeḥ,
manaḥnya manahā ŋ watĕk hyaŋ apupul saha apsaragaṇa*

hana adi nika saŋ narendra basudewa kantun umahā,
lawan druma sira ariris mulata riŋ mahīsutabala,
kunaŋ sahana saŋ watĕk ratu mahöm atiṅkaḥ atatā,
makādi naranātha krĕṣṇa baladewa dewasakala*

praśasta para rājaputra yaduwīra kapwa marĕpat,
saŋ andhakakulaprawīra milu wrĕṣṇiwīra matatā,
suteja tikanaŋ sabhā tĕkap i teja niŋ maṇimaya,
saŋ aṙjjuna sumĕṅkĕṙ īṅanara tulya bahni dumilaḥ*

ḍatĕŋ pwa ya narendra saŋ pinakadūta saŋ kṣitisuta,
ginorawa wineḥ paṭāraṇa tĕlas maliṅgiḥ ajajar,
ri saṇḍiŋ ira saŋ narendra krĕtadhaṙmma wabhru maśila,
magasyak agiraŋ tĕhĕṙ jitasabhā katon tan atĕgĕg*

<prahaṙṣinī>:76.
– – –| ⏑ ⏑ ⏑| ⏑ – ⏑| – ⏑ –| ⏓ = 13

saŋ śatruntapa wihikan riŋ iṅgitajña,
ceṣṭākāra nira kabeḥ tĕlas tinonton,
nāhan hetu nira n aśabda sopacāra,
ṅkāna i bhūpati baladewa keśawāṅśa*

sājñā śrī nrĕpati nimitta niŋ mara ṅke,
Ājñā bhūpati narakādirāja-rāja,
mwaŋ teki n paṅiriŋ iraŋ watĕk narendra,
sāmanta aṅjuru magadhendra cedi kaṙṇna*

sambandhanya paḍa sira an yinuktyan āsiḥ,
kapwa ahyun ri pagĕha saŋ narendra krĕṣṇa,
ndaḥ sāmpun rumuhun ike ṅhulun yan āpti,
ri swasthā yadukula hetu niŋ kinonkon*

ndya asiḥ līṅa haji kĕta i ṅhulun daya iki,
maṅke n prāpta mawaraha iki kopadeyan,
ṅka aswī ta ṅhulun agawe parāṙthadhaṙmma,
Āpan haywa narapati iki sādhya tan len*

yan yogyā hiḍĕpĕn ikaŋ wuwus rasanya,
hopĕn siŋ rahayu nikā n tĕka iŋ narāṙyya,
Āpan tan śrawaṇa madoha riŋ patīṙthan,
śabda lwiṙ tan asiḥ ikaŋ masiḥ nimitta*

saŋ sādhu pwa tuhu wuwus nira n paśabda,
śuddhajñāna sira parāṙthadhaṙmmabuddhi,
kuṣṭa ikaŋ winaraḥ anaṅśaya i kasādhun,
Āpañ citta nika hiḍĕpnya citta niŋ len*

tan maṅkā pwa niyata buddhi saŋ narāṙyya,
towin paṇḍita naranātha tan hana uli,
ndā tan mahyun i hala niŋ para apitowi,
Āpan sāmpun apagĕḥ iŋ kadhaṙmmamūṙttyan*

prādhāna nrĕpati rikeŋ jagat sudhīra,
kaprajñan haji paramāṙtha riŋ wiweka,
lwiṙ tīṙtha ahĕniŋ abuṅaḥ manaḥ narāṙyya,
śuddhā niŋ manaḥ asiḥ iŋ sarāt gatinta*

sākṣāt paṙwwata naranātha riŋ giṇa akās,
lāwan wīṙyya guṇa kaśaktin aprameya,
ndan wwantĕn paḍa-paḍa saŋ narendra śakti,
tan len saŋ ratu maṅutus ṅhulun mara ṅke*

wyaktinya n sama-sama śakti saŋ narāṙyya,
mwaŋ saŋ bhūpati saŋ anāma bhūmiputra,
himpĕṙ sāgara giri saŋ watĕk mahīja,
gambhīra atiśaya sira iŋ mahāprabhāwa*

nistanya n paḍa-paḍa śakti saŋ narendra,
tan mahyun ṅhulun irikāŋ ulaḥ maṅadwa,
śrī krĕṣṇa atiśaya sira iŋ mahāprabhāwa,
timbaŋ-timbaṅa magadhendra riŋ kaśaktin*

siṅhit saŋ narapati de nikaŋ prabhāwa,
citta aṅintarakĕn i saŋ narendra krĕṣṇa,
nistanya amuhara riraŋ ni saŋ narāṙyya,
aṅhiŋ laṅgĕṅa niŋ anak juga ŋ cinitta*

lāwan saŋ prabhu baladewa śaktimanta,
himpĕṙ-himpĕra kalawan ta cedirāja,
saŋ pāṙtha adhikaguṇamanta wīraśakti,
taṇḍiŋ kaṙṇna hana lĕwiḥ tuhun tan akweḥ*

hīṅanya n paḍa gati saŋ narāṙyya riŋ praŋ,
yogya n mitra nika ri saŋ watĕk mahīja,
haywa aṅdohi pakadaṅan ri cedirāja,
bwat meṅa ŋ sukha ṅuniweḥ tikaŋ swajīwa*

atyanta ŋ phala ri narendra yan samitra,
swasthā niŋ madhura ri gobraja awanehan,
nityā niŋ wrĕṣabha sukhā lawan saŋ ahwan,
gopāla apagĕha tan intara i palĕmbwan*

akweḥ kīṙtti haji ri gobrajā rikāna,
aṅde kiṅkiŋ i madhura alawas dinohan,
heman tan wara-warahĕn tikaŋ yaśa agöŋ,
de saŋ nātha karaṇa niŋ makon samitra*

mwaŋ gopāla lulut i saŋ narendra krĕṣṇa,
rakwa ikā n kapihutaṅan paṅan rikāna,
towi pwa ŋ nrĕpa tinuluŋ sake hyaŋ indra,
riŋ gowaṙddhanagiri ṅūni yan rinakṣa*

maṅke yan hana pinalakw-i saŋ narendra,
ṅkāna i saŋ magadhapati irikaŋ pamitran,
siddhanya iki tan asuwe manūtana asiḥ,
ndā nyā saṅhulun iki sopanā narendra*

Āpan byakta magadhanātha rakwa mitra,
sāsiŋ pintanĕn ika saṅhulun kasiddha,
yadyan kimpuruṣapurī winehakĕnya,
saŋ nātha druma muliha iŋ swarājya tuṣṭa*

tan len hetu nika patūta saŋ narendra,
mwaŋ sakweḥ nira ratu sewaka i mahīja,
henak taŋ bhuwana sukha ŋ jagat subhīkṣa,
nora ŋ wighna maraṇa tan hana irikaŋ rāt*

tan saṅkeŋ wĕdi nika saṅhulun samitra,
nöb niŋ buddhi mara tinūt nika awijil siḥ,
krodha i citta pinaḍĕman waneḥ wināśa,
yekā n dhīra ṅaran ikā n makambĕk ekā*

nyā taŋ duhkha winiparīta de nikaŋ len,
kewalya apagĕḥ i kadhīran iŋ swacitta,
tan mahyun mamalĕsa yan tĕka anahāsa,
prajñā rakwa ṅaran ira n prasiddha dhīra*

wwaŋ pwa anūtakĕn i manaḥnya duṙwiweka,
göŋ krodhā maṅucapakĕn wikalpamātra,
tan dwa alaḥ lĕkas ika riŋ swakāṙyya meman,
yekā n mūḍha hala nikaŋ wwaŋ alpamitra*

nyā ŋ wwaŋ śakti juga kuraŋ wiweka yukti,
yan polaḥ sahasa tan eraŋ iŋ kināṙyya,
ya pwa ikā capala ṅaranya tan wruḥ iŋ rāt,
akweḥ māti pinati pāpa niŋ tumiṅhal*

śakti i mitra wĕnaŋ ika atuluŋ kaduhkhan,
maṅga atoha pati rumakṣa riŋ pamitran,
saŋ kṣepanya hana lĕwiḥ nikaŋ swamitra,
de saŋ wruḥ karaṇa nira n harĕp samitra*

lāwan teki muwaḥ anuŋ rĕṅön narendra,
an saŋ nātha ri magadha atiduhkhabhāra,
de ny-a anak nira tinawan ry-anak narendra,
niṙdoṣa amĕŋ-amĕŋ ulaḥ kawālaśīlan*

luṅha aṅlālana mara riŋ wanāntara adoḥ,
ndā līla aburu-buru rakwa yañ cinidra,
nāhan hetu magadhanātha yan masĕṅhit,
ry-a anak saŋ narapati haywa tan prayatna*

len prāgjyotiṣanagara alilaŋ katunwan,
de ny-a anak haji wiparīta duṣṭabuddhi,
wruḥ ṅwaŋ yan kaharĕpa saŋ narendraputra,
jātinya n raray anasaṙ sakeŋ suśīla*

ndaḥ yekā n puhara nikaŋ watĕk mahīja,
an saŋ nātha tan umaraḥ ṅ anak ri śīla,
saŋ sādhw-a apituwi katūt tĕkap nikaŋ len,
yan byaktā humĕnĕŋ anon ulaḥ wimāṙgga*

saŋ nātha anak atiśaya i wĕgig nikeŋ rāt,
nyāma ikā hala tumibā mare narāṙyya,
yan tan wwantĕn upaśama iŋ watĕk ratu ṅkā,
ṅkāna i saŋ ratu saŋ apakṣa bhūmiputra*

aṅhiŋ kapwa yan akĕnoha de narendra,
mitran de nrĕpati siraŋ watĕk ratu ṅkā,
towin maṅkana kaharĕp niraŋ narendra,
tan len saŋ kṣitija jagattrayekawīra*

<mrĕdukomala>:77.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

.  saŋ śatruntapa maṅkana ujaṙ ira saŋ gada apyak asahur,
om siṅgiḥ sawuwus narendra tuhu yukti riŋ kadi kita,
nora wwaŋ hiḍĕp i ṅhulun maḍana buddhi saŋ narapati,
prajñanta iku kapuṅguṅan bisa tiwas wuwusta rinĕṅö*

saŋ wāgmī wruḥ i kāladeśa nikanaŋ wuwus tasapura,
ri wwaŋ sānak ira apitowi sira yatna yan paṅucapa,
prāgwīwāka sira iŋ para aṅiriṅi buddhi tan pati tĕpĕt,
śabda inak rinĕṅö yathāṙtha tinahā pralāpita nira*

tan maṅkā pwa ya denta mojaṙ ajule kita n wruḥ awuwus,
kewalya asĕmu bañcana amasaŋ upāya keṭa kuṭila,
siṅgiḥ sāmasukha akĕnoḥ wiṣayaliṅga citta kuhaka,
tan yogya iŋ kadi saṅhulun kṣamakĕna ṅhulun manĕpĕti*

lāwan taŋ karĕṅö prakāśa rika saṅhulun yadukula,
Ānūmāna niraŋ mahīsuta juga asukha pwa magĕlöŋ,
ndañ jāti puriḥ iŋ lawan ndan ika saṅhulun tan awĕdi,
Āpan prāṙthana ni ṅhulun yadukula n para iŋ ripukula*

liṅta ikā magadhendra lāwan ika cedirāja mabutĕŋ,
jātinya awacana upakāraṇa nikā n asĕṅhit agĕgĕḥ,
yan saŋsaṙgga nikaŋ yama anulari duṣṭabuddhi kuhaka,
nāhan hetu nikā n tan ahyun irikāŋ amitra kujana*

liṅta ikā magadhendra sādhu tuwi śūra śakti nipuṇa,
atyanta iki kapūhan i ṅhulun i kastawān ika balik,
Āpan wwaŋ parabhadrika api paracidra lūdnya kuṭila,
mūṙkkha aṅdohi kasādhun aṙddha wuta riŋ kadhaṙmmakuśalan*

ṅka apan teka lawasnya śakti marika pwa hīnakaluṣa,
maṅke ṅgānya tĕwĕk niki n kahulunan ri saŋ kṣitisuta,
tūtanya inujaran lana inadu kunĕŋ pakawwat ikahĕn,
kadyaṅgā nikanaŋ hayam wruḥ ika wāni yan kinĕlĕgan*

ṅkā n wruḥ ṅgānya kita irikaŋ magadhanātha ṅūni yan alaḥ,
de saŋ śrī baladewa riŋ raṇa kasaṅkhya duhkha sinurak,
Āpan tĕṅgĕk ikā kĕna iŋ wuluku tan wĕnaŋ ta ya miṅĕr,
rĕmpū syuḥ makuṭanya yan hinirakĕn kajambak kawalik*

ndā śabda i gaganāntarāla karĕṅö lana ajaya-jaya,
ṅkā śrī krĕṣṇa sira ata taṅguhi siraŋ halāyudha wawaŋ,
kāruṇya ambĕk ira irikā magadhanātha tībra kasihan,
byakta ika apihutaŋ hurip sira yayan malĕs kinuṭilan*

maṅka anak magadhendra liṅta tinawan sĕḍĕŋnya maburu,
adwa ikā n kabalik yan aṅrĕwĕk alaḥ bapanya malayū,
tan maṅkā tika yan pakāyakĕna niŋ bapa arĕbuta ya,
puccha anak pwa bapanya kāraṇa nikā kabandha kasikĕp*

mitra pwa iki paran ta kahwat iŋ amitra tuccha kuhaka,
aṅhiŋ ya aṅjamalāni mitra niyatanya māpa sakula,
śatruntāpa kĕnoḥ marapwa tan arok upāya kuṭila,
himpĕṙ wwe malĕtuḥ gatinya riŋ apa n wĕnaŋ wasĕha jöŋ*

tīḍak ḍīkĕtahui
<paṅkti>:78.
– – –| – ⏑ –| – ⏑ –| ⏓ = 10

nāhan liŋ saŋ gada akras rasanya,
ṅkāna i saŋ dūta śatruntapākhya,
atyanta iŋ kaṙṇnaśūla aṅlare twas,
hrū mwaŋ gaṇḍy-a aṅĕne tuṙ paḍanya*

mojaṙ ta aganti saŋ śry-a ahuka bwat,
ṅkāna i saŋ nātha śatruntapākhya,
haywā saŋ śrī narendra apaśabda,
tan doṣā saŋ gada apan turuŋ wruḥ*

ndan tuhw-a ayogya riŋ śabda yukti,
tan paṅdadyākĕna i saṅśayanta,
Āpan mitra ṅhulun de narendra,
ramya atūt ambĕk i ṅwaŋ rikāna*

sojaṙtta iriŋ kana atyanta yukti,
donya ṅhiŋ tuṣṭa niŋ wwaŋ sarājya,
maṅkā taŋ śabda maṅke rĕṅönta,
donya aṅde rājya saŋ nātha tuṣṭa*

ṅūni pwa khyāti saŋ nātha riŋ rāt,
kāṙyyanta anopama ŋ rājasūya,
ndā mantra dyusta nitya aprameya,
hīṅanya n śuddha tekaŋ kawaṅśan*

maṅke pwa asewaka i saŋ mahīja,
tūtĕnta ade jarāsandha masyaŋ,
byakta ikaŋ deśabhukti n gatinta,
bhakti i krĕṣṇa awarĕg bhukti bhoma*

ṅwaŋ mitra ataḥ winehta atilajja,
nāhan hetu ṅhulun yan pataṅguḥ,
rāmya ṅke yan kita aṅherana ṅke,
santoṣa amukti pöḥ niŋ kasādhun*

Āpan saŋ bhoma lobha iŋ triloka,
nā hetunya aṅalap siŋ sakahyun,
ndan wwantĕn pwa aśraya byakta nīca,
ṅūni ikā sādhu tan sādhu maṅke*

ambĕk niŋ wwaŋ tumon sādhu niŋ wwaŋ,
byakta ikānaŋ wwaŋ iŋ buddhi sādhu,
ambĕk niŋ wwaŋ tumon duṣṭa niŋ wwaŋ,
byakta ikānaŋ wwaŋ iŋ buddhi duṣṭa*

śuddhanta iŋ kaprabhun mwaŋ kawaṅśan,
mwaŋ wruḥ riŋ tatwa śāstrajña mantra,
hemanya arok lawan dꜽtyabuddhi,
lwiṙ wimba hyaŋ wulan lwiṙnya-ya-k ton*

<indrabajra>:79.
– – ⏑| – – ⏑| ⏑ – ⏑| – ⏓ = 11

nāhan ta ya ujaṙ niraŋ ugrasena,
śatruntapa asĕṅhit ikaŋ mukha abāŋ,
dhīra aṅĕnĕb twas nira bahnitulya,
uśwāsa mādrĕs kumĕtĕṙ sira ujar*

Āḥ saŋ narendra ahuka tan pahīṅan,
de niŋ maśabda aṅlarani ŋ kadi ṅwaŋ,
ndā tan panaṅgĕl manaḥ iŋ samaṅke,
heman wayahta atuha buddhi mūḍha*

pora adhama ambĕkta lĕwiḥ kaṭuṅka,
denta pwa met puṇya taman mara asiḥ,
tan buddhi niŋ sādhu wiweka riŋ rāt,
tuccha iŋ sabhā de ni kaduṙyyaśanta*

sojaṙtta tekaŋ pawaraḥ kadibyan,
solaḥta tekaŋ pawaraḥ ta śīla,
tiṅhalta tekaŋ pawaraḥ kaduṣṭan,
nora ŋ kasādhun karatun ta meman*

caṅkyak wĕnaṅta ujaṙ aninda-ninda,
dusprajña towin kita hīnaśakti,
sampe rikaŋ wruḥ kita hīnabuddhi,
tan yogya riŋ gāgak aṅalpa haṅsa*

mojaṙ wawaŋ śry-a ahuka sādara alon,
saŋ nātha śatruntapa haywa maṅkā,
denta awuwus duṙyyaśa rājadūta,
mlecchaswabhāwa aṅucap iŋ kadi ṅwaŋ*

atyanta yuktinya wuwuskw-i ṅūni,
saṅke pamitran karaṇaṅkw-ataṅgĕḥ,
swasthanta de niŋ pitutuṙ ku tan len,
tan saṅśayanta ṅwaŋ iki n hiḍĕpku*

maṅke pwa sandeha kita i wuwusku,
ṅwaŋ ywa ika paścatparita n panonta,
buddhinta tātan papamitran aṅdoḥ,
siṅgiḥ manaḥ niŋ paḍa bhadrakāpi*

nāhan panonkw-i iki  kaduṙyyaśanta,
an bhūmi saŋ wabhru ya ta inalapta,
lāwan lĕmaḥ saŋ krĕtadhaṙmma kālap,
sāmpun lĕmaḥ saŋ gada tanpa śeṣa*

mitranta towi ika kabeḥ rikāna,
wandhyā tĕkap niŋ pamitra tĕkapta,
Āstām tikaŋ len inalap lĕmaḥnya,
wwat niŋ marĕk riŋ naraka atiduṣṭa*

prāgjyotiṣādi ikaŋ anāṙyyadeśa,
yekā n karĕṅw-a awiwatāra tuṅka,
sakweḥ nika asyandana kapwa ninda,
Āpan tanora pwa ya waṙṇnabheda*

ṅkāna iṣṭa niŋ strī paḍa tan karakṣa,
cora swabhāwanya makambĕk-ambĕk,
wwāgan tan uṅgwi i nagari iŋ udeśa,
pan mogha duhkhanta kapaṙwwan iŋ strī*

nāhan ta liŋ śry-a ahuka göŋ wirodha,
sāmpun hinaywan yadu-wrĕṣṇiwīra,
krodha aṅkas-aṅkas ta mahodara ujar,
śabda atĕrĕḥ tulya gĕrĕḥ gumĕntĕr*

Ꜽ saŋ narendra ahuka haywa madwa,
denta awuwus tan wuwus iŋ sinādhu,
tan swaŋ ratu wrĕddha kita alpaśīla,
siṅgiḥ kaṭuṅka adhipa hīnabuddhi*

saŋ nātha śatruntapa sādhubuddhi,
pājaṙ nira i saŋ yadu-wrĕṣṇiwīra,
mogha ikihĕn yañ cinalan tĕkapta,
swāgöŋ krĕtinta iku dumeḥ ta māna*

byakta ika pājaṙ niŋ aji praśasta,
an rwa ikanaŋ tan sahasāna petĕn,
wwaŋ māna riŋ paṇḍita śāstrahīna,
yekā n paḍa mwaŋ paśu tulya saṙppa*

pratyeka niŋ wwaŋ humiḍĕp ry-awaknya,
śaktiprawīra aku lĕwiḥ ya liŋnya,
tan wruḥ ta yan sora tĕkap nikaŋ len,
mānanya hetunya n aṅalpa riŋ len*

yan wwaŋ sinewa wruha ta iŋ manewa,
sojaṙ nikaŋ sewaka tañ calāna,
Āyogya yogyanya n ade tan aṅgon,
rapwan lanā nīti nika awaraḥ siḥ*

wwaŋ mūḍha dāgha iŋ sukha tan pamitra,
ndi ikā n panĕmwa ŋ sukhabhāra riŋ rāt,
tĕkwan tan ārĕmburi don ikaŋ len,
tan yogya sewan ṅuniweḥ parāna*

saŋ nātha maṅke tan atĕn samitra,
lāwan watĕk bhūmija śūraśakti,
dūrantara ikaŋ karatunta nitya,
yan tan kita aminta rinakṣan i ṅwaŋ*

Ājñā nira śry-a asuradꜽtyanātha,
muṅgwi hyaŋ indra alaḥ anūt prabhakti,
yekā n tĕka an uṅgu ri saŋ narendra,
donanya maṅrakṣa rikaŋ swarājya*

yogyanta cihnanya yadin prabhaktya,
wwantĕn purī nātha kasi inalapta,
yekā n tikā n sūṅakĕnanta śīghra,
saŋ nātha śatruntapa sopananta*

nya anak jarāsandha ṅaran pratīpa,
mwaŋ tekanaŋ strī katawan rikāna,
haywa akalib sambahakĕn kabeḥnya,
ndak ton wiśīṙṇnanta mĕne walātĕn*

henak tikā strīnta kabeḥ sapawwat,
paṅhĕlya rapwan kita tan kahĕntya,
Āpan hana ŋ śāstra ri loka maṅke,
saṙwwapraṇī sādara māṙddhanāta*

yadyan kita asowaya tan pasūṅa,
meṅgal kĕta ŋ daṇḍawadha i kita asru,
Āpan siraŋ bhoma sira antakanta,
tambā ndi tekaŋ tulakĕnta mrĕtyu*

saŋ wabhru mojaṙ tumuluy manambut,
dhik hāḥ haḍā kaśmala dūta pāpa,
denya awuwus tan wuwus iŋ kinonkon,
jambat patiḥ jañjan ujaṙmu duṣṭa*

ndi ikaŋ mahīputra wĕnaŋ tumiṅhal,
ri śrī upendra atiśaya iŋ kaśaktin,
yāwat wĕnaŋ saŋ naraka n tumĕṅhā,
tāwat rĕmĕk syuḥ dinĕdĕl mukhanya*

yadyan kaḍatwan ya tĕka iŋ lĕmaḥnya,
salwānya sakweḥnya tĕka iŋ gunuŋnya,
saṅgan ta de śrī nrĕpa krĕṣṇa dadya,
himpĕṙnya gowaṙddhana riŋ maḍaṅhan*

sakwehmu tekaŋ baladꜽtyasaṅgha,
hĕnti ika de śrī baladewanātha,
bĕntaṙ bubaṙ lwiṙ yamunā gatinya,
de niŋ wulukw-a akas agöŋ malaṇḍĕp*

Ꜽ koŋ kaṭuṅka adhama dūta tiṙyyak,
tan ton taṅankw-a antakatulya teki,
tonton uripmu n tĕkanaṅkwa hasta,
yan yogya mātyānana dūta tuccha*

Āḥ dhā kawiḥnya ŋ ratu wabhru mojar,
dūrantara iki n tuhu hanta rota,
tan wruḥ ta ko yan si mahodara aku,
priḥ ndak hamūk yan tuhu ko prawīra*

maṅke yadin patyana ko rĕbutku,
nora anuluŋ ko sy-ana taṅgalĕṅkwa,
tañ cakra taŋ cakra hiḍĕpku denta,
taṙ wĕdya de niŋ hala sañjataṅku*

nāhan ta ya ujaṙnya mahodara apyak,
lāgy-a anĕpak bhūmi musus taṅanya,
krodha ika saŋ yādawa-wrĕṣṇiwīra,
tan dwa aṅgrĕgut kapwa paḍa aṅagĕm prĕp*

saŋ satyaka agyā n paṅadĕg tumandaŋ,
saŋ sāmba maṅsö tumuluy mataṅguḥ,
Ꜽ haywa maṅka amĕjahi ŋ kinonkon,
sugyan kita aṅambaha śāsananta*

yekān tumiṅhal si mahodara ujar,
cehāhaḥ āḥ toḥ mabutĕŋ kabehmu,
nā liŋnya mamrĕp saka hīrabajra,
horag tĕka ikaŋ wataṅan tĕkapnya*

śīghra aṅadĕg krodha tĕhĕṙnya mojar,
saŋ wrĕṣṇi tiṅhal muliha aku maṅke,
Ꜽ satyaka bwat lari tūt lariṅku,
yan wāni ko ndak tĕlĕsik cĕṅĕlmu*

nā liŋnya luṅha adrĕs ike larinya,
lāwan kaliṅgādhipa taṙ panoliḥ,
tan waṙṇnanĕn lampaḥ ikā n paḍa agyā,
prāpta iŋ mahīputra sĕḍĕŋ tinaṅkil*

mojaṙ ta ya i saŋ kṣitisūta śīghra,
an waṅla saŋ yādawa śatrubhūta,
saŋ bhoma sakrodha wawaŋ kabāṅan,
maṅgĕḥ tĕhĕṙ maṅgĕtĕm aṅgakāra*

<bhadralalita>:80.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 21

wĕkasan maśabda sira hāḥ kapūhan aku de nikaŋ yadukula,
ri wĕnaŋnya maṅkana wuwusnya tan mawĕdi mātya deṅku ya kabeḥ,
syapa teka yogya lawanaṅkwa krĕṣṇa baladewa wiṣṭya kĕpĕla,
ṅuniweḥ tikaŋ ratu makādi pāṙtha ramĕsĕnkwa tulya kuluban*

aku kāṙwwa hasta mubura i puranya tak arowaṅa aṅhapuyana,
gulanaṅku rāḥnya ripu ni ṅhulun rahatanaṅkwa riŋ karatala,
kalawan ya deṅku śiraḥ iŋ musuḥ rĕmĕk utĕknya santĕna nikā,
saphalanya ku n warĕga kīṙttya moha maharĕp yaśa iŋ pabharatan*

na wuwus mahāsurapati prakāśa sumahuṙ ta cedi ri sira,
prabhu yogya maṅkat asĕn aṙddha sāmpun arĕpat watĕk ratu kabeḥ,
hana paṙwwata atiśaya rāmya rewataka ya uṅsirĕn saŋ ahulun,
sĕsĕpĕn kaḍatwan ikanaŋ watĕk yadu mataŋnya haywa wiluma*

atha maṅkana ujaṙ ira cedi maṅkat ika saŋ mahāsurapati,
kalawan watĕk ratu makādi cedi magadhendra kaṙṇna tumuluy,
gumuruḥ prakampita humuŋ ri gobraja tĕkap nikaŋ surak awū,
kĕtug iŋ mahotpata mawantaḥ adbhuta binaṇḍuṅan gajapati*

alilaŋ tikaŋ sakahawan wanādri matĕmaḥ tĕgal parawaśa,
giri windhyapāṙśśwa nikahĕn lĕbūnya kumukus tinūb nikaŋ aṅin,
kṣitiputra muṅgu rikanaŋ wimāna hana riŋ nabhastala sira,
iniriŋ nikāŋ asura yakṣa rākṣasa piśāca nāga wĕki sök*

tadanantara krama ḍatĕŋ sira atiśaya ghūṙṇnita iŋ giriwana,
irika aŋ arewataka r-uṅgu saŋ kṣitisuta atigaṙwwa masiga,
kumupak humuŋ prakaṭa śabda niŋ balagaṇa aśwa lakṣa niyuta,
saka loṙ kidul paṅuhuḥ iŋ balāsura sĕḍĕŋ haneŋ awaŋ-awaŋ*

tuwi koṭi-koṭi niyutā gaja aśwa ratha riŋ mahītala sĕsök,
ikanaŋ haneŋ gagana tanpa saṅkhya gumuruḥ marok jaladhara,
pakilat ni teja ni sihuŋ nikāŋ asura rākṣasa aṅarab-arab,
kadi waṙṣa bahni dumilaḥ katonan i dilaḥ nikaŋ mata mabāŋ*

irikā n paḍa awrĕg ikanaŋ wwaŋ īŋ asura duṙbala awri malayū,
malupā ry-anak-rabi nika apasaḥ pijĕṙ amet hurip masusupan,
sinĕsĕb waneḥ pinaṅan iŋ piśāca ya turaḥ-turaḥnya tinawan,
ikanaŋ mamoṙ ya maṅusi i kawanwan anaṅis maminta hinurip*

paḍa śīṙṇna wanwa nira saŋ watĕk yadu tĕlas tinunwan aradin,
tĕka sewu thāni pinupuḥ sakambaḥ apaḍaŋ tĕlas parawaśa,
ikana iŋ huruŋnya ya liniṇḍihan kahibĕkan kawāhan asura,
kadi raṅraṅan kapĕnuhan wĕrĕḥ tĕkap ikaŋ dhwaja aputiḥ atap*

<waṅśapatrapatita>:81.
– ⏑ ⏑ | - ⏑ –| ⏑ ⏑ ⏑| – ⏑ ⏑| ⏑ ⏑ ⏑| ⏑ ⏓ = 16

kāla niraŋ mahīsuta ḍatĕŋ prasama saha bala,
gaṙjjita saŋ watĕk yadu mapak sama mapagakĕna,
hetu nira atihaŋ haṅun-aṅun wahu-wahu tinĕkan,
sañjata rakwa suṅsuṅakĕna iŋ ripu tĕka sahasa*

kweḥ nira saŋ watĕk ratu sahāya paḍa sira hana,
śālya wirāṭa len drupada rukmanarapatisuta,
bāhlika somadatta paḍa śakti gati nira kabeḥ,
saŋ nrĕpa winda sānak anuwinda tahu ta malaga*

saŋ naranātha wabhru krĕtadhaṙmma paḍa sira hana,
tuṣṭa kabeḥ tĕlas pinaribhoga sira saha bala,
de nira saŋ narendra harimūṙtti masĕgĕḥ akadaŋ,
riŋ tadanantara aṅuliḥ-uliḥ ta sira riŋ ulaha*

saŋ nrĕpa śālya mojaṙ apa dāya narapati huwus,
byakta ḍatĕŋ musuḥ nrĕpati haywa juga palĕ-palĕḥ,
saṅgatanĕn papag prasamanĕn sakahana nikahĕn,
yeka nihan phalanya katuluŋ wiṣaya haji kabeḥ*

yan masuwe tuluŋ nrĕpati wiṣṭi biṣama nikahĕn,
ṅel niŋ atambaka alaḥ alajĕṙ lĕṅĕn apuli-puliḥ,
ambĕk ikā ndya saŋ prabhu dĕlön tĕka ta wawarĕṅöḥ,
sugyan anambaha iŋ musuḥ alĕḥ mawĕdi sinahasan*

saŋ naranātha śālya na wuwus nira maṅarahakĕn,
mojaṙ ikā nrĕpa drupada haywa haji raga-ragan,
petĕn upāya niŋ wwaŋ anuŋ oliha musuḥ agalak,
yan baraṅa aprayoga kĕna ḍaṇḍa biṣama kahala*

de nika saŋ krĕta aṙtha rikanaŋ samara tuladana,
śakti wineḥ rumowaṅana ḍaṇḍa nira lĕkasana,
yatna sira i tibā ni tĕwĕk iŋ ripu yan amalĕsa,
suśrama lāghawa n panĕmu cidra mamisani musuḥ*

wwaŋ pwa ya śakti kewala kaśaktin ika pada n adun,
tan wruḥ i cidra niŋ para pijĕṙ guragaḍa malaga,
tañ jriḥ inambulan lwat ika rakwa paṅayaya nikā,
māti kĕna iŋ gutuk pwa ya tĕmaḥnya wani-wani pitik*

wwaŋ tinĕkan prayatnani tĕkap niŋ amapaga musuḥ,
minta sahāya siddha pinalaṙ-palaṙ iŋ alĕkasa,
haywa tatan prayatna bala saŋ nrĕpati wulatana,
byakta kĕḍik nikaŋ bala mataŋnya n aṅiṅĕt-iṅĕta*

nāhan ujaṙ niraŋ drupada bāhlika sira sumahur,
sājña haji ndya ta uliha nikaŋ tinĕkan akabĕta,
wiṣṭi tikāŋ anak rabi yadin makaliba tinĕkan,
ṅhiŋ ta mapag ḍatĕŋ pati hurip saphala tan awiraŋ*

kweḥ nikanaŋ musuḥ tan ika taṅgĕlĕn iŋ amapaga,
yan kagiriŋ pisan-pisaniṅun ya hana mapuliha,
wūk ta sakeŋ wurinya caturaṅga saka ri hiriṅan,
nyāma ratunya kāri mapuliḥ kucupi ta ya rĕbut*

saŋ nrĕpa somadatta sumahuṙ taha tan iku bisa,
antyakĕna ata sāhasa nikaŋ musuḥ amasukana,
sāmpun ikā ṇ ḍatĕŋ tĕhĕṙ anunwani maṅamaḥ-amaḥ,
gyāt ya pisan t-atuṅkĕbana wūk prasama saha bala*

nyāta nika alayū kahala tūt wuri nika susuni,
ton ta patoṙnya duṙbala nikā ya mari macatura,
kāsrĕka de nikaŋ kuda liman ya marĕbuta tawan,
māti ya kedĕkan ta tĕkap iŋ gajapati maṅuliŋ*

mojaṙ ikā saŋ aṙjjuna hade biṣama dahat ikā,
ambĕk ikaŋ musuḥ mulata riŋ humĕnĕṅa tinĕkan,
byakta tĕpĕt ndatan kajagana pwa ya mamarĕpĕki,
wiṣṭi tĕmĕn praŋ iŋ wwaŋ atahĕn-tahĕna tĕlas alaḥ*

rañca manaḥ niŋ apraṅa manoliḥ i wuri niyata,
kepwana de ny-anak rabi nikā n prajurit alĕkasa,
rigrig i rowaŋ iŋ wwaŋ alaga alaḥ awĕdi maṅaliḥ,
haywa hinerakĕñ juga tĕkap niŋ amusuḥ agalak*

maṅkata rakwa mon karuhunan ṅwaŋ amapagakĕna,
maṅkana liŋ saŋ aṙjjuna mapakṣa mijila tumuluy,
śrī naranātha krĕṣṇa mawuwus rari diwasa kita,
sāhasa tan taha ambĕka ni rowaŋ iŋ aṅiṅĕt-iṅĕt*

tiṅkaḥ i saŋ krĕtāṙtha rikanaŋ sama-sama mapagĕḥ,
taṅgwana niŋ prawīra sira saŋ wruha rikaŋ alĕkas,
sandhi ni de niŋ apraŋ awilĕt warahakĕna nira,
tolihĕn iŋ wineḥ guṇa mamiṅkisa musuḥ asusun*

yan ruhuna pwa ta apraṅa sakeŋ raray amaragaṅa,
yadyapin oliha iki n aphala apa tan ulaha nikā,
piṅrwa tiwas kasambya ni huripnya biṣama rinĕbut,
nora ya meman-eman i pati i pati-pati tumĕḍun*

yeka ta kāri hetu nika saŋ wani tan iman-iman,
yan pakadoñ jayā nira rikaŋ praŋ aṅiriṅi naya,
wīra rare-rara ika pinakālas ira kahilaṅan,
rodra katon kasiṅhan ira n aṅdĕmaki musuḥ ira*

niṙ kawiwekan iŋ daṅu kĕta ikaŋ ulaḥ iŋ alaga,
ambĕk i rowaŋ iŋ wwaŋ ikanaŋ paḍa wawarĕṅĕnĕn,
byūha wineḥ mata ika pasaṅĕn wruha ta ri hiriṅan,
tañ jriḥ i wūk nikaŋ ripukula apagĕḥ ulaḥ-ulahĕn*

tĕkwan ikā hade karuhuna aṅlĕkasi kita rari,
tambay iŋ eñjiŋ iṅwaŋ iki maṅkata parĕŋ apisan,
towi kulĕm ḍatĕŋ tuhun adandana ta sira kabeḥ,
ndā si gaṇākumāra ya matuṅgwa kuwu gati nikā*

Āḥ pwa gaṇākumāra tanayaṅku kita makĕmita,
mwaŋ bala wāhananta ya ta dum paḍa maparĕpata,
haywa tatan prayatna rahina iŋ kulĕm ika midĕra,
denya haṅĕt-haṅĕt gati nikaŋ nagara kadi daṅū*

bhāra nikaŋ musuḥ ya tinahāṅkw-aṅapuyana kuwu,
rākṣasa duṣṭadūta ya niśācara mamĕṅi-mĕṅi,
dānawadꜽtya sūkṣma ni lĕkasnya yan akira-kira,
len hana bañcananya-ya ta kawruhi satĕmaḥ ikā*

haywa manaṅgaḥ alpa ri gawenta kawĕkas iŋ umaḥ,
bhāra tĕmĕn kĕta ŋ sinarabhāra makĕmita kuwu,
sādhu huwus kapaṙccaya kaśaktin ira tika lĕwiḥ,
nyāta mataŋnya yogya kita kantuna pagĕhakĕna*

sāmpun ira aṅutus matĕlasan ta para ratu mahöm,
kapwa mare pakuwwan ika taṇḍa nira ya winaraḥ,
saŋ naranātha saŋ pininaṅan sira kinasĕgĕhan,
kīṙṇna haneŋ tĕgal bala nira akuwu-kuwu sahana*

taṇḍa niraŋ watĕk ratu paḍa atihaŋ asira-siran,
ghūṙṇnita tan pasaṅkya karĕṅö tabĕ-tabĕhan ikā,
len ta saŋ asrama iŋ lĕbuḥ aḍeŋ hulun ika sabatĕk,
ri hyun ikā n katiṅhalana kapwa mawuwuḥ adĕmak*

tan sipi de nira amahayu sañjata paḍa mahalĕp,
riŋ sajuru prawīra saka sātus akaraḥ akaluŋ,
len ikana alĕṅĕn bapaŋ asiṅhĕl aṅatus-atusi,
rohan ika iŋ lĕbuḥ pamĕdi maṅrĕpĕhi lawan ikā*

mwaŋ hana taṇḍa mākrĕp irika aṅulaḥ aṅiṅĕt-iṅĕt,
ndā krĕpana akĕkĕḥ ta n aharĕp mahuluna makuwu,
ṅhiŋ ya barat ginöṅakĕn ika iŋ hĕlĕm ulaḥ agalak,
tan pakasoṙ yan iŋ lĕbuḥ asāra rĕbuta palagan*

wāhu mapañji-pañji karika amalaṙ apamĕgĕta,
sañjata kaṙwwa tuṅgul alĕsĕḥ miṅĕṙ aduluṙ aḍeŋ,
bhāwa nikā n umunduṙ i tĕlasnya mapuliḥ abaṅĕt,
yaṙ mapiliḥ wuwusnya ri patuṅgul ika ciṅa-ciṅaḥ*

rāmya para prawīra saŋ anaṇḍaŋ akaraḥ akaluŋ,
len asipiŋ-sipiŋ kuniŋ arampak arĕja malayū,
mwaŋ hinatak sisiṙ sakala söḥ kagurilap ahulap,
wadwa haji ika cihna niki yan krĕtayaśa riŋ ayun*

maṅkana taŋ bapaŋ pili-piliḥ wahu-wahu tiniban,
bhoṅgan akañja-kañjaṙ amaluy-maluyi paṅuṅaṅan,
tan wulat iŋ hawan salaḥ ulat mulat i saŋ aṅuṅaŋ,
mogha tibā kasĕmsĕm amiraḥ mukha nika sinurak*

nyāsa haji ika saŋ juru kĕdut wwaŋ abukĕt akihal,
pantĕs ika agalaḥ kuḍuwak asriŋ apuliḥ anitir,
krenya kuniŋ gusenya salaka aṙddha kaluŋ ika timaḥ,
ambuluṅanya gaṅśa kadi ghaṇṭa humuŋ awurahan*

mwaŋ hana ta amuput salaga wāni pamaja nrĕpati,
kweḥ nika sewu sök parĕŋ arampak amĕnuhi lĕbuḥ,
wahw-asikāp pĕnĕd titiṙ anunduk i musuḥ atumaŋ,
doyan i raṇḍa niŋ musuḥ hanan hana ri dalĕm umaḥ*

sāmpun aḍeŋ tikaŋ bala tĕkaŋ wĕṅi rawi sumurup,
meḥ tumibā ŋ ḍawuḥ wwalu paḍa alĕkas aṅinum-inum,
tan hana tan paṅiṅwani rikaŋ juru-juru masĕkar,
tambul ika aṅulumpuk apurik taŋ umulat iriya*

tambul ika antiga agarĕm ikaŋ katupaŋ ayuŋ-ayuŋ,
mwaŋ pabĕkan pĕcĕl-pĕcĕl ikaŋ licin acĕka-cĕkaḥ,
rumbaḥ abāŋ babat saha lalab nikana mira-miraḥ,
twas tan atis titisnya pĕlĕm iŋ barabas aṅĕṅĕsi*

len kulubanya laṅsuban asumsum ilat asuhunan,
membuḥ atumtumañ jamu-jamuṙ kurupuk uwuṙ-uwur,
limpa lawan lamuṅsiṙ aduluṙ paru-paru sinaṅa,
taṅkaṙ usus tinunduk awuduk jata-jatahan aṅöt*

kesyan ikaŋ limas kula-kulaḥ kĕla-kĕla kalupan,
haryas ika amanis milu manis-manis ika mamanis,
nya alap-alapnya kālap aṅalap manaḥ ikaŋ aṅalap,
henak ikaŋ rarawwan amarĕg-marĕgi riŋ aharĕp*

rakrak arok lawan kara kahĕnti karikaŋ anaḍaḥ,
mandĕlakĕn dĕliŋ rasa wĕdĕl-wĕdĕlan apaliḍa,
endaḥ ikaŋ gilay-gilayan oliḥ inilag-ilagan,
nyā ŋ ahaṅĕt pĕṅĕt saradan aṅhaṅĕti riŋ amaṅan*

raṅkaŋ ikaŋ sakaŋ-sakaŋ akiŋ warĕg inariŋ-ariŋ,
tan kahuṙ aŋ huraŋ harajuṅan griḥ ika saha layur,
trī prikitik pitik rika pirik-pirik akiri-kirik,
kraŋ kapiṭiŋ kiṭiŋ kaparĕk iŋ salisuṙ agĕṙ-agĕr*

truŋ-truŋ atuntunan kyaŋ ajuluŋ-juluŋ alaya-layar,
prut hrubuṅa akatuṅgyaŋ awaduŋ-waduŋ akul agĕlar,
jruk-jruk ulam tunū wuku-wuku pwa sarapa-sarapaḥ,
pruk-prukutut pupuk wuru-wuru wruḥ aṅalap-alapan*

cuŋ-cuŋ ucĕŋ cupaŋ-cupaŋ  ahañcaṅan akacaŋ ucu,
cukcak acaṅkiluŋ cawĕt akoci cucuṙ acuŋ-acuŋ,
cöt macabik cabuk cara kacambaḥ acaca-cacahan,
pañciŋ ikaŋ pinañciṅan aminta cacaṙ iŋ acacar*

wrak-wrak ika akraḥ asrak apa tan bari-bari masagi,
wrat-wratana prabheda nikanaŋ baḍawaŋ iwak agöŋ,
praŋ-praŋ ikaŋ pinaṅgaŋ akapal kaḍap aṅilat-ilat,
graṅgraŋ agaṅsilaŋ kaḍawi jañjan akipĕṙ awadĕr*

bwat rawa taŋ sĕpat wĕdal ikaŋ hitu putihan agöŋ,
kĕndĕl ikaŋ dĕlĕg pacal abāŋ patatakul alukas,
len ta paḍaŋ-paḍaŋ saha baraŋ paha pakuŋ ahañaŋ,
jaṅhuṙ awoṙ bayoŋ lawan iwak waŋ agajiḥ alĕmu*

saŋ maṅinum paḍa atika mapātra hana maṅapiti,
kepwan anon samit-samit asaṅkĕpan asĕmu pacĕḥ,
tan huniṅan waneḥ pijĕṙ abhojana mamukha gulū,
tan pakĕcap waneḥ saŋ akĕcap-kĕcap ikaŋ amaṅan*

tan paṅucap tutuknya mututuŋ hibĕk aṅamuk-amuk,
maṅguḥ anon ikaŋ wwaŋ alariḥ manuduhi tahapan,
lindi ni tiṅhal iŋ linarihan saha gujĕŋ amanis,
boṙ lihat iŋ mulat riŋ acacaṙ titiṙ inaliwatan*

kweḥ nikanaŋ pratañjak apadik piḍĕṅĕṙ ika tĕka,
cöt manapĕl wulatnya lumiriŋ ri lawan iŋ aṅinum,
waṅsit ika awayis mulat i rowaŋ ika paḍa tahu,
hetu nikā n humañjiŋ aḍahĕm ywa parĕk iŋ agayuŋ*

bhāwa nika ataṅan masiḍakĕp wruḥ acum api kaḍat,
tiṅhal ikā n dudū mulati tambul ika saŋ aṅinum,
citta nika agiraŋ pwa yan anon ajaŋ-ajaṅan abāp,
sök ta manaḥnya yan linarihan tĕkap ikaŋ alariḥ*

sāmpun ikā n papātra paḍa doyan amaṅan aṅinum,
twaknya hiḍĕp nikā twak i kasaŋ paṅinuman ikahĕn,
wāni ta ya aṅgasul riŋ alariḥ maṅalapi magayuŋ,
akrig ikaŋ makāṙyya mulati ŋ kadi kuraŋ amaṅan*

rāmya tikaŋ garantaŋ aṅudaŋ ri tĕlas iŋ atĕlas,
tan paparĕṅwan iŋ nagara denya sajuru-sajuru,
sāmpun ikaŋ ḍawuḥ rwa wahu māri tika saŋ aṅinum,
saŋ katĕkan pradakṣiṇa gumanti humuŋ awurahan*

<mrĕdukomala>:82.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

sampunya n paṅinum nikaŋ bala kabeḥ yaya aŋ pura humuŋ,
de niŋ tuṅgaṅan aṅhrik aṅrĕguŋ ikaŋ liman mawurahan,
bherī gĕṇḍiŋ aganti tan papĕgatan hanan muni parĕŋ,
himpĕṙ sāgara kādrĕsan pawana śabda niŋ sanagara*

göṅgöṅĕn ta manaḥ para prajurit ahyun apraŋ alawas,
t-aṅkat saŋ wwaŋ ujaṙ nika aṅarahakĕn paḍa asru mijila,
len tekaŋ rumuhun sakaṙwwa-tĕlu-pat prawīra taruṇa,
pakṣanya amriha riŋ tĕgal saha sĕkaṙ haneŋ kura-kura*

jagra ataṅhi siraŋ watĕk ratu sudhīra mānawibhawa,
ndan riŋ praŋ sikĕp iŋ mayuddha takis iŋ gada inaṅĕn-aṅĕn,
pūjādhyāna saha prayoga nira śatrunāśakaraṇa,
Āstām saŋ rĕṣi-śꜽwa-sogata makādi ḍaŋ hyaŋ ajapa*

byātītān ikanaŋ kulĕm rahina riŋ kamantyan apaḍaŋ,
saŋ hyaŋ sūṙyya mawās haneŋ udayapaṙwwata awa sumĕnö,
saŋ śrī bhūpati krĕṣṇa sāmpun asĕnāddha saṅkĕp awidhi,
mwaŋ pūjājapa nitya sāstuti nira iŋ bhaṭāra sawitā*

kāla śrī naranātha māstuti  bhaṭāra sūṙyya sakala,
ṅkā n wwantĕn waradewatī sira ḍatĕŋ sakeŋ awaŋ-awaŋ,
atyanta ika halĕp nira amakuṭa bhūṣaṇa aparimita,
lumrā teja nira iŋ mahītala sawaŋ tĕṅaḥ ṅ way ahulap*

līla awāhana nīlaratnamakara atiśobhita katon,
mwaŋ haṅsa i wuri śuddha rūpa nika himpĕṙ iŋ marakata,
akweḥ taŋ paricārika apsarawadhū miriŋ tĕka nira,
maṅke prāpta ri sanmukha nrĕpati keśawāṅśa wĕkasan*

hyaŋ-hyaŋ niŋ suranimnagā gati nira amrĕtātmaka sira,
hyaŋ gaṅgā sira dewatī pinakajīwa niŋ sabhuwana,
sākṣāt niṙmmalarūpa śuddha sira tīṙtha niŋ jana kabeḥ,
maṅgĕḥ maṅgala saŋ mahāṙddhika paśucyan uttama sira*

henak niścaya saŋ narendra tumuluy prabhakti mararĕm,
pūjā sambhawa yogya sāmpun ika de niraŋ narapati,
yatna aswāgata bhāgya teki ri ḍatĕŋ mahābhagawatī,
kāruṇya aṅlawad i ṅhulun ri tĕka niŋ bhaya adbhuta dahat*

om om sājña haji iki don mami ḍatĕŋ ri saŋ narapati,
kotus de nira saŋ hyaŋ indra kalawan watĕk sura kabeḥ,
wruḥ yan mapraṅa saŋ narendra kalawan mahākṣitisuta,
ginyākĕn gati ni ṅhulun karaṇa ni ṅwaŋ aprĕgi ḍatĕŋ*

nyā ŋ dyus riŋ ghaṭa ratna honya tarimanta de saŋ ahulun,
nāhan liŋ nira śīghra madyus i nareśwara ajaya-jaya,
mwaŋ puṣpā nira jāti gandha kinĕnākĕn aṙjja ri gulū,
mantuk saŋ suradewatī kadi manuk trik iŋ laṅit adoḥ*

saŋ śrī krĕṣṇa sira ika maṅkat umijil sakeŋ pura nira,
muṅgwiŋ syandana nīlaratna sagala ahirĕŋ kuda nira,
gĕṇḍiŋ kĕṇḍaŋ asaṅgha paṅharĕp ira atri ghora gumuruḥ,
abhrā taŋ garuḍadhwaja aruhuṙ agöŋ awaṙṇna mibĕra*

saŋ nāthātmaja sāmba saŋ śamiti śobhanākhya maṅiriŋ,
mwaŋ saŋ mānujananta satyaka lawan susena maturut,
saŋ senākhya sunīti mītawan anindya riŋ pabharatan,
mwaŋ saŋ rohita saŋ sudeṣṇa gajaśūra nāma karĕṅö*

riŋ keri pwa sapatnajit mwaŋ ika śakyajit sama dĕdĕg,
mwaŋ saṅgrāmajit uttama iŋ samara satyajit ṅaran ira,
lāwan cārusudeṣṇa wāni sira bhadra cārusuyaśa,
śakty-a anwam sira cārudewa milu guptacāru winuwus*

khyāti iŋ praŋ sira mitrabāhu saphala prawīra nipuṇa,
lāwan kṣepaka rakwa supramita cāruwinda guṇamān,
lāwan teka śarapraśūra sira tāmapakṣa karĕṅö,
siṅgiḥ rākṣasacidra sāra ri laga prawīralalita*

nāhan ta atmaja saŋ narendra pinakātmarakṣaka nira,
śūra uttuṅga sira ahawan ratha gaḍiŋ mināsan asinaŋ,
kapwa apiṅhay ikaŋ turaṅga nira daṙśśanīya binisa,
Ābhra awaṙṇna tulis hañaṙ sira n awastra mūlya sinurat*

ndan saŋ sāmba juga adhikāra ri siraŋ narendratanaya,
riŋ praŋ riŋ prĕp asiŋ gadāyudha dhanuṙddhara n krĕtayaśa,
kadya adyus kusuma n pabhūṣaṇa wiśeṣa ratnakawaca,
himpĕṙ pādapa rūpa niŋ dhawalawastra kapwa kumĕñar*

wadwā saŋ naranātha tan pawalĕṙ iŋ halĕp winulatan,
tiṅkaḥnya n paja taŋ paḍa arathawiśeṣa taṇḍa nipuṇa,
tahw-a apraŋ mahawan ratha aratha-rathan gatinya ya kabeḥ,
kontā tomara sañjatanya hana len laras piraŋ iwu*

mwaŋ tekaŋ mahawan liman pira-piraŋ puluḥ yuta kabeḥ,
tahw-a apraŋ mahawan liman gati nikā n tĕlas krĕtayaśa,
śūra iŋ lwaḥ palapat wukiṙ gahana siŋ payuddhan ikana,
kontā tomara bhindiwāla kalawan gada ayudha nikā*

akweḥ wīra manuṅgaŋ iŋ kuda bisa iŋ kuda akuda-kudan,
kapwa ikā n paḍa lāghawa iŋ samara sāra mapraŋ awilĕt,
dukduk tomara śūla śakti pinakāyudhanya kumilat,
kontā mwaŋ krĕtala atitīkṣṇa pinutĕṙ murub kagurilap*

sakweḥ niŋ manapak lĕmaḥ pinakapādarakṣa magĕlis,
wwaŋ wāni i samara agalaḥ mwaŋ apapan magaṇḍi sawaneḥ,
suṅkul-suṅkul ika asinaŋ paḍa linuṅsiran pinaradan,
simpiŋ-simpiŋ aneka tulya jalada ahawan kṣititala*

maṅkat śrī baladewa mās ratha nira aturaṅga makuniŋ,
kumram gātra nira akuniŋ mabukakuṇḍuṙ ujwala kuniŋ,
lāwan tuṅgul ira adawā sinahaja akuniŋ layu-layu,
sākṣāt nāga kuniŋ tamolaḥ aṅadĕg hane harĕp ira*

putra śrī baladewa saṅgĕpan iŋ aṅgarakṣaka nira,
khyāti iŋ rāt niśatha ulmuka prathama riŋ kamānawibhawan,
kapwa asyandana raktawaṙṇna kumĕñaṙ maṇiknya dinĕlö,
lwiṙ sandhyājalada akilat sira tĕkap nikaŋ maṇimaya*

Ākāra rwaŋ iwu prawīra tinuha adi riŋ laku nira,
mantrī paṇḍita riŋ praŋ uttama paḍa aratha aṙjja tinulis,
len tekaŋ gajawāhana i wuri sĕsök pĕnuḥ piraŋ iwu,
wwaŋ wrĕddha iŋ samara akĕkĕḥ gati nikā n manuṅgaŋ iriya*

maṅkā taŋ turaga aṅrasuk masalĕsök ri wuntat asusun,
wwaŋnya awaṙṇna tulis tĕkap ni kawacanya bhāswara hañar,
mwaŋ tekaŋ bala wāni sāha masipiŋ-sipiŋ piraŋ iwu,
akram luṅsiṙ ikeŋ kasiṙ-kasiṙ ika aruwit kuniŋ ikā*

saŋ pāṙtha pwa sira ahawan rathawara agniwaṙṇna dumilaḥ,
tĕkwan śwetaturaṅga sapta ya maṅiṙ lakunya kumukus,
mwaŋ gaṇḍewa nira umurub maṇik ikā ywa numpĕṙ i taṅan,
muntab rūpa ni wānaradhwaja nira asiliḥ drĕs iŋ aṅin *

saṅkĕp niŋ balakośawāhana paḍa ahalĕp linihatan,
Ākāra rwaŋ atus tikaŋ ratha dudū ŋ liman limaŋ atus,
wwaŋ śūra inaku sāra riŋ samara taŋ manuṅgaŋ iriya,
pantĕs daṙśśana daṙśśanīya wihikan prawīralalita*

ri indraprastha ya saṅka niŋ kuda pira iŋ sahasra rinasuk,
śakti inuttama riŋ kasiṅlaran ikaŋ manuṅgaṅi bisa,
akweḥ taŋ bala pādarakṣa nipuṇeŋ raṇa akral awilĕt,
kapwa anaṇḍaŋ asiṅhĕl akraḥ akaluŋ karaḥ kakirikiḥ*

saŋ nātha druma muṅgu riŋ ratha subaddha taŋ kuda putiḥ,
mwaŋ saŋ śrī basudewanātha samawāhana rwa madulur,
piṅhe catra nira aputiḥ dhwaja nira andalugdag adawā,
ramya apan paḍa wrĕddhapāṙthiwa sira apupul siliḥ-asiḥ*

makweḥ taŋ balawīra dhīra tinuha irikaŋ praŋ alawas,
seww-i ikaŋ gajawāhana awuṙ-awuran mawoṙ awuṙ-awur,
mwaŋ tekaŋ turaga ajĕmuṙ milu lamuṙ-lamuṙ winulatan,
milw-i ikaŋ ratha kaṙkkaśa aṅiṅĕl-iṅĕl kudanya kahĕnĕŋ*

tuṅgal sowaŋ anak narendra paḍa śakti śūra suyaśa,
tan len saŋ gada śūra saŋ suratha śaktika n paḍa parĕŋ,
aṅhiŋ gĕgwan i buddhi saŋ nrĕpati kāliḥ iŋ pabharatan,
Āpan daṇḍa nira iŋ musuḥ pwa ya rikaŋ kamānawibhawan*

saŋ rukma atiśaya ahawan ratha marĕṅga kañcanamaya,
saṅkĕp riŋ maṇibhūṣaṇa akawaca hīrabajra marukuḥ,
kadga mwaŋ warayaŋ laras hana ri saṇḍiṅan sana-sini,
mwaŋ kroñcadhwaja tan pahīṅan aruhuṙ hane harĕp ira*

lwiṙ wāḥ paṙwwata wāhanā nira humuŋ paḍa aruḥ-aruhan,
mwaŋ teka dhwani niŋ turaṅga-gaja ghora ghūṙṇnitatara,
grit niŋ syandana tan pasaṅkhya karĕṅö surakṣaka nira,
rwaŋ lakṣā caturaṅgawrĕnda samudāya tan papĕgatan*

maṅkat saŋ nrĕpa śālya saŋ kasusuk iŋ musuḥ lagi-lagi,
maṅkā pwa ŋ ripu maṅrĕṅö ri sira kaṙṇnaśūla winuwus,
nitya aṅde sĕkĕl iŋ lawan maṅĕn-aṅĕn parājaya nira,
aṅhiŋ yan sahasa iŋ musuḥ sira nimitta niŋ lawan arĕs*

līlā yan pahawan gajādhipa tĕlas mabhūṣaṇa sira,
söṅsöŋ niŋ kawaca atibhāswara katon lanā makalaṅan,
kādbhūta pwa tĕkap ni teja nikanaŋ warāstra niśita,
lwiṙ wālāṙkka hana irikāŋ udayapaṙwwata ika dinĕlö*

rob tulya ŋ balawāhanādi caturaṅga saŋ narapati,
mwaŋ mantrī nira rakṣaka aratha sawaŋ karaŋ winulatan,
wwaŋ śūrāṙyya tika iŋ raṇāṅga makapādarakṣaka nira,
ya pwa n tan pabalik surud praŋ ika yan tĕka iŋ lawan ikā*

saŋ nātha drupada ahawan gajawiśeṣa pat gaḍiŋ ikā,
dhrĕṣṭadyumna ṅarany-anak nira haneŋ ratha aruhuṙ agöŋ,
akweḥ taŋ caturaṅga saŋ nrĕpati söḥ piraŋ puluḥ iwu,
mantrī taṇḍa nira ahawan ratha lawan liman kinawacan*

maṅkat saŋ nrĕpa bāhlika atiśaya riŋ kamānawibhawan,
lāwan saŋ nrĕpa somadatta paḍa ta ahawan ratha magöŋ,
tan waṙṇnan caturaṅga saŋ nrĕpati kāliḥ ujwala katon,
de niŋ bhūṣaṇa ratna kañcanamaya pradīpta kumĕñar*

maṅkat saŋ nrĕpa windu lāwan anuwinda sānak adulur,
līla aliṅgiḥ i rĕṅga niŋ gajapati rwa sāmpun arasuk,
sakweḥ niŋ bala wāḥ paḍanya humilī ndatan papĕgatan,
aryak syandana wāhanāśwagaja pādarakṣa gumuruḥ*

sāmpun maṅkana saŋ narādhipatiy ugrasena wĕkasan,
saŋ wrĕṣṇy-andhakawīra ŋ aṅgaparirakṣa muṅgwiŋ iriṅan,
maṅkā tiṅkaḥ ikaŋ gajāśwaratha pādarakṣa wĕki sök,
sākṣāt paṙwwata rug kĕtug ni gubaṙ iŋ watĕk pinamĕgĕt*

saŋ nāthātmaja kāṙwwa satyaka sudeha muṅgu ri wuri,
mwaŋ saŋ śāraṇa saŋ wicitraka widūratāmrĕta tumūt,
kapwa anuṅgaŋ umuṅguḥ iŋ ratha winaṙṇna-waṙṇna riŋ ĕmās,
lwiṙ kambaŋ manĕḍĕŋ buṅaḥ nira tĕkap nikā n kabaraṇaŋ*

maṅkat saŋ krĕtadhaṙmmanātha sayudhākhya siṅhapuruṣa,
krūrākāra haneŋ rathāṅga sira n aṅgakāra madulur,
rāmya ŋ taṇḍa kabeḥ tĕka iŋ balasahāya kapwa matitaḥ,
tiṅkaḥ niŋ caturaṅga tan papĕgatan marampak atatā*

saŋ mātsyādhipa māhawan dwirada mīnarūpa marasuk,
molaḥ taṇḍa nira agulāṅan atulis miraḥ mata kabeḥ,
akweḥ bhrĕtya nira asisik putiḥ anorakĕn bañu pasaŋ,
nora ika apacalan lĕkas nira n anūtakĕn kakulajan*

yapwan kīcaka ŋ aṅgarakṣaka narendra śakti suyaśa,
ndan tahw-a aṅawisa ŋ musuḥ tĕka nira n haneŋ raṇasabhā,
mewĕḥ teka n atĕmwa ros wuku nikaŋ kasiṅhan i sira,
saŋ lāgi inucap iŋ katuṅtaṅan i kīṙtti riŋ raṇasabhā*

<gadyakāra>:83.
⏑ ⏑ ⏑| ⏑ –  ⏑| –  ⏑ ⏑|  ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 29

ri tĕlas ira an mijil sahana saŋ watĕk yadu lawan watĕk ratu humuŋ tikaŋ bala kabeḥ,
pĕnuḥ irikaŋ tĕgal gahana gahwara alas alilaŋ wiśīṙṇna tĕkap iŋ ratha akuda liman,
tuhu kadi megha riŋ kapitu kāṅinan winulatan pĕtĕŋ dhwaja nira akilat kĕlab ikā,
paḍahi lawan taroñji murawa apratidhwani kĕtug ni kĕṇḍaŋ iŋ aroha ghora gumuruḥ*

salĕsĕk i lampaḥ iŋ balasamūha tan papĕgatan sakeŋ purasabhā pwa tan paligaran,
hala-halaho wuwus nikaŋ i wuntat opĕk apĕḍĕk-pĕḍĕk hariṅĕtĕn hana aṅumĕk-umĕk,
ikaŋ amikul-mikul kakĕsĕlan tan intaṙ i lakunya mepu ri galak nikaŋ liman aṅel,
iṅut-iṅutĕn lana inubatakĕn cucuk ni pikulanya meḥ anukak an kacuṇḍuk iŋ wuri*

hana ta makuṇḍaŋ aṇḍarat i tuṇḍasāra mapĕṅiŋ ri kuṇḍaŋ ika tan pakālib apulut,
amisu-misuḥ mahā sigi-sigīn i kuṇḍaŋ ikahĕn lĕbū n karakĕtan dukut rĕmuk akiŋ,
aṅumĕl-umĕl tumiṅhal i tapiḥ ni kuṇḍaŋ ika yan tĕlĕs ri wuri mātra rambut akusut,
liŋ ika paran dumehmw-anu tika anu ko ndak anu tan paweḥ ry-aku maweḥ ta ko siŋ aṅanu*

milu-milu teki taŋ juru bĕṭĕk makuṇḍaŋ ikahĕn satuṅgal amĕtĕŋ sĕḍĕŋnya n aḍayan,
apurik apan tĕhĕṙ pinakapaṅhawinya ri guse nikā n kinĕnakĕn galaḥnya kuḍuwak,
rasika kaṅelan āpan amikul bĕkĕlnya kalasanya hambuluṅan awrat abwat anĕtĕl,

{gadyakāra}:86.4

sumĕlaŋ aṅodwad iŋ rabi nikā n kumat kabaranaŋ burat-burat abaŋ wĕtĕŋnya n agĕḍe yateka sagĕnuk*

tiḍak ḍikĕtahui
<dhrĕti>:84.
– – –| – – ⏑| ⏑ – –| – ⏑ ⏑| – – ⏑| ⏑ – ⏓ = 18

luṅhā ŋ lampaḥ saŋ yadu saṅke dwārawatī śīghra paḍa agyā,
kāwit-kāwit saŋ rĕṣi durwāśa ika cumuṇḍuk nrĕpa krĕṣṇa,
rukṣa akurw-a aṅel alapā mantuk sira saṅkeŋ śiwatīṙtha,
siddhāsiddha ŋ wāk śapatha iṅgal yan mapĕṅiŋ towi kuraŋ twas*

wruḥ pwa śrī krĕṣṇa i bhagawān durwāśa sira n paṇḍitasiddhi,
agyā-gyā-gyā yan tumurun saṅkeŋ ratha sāmpun ta manambaḥ,
enak pwa wruḥ saŋ rĕṣi yan trĕpti ika kabhaktin haji ri twas,
menak ta ambĕk niścaya mājaṙ sāṙjjawa somya arūm aśabda*

hehe saŋ bhumyādhipati ndaḥ wehi kami i kahyun ikiŋ twas,
alpa ṅhiŋ tekaŋ labuhan donkw-i i kita lāwan baladewa,
kahyunkw-a antukta aṅliwĕt āpan śuddha pawitra amrĕta sākṣāt,
ndaḥ ṅkāna i rājyanta tika anuŋ yogya kami n wehana denta*

nāhan liŋ saŋ paṇḍya ta kady-a apet karaṇa i saŋ naranātha,
śrī krĕṣṇa anaṅkṣepa ri sojaṙ saŋ rĕṣi śīghra aṅanumoda,
bhāgya n wwantĕn ry-antusa saŋ paṇḍya amuhara aŋ trĕpti ri citta,
ndā santabya agöŋ kĕta rānak saŋ yati herĕn samuhūṙtta*

pun pāṙthā pun rukma tikaŋ konĕn pun anārathyakĕna praŋ,
nāhan liŋ saŋ bhūpati krĕṣṇa aminta ri saŋ paṇḍita herĕn,
sāmpun luṅha ikaŋ pakudan maṅhundaṅa pāṙtha nrĕpa rukma,
śīghra prāpta ikā sira kāliḥ śrī nrĕpa krĕṣṇa ata manantwa*

<bhadralalita>:85.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 21

hari ni ṅhulun daki saŋ aṙjjuna ṅwaŋ awĕkas-wĕkas pwa ri kita,
kalawan ta saŋ nrĕpati rukma rakṣa nikanaŋ watĕk yadubala,
kita kāṙwwa sāra śaraṇā nikaŋ praŋ aku mantuka iŋ swanagara,
sira saŋ mahāṙṣi sira ta ikihĕn labuhana aṅhuwus brata nira*

liŋ ira anĕhĕṙ muliḥ atīta teki sira saŋ narendra wĕkasan,
sira saŋ watĕk ratu kabeḥ mareŋ pabharatan paḍa ahyun ayaśa,
ikanaŋ bala prakaṭa kātara amalaku śatru rākṣasabala,
alapa apraŋ abrata kasiṅhan agya malawas maṅanti labuhan*

kaparĕk samīpa ni pakuwwa-kuwwan ikanaŋ musuḥ wahu katon,
irikāŋ arewataka sök tĕka iŋ suku-sukunya tan paligaran,
mwaŋ ikaŋ haneŋ alas agöŋ lawan wiṣamawanwa tan kawulatan,
pasamūhan iŋ dhwani nikaŋ liman kuda ya tan pasaṅkhya gumuruḥ*

sira saŋ dhanañjaya lawan siraŋ nrĕpati rukma dāya gĕlara,
makarānana ika winaṅun kramanya sira kāṙwwa muṅgu ri tĕṅaḥ,
makawaktra saŋ yadukulaprawīra pinakādi sāmba niśaṭha,
mwaŋ ike saŋ ulmuka lawan ta satyaka sudhīra śāraṇa waneḥ*

nrĕpati druma mwaŋ ika saŋ narendra basudewa muṅgu ri wuri,
nrĕpa śālya len drupada bāhlika agra ri tĕṅĕn suṅut gati nira,
nrĕpa winda lāwan anuwinda saŋ prabhu wirāṭanātha ri kiwa,
nrĕpa somadatta ri harĕp niraŋ yadu sahā suṅut gati nira*

ri tĕlasnya n enak apagĕḥ pratiṅkaḥ i gĕlaṙ niraŋ yadu kabeḥ,
sira saŋ mahīsuta tĕlas tumiṅhal atigaṙwwa sahya masiga,
amusus taṅan tan ari maṅgĕtĕm tĕkap ikaŋ kamānawibhawan,
aharĕp makoliha ri saŋ narendra harimūṙtti tan hana waneḥ*

winaraḥ sira i taya narendra krĕṣṇa baladewa de niŋ utusan,
yatikā n wiwal manaḥ ira awiśeṣa ri siraŋ watĕk yadu mijil,
maṅĕsaḥ lanā mulati laṇḍĕp iŋ lipuŋ amoghaśakti hinawin,
mwaŋ ikaŋ gada awĕsi satal pinañjĕṙ aṅadĕg tiniṅhalan ira*

nrĕpa cedi kaṙṇna magadhendra saŋ winidhi de mahāsurapati,
mijila irikaŋ samara maṅlagāna ri siraŋ watĕk yadu ḍatĕŋ,
iriṅĕn tĕkap niŋ asuraprawīra paṅarĕp nikaŋ praŋ irikā,
pinakādhikāra para taṇḍa saŋ kṣitisuta atiśakti suyaśa*

ri wijil nira aṙyya magadha apaḍa ahalĕp anuṅgaŋ iŋ gajapati,
tĕka sewu taŋ liman agöŋ hane wuri tĕlas kabeḥ makawaca,
turaga apipit piraŋ iwū wwaŋ iŋ ratha magöŋ arampak atatā,
bala pādarakṣaka pĕnuḥ wajanya mahulap tĕwĕknya lumarap*

milu teka saŋ ratu samāṅjuru prasama tan hana ika makutis,
paḍa ta ahalĕp halĕp i saŋ prawīra maratha ika len aturaga,
papupul ni sañjata nikaŋ samaṅkana wutaḥnya tan papĕgatan,
kadi wāḥ gunuŋ saha watunya śīghra gumuluŋ tĕka iŋ pabharatan*

milu dꜽtya yakṣa tĕka riŋ niśācara piśāca nāga ya tumūt,
apa tan pasaṅkhya saha wāhananya paḍa ta ahalĕp lĕwi-lĕwiḥ,
pakatap-katap ni tĕṅĕranya bāŋ hana putiḥ kuniŋ mwaŋ ahirĕŋ,
kadi megha sontĕn i surup bhaṭāra rawi rūpa niŋ dhwaja kabeḥ*

ri tĕṅaḥ ta ya uṅgwan ira saŋ narendra magadhādhirāja pinupul,
i harĕp nira iki balayodha sāmpun atatā ŋ ratha aṙppat atumaŋ,
gumuruḥ tikaŋ murawa roñji kāhala lawan gubaṙ piraŋ iwu,
kadi ta aruḥ iŋ jaladhi riŋ gunuŋ karaŋ i piṅgiṙ adrĕs aṅarus*

tadanantara krama ḍatĕŋ ta cedipati tulya sāgara pasaŋ,
amasuk juluk-juluk ikaŋ bala akraḥ akaraŋ limanya maruhur,
kuda mosyan iŋ tĕgal alumba-lumban agĕlis piraŋ puluḥ iwu,
amaḍĕm ḍarat hyu mulat iŋ pratiṅkaḥ i gĕlaṙ nikaŋ bala kabeḥ*

pagĕlaṙ niraŋ nrĕpati kaṙṇna duṙggama lawan samānta nrĕpati,
kadi paṙwwata alas atahĕn wana akrĕp aṅadĕg lĕyĕp winulatan,
irika ŋ juluk-juluk abāp ya satwa nika len ikaŋ kuda liman,
saŋ awaṅgarāja sira moŋ siriŋ galak ira ahyun oliha musuḥ*

ikanaŋ prawīra bala dꜽtya yā karalawaktra raktawadana,
nayaśālya duṙṇnaya tarakṣa senawiṣama mwaŋ apratihata,
paḍa śaktiwīra tahu ta alaga iŋ samara ṅūni riŋ lagi-lagi,
kawĕdi i surālaya lana amikāra sira saŋ watĕk hyaŋ alara*

hana yakṣa śūra tinahā ṅaranya bahukīṙtti sādhanawaśa,
subala prajamba suwana pradhāna rĕṇabhit subaddha guṇawān,
wigakaṙṇna sāma bahukaṙṇnaka aruḥ-aruhan kabeḥ wija-wijaḥ,
kadi ta awĕrö sahana saŋ watĕk drawinabhuk marorawa humuŋ*

tuhan iŋ niśācarabala aṅiriŋ ri sira saŋ narendra katiga,
śarabha prajaṅga mahiṣāṅga saŋ mahiṣawaktra siṅhawadana,
si hiraṇyanāma kapilakṣa len mukhawarāha waktrawikaṭa,
si sumolilambu ya parĕŋ mijil paḍa manuṅgaŋ iŋ liman agöŋ*

bala nāga mukhya nika si prasikta si sudhāṅgana ika biniṣa,
makanātha ŋ adrawalika prasiddha ya musuḥ saŋ aṙjjuna tĕmĕn,
yatika prabhakti ri mahīsuta anĕhĕṙ aminta kāyaśaraṇa,
ri kĕdönya moliha ri saŋ surendratanaya swaśatru liŋ ikā*

milu taŋ piśācabala durwrĕtākhya wigatākṣa kakṣawirama,
wiṣaha aprasahya kalawan wiwaṙṇna wipata trikāyawinaya,
si jitāṅgabhaṅgaka śiraghnabuddhi si wiwaṙjjakaṙmma wiratha,
si hayāṅgasatwa si kulakṣaya aduluṙ anuṅgaŋ iŋ mrĕga wana*

kalayāwanendrasuta muṅgu loṙ kadi limut pĕtĕŋ tiniṅalan,
rumahab samaṙ-samaṙ adoḥ marok ratu samānta rotakulaja,
humarĕp ri saŋ nrĕpati windarāja panihuŋ gatinya tinitaḥ,
alawas mataṅtaṅan atĕmwa yuddha palagā lawanya rasikā*

bala dꜽtya rowaŋ ika śakti saŋ karalawaktra raktawadana,
nayaśālya mukhya nika tāhu riŋ raṇa gajāśwawāhana kabeḥ,
saha yakṣa sādhanawana prajamba suwana pradhāna winani,
saha rākṣasa adi nikana prajaṅga mahiṣāṅga siṅhawadana*

waranāga śakti si sudhāṅgana apratihata adĕmöŋ awak ikā,
tĕṅĕran wĕlaŋ-wĕlaŋ awoṙ hijo bala nika aṅdĕlĕs lari nikā,
tahu ta agawe sawa biṣa aṅluwuk lawan ulaḥ nikā n amiḍuḍak,
nda gulūnya n apraŋ awilĕt lana amiṣani śatru tulya sirarā*

ikanaŋ piśācabala mukhya kākṣawirama trikāyawipata,
kalawan si satwa si kulakṣaya atitaḥ i puṅkuran gati nikā,
panihuŋ kiwa atĕhĕṙ ikā kabeḥnya humarĕp maṅulwan agĕlar,
nrĕpa winda lāwan anuwinda bhūpati sira ika mukhya kaharĕp*

bala niŋ bala pwa ya tatan pasaṅkhya pira koṭi-koṭi niyuta,
caturaṅga niŋ bala samaṅkana ika pira saṅkhya-saṅkhya nikahĕn,
humĕnĕŋ paḍa amapadĕṅan maṅanti tinĕkān paḍa anaha-nahā,
kadi sāgara sthiti tatan hana aṅin ika tulya niŋ bala kabeḥ*

tucapa ŋ sihuŋ kidul apūṙwwa tulya jalada aṅhĕmu hudan arĕs,
lumarap krĕtāla nika waṙṇna widyut awilĕt lawan layu-layu,
sarapuŋnya saŋ nrĕpa hiraṇyanābha kalawan kaliṅganrĕpati,
sasamāntabhrĕtya caturaṅga lakṣa niyuta ŋ gajendra turaga*

irikā ta dꜽtya pinatiḥ prawīra balamantri mukhya-ya kabeḥ,
maṅaran susenawiṣama mwaŋ apratihata adhika abalawana,
saha wāhananya gaja sewu sowaŋ ika len rathāśwa niyuta,
saha pādarakṣaka nikā sahasra śatakoṭi tan patagihan*

pinakesi yakṣabala saŋ pradhāna rĕṇabhit guṇa asama-sama,
yatika ahalĕp-halĕpan iŋ prawīra makaluŋ karaḥ kawayakaḥ,
turaganya len gajarathanya rĕṅga nika mās maṇiknya kumĕḍap,
lumarap katonan ika waṙṇna wintaŋ aṅaliḥ parĕŋ larap ikā*

kalawan ta nāga maṅaran prasikta pinakādi saṅkĕp atitaḥ,
mwaŋ ikaŋ piśācabala piṇḍa sāyuta tĕkeŋ swawāhana nikā,
pagĕlaṙ ni sañjata nika apipit kadi ta kānana i kapitu sök,
kumĕlab dhwajanya kadi ta aṅkura asĕmi katon ikaŋ layu-layu*

humarĕp ta kulwan atitaḥ kabeḥnya n umarĕp ri bāhlikapati,
mwaŋ i saŋ nrĕpa drupada śālya saŋ kawĕdi riŋ raṇa iŋ lagi-lagi,
pasamūhan iŋ ratu watĕk mahīsuta ta ikeŋ samāntanrĕpati,
lima yojananya pagĕlaṙ ni sañjata nira amaḍa iŋ jaladhi sök*

tiga yojananya pagĕlaṙ ni sañjata niraŋ watĕk yadukula,
samudāya lāwan ika saŋ narendra pininaŋ kabeḥ saha bala,
kakasut kalaṅkuṅan ikā tĕkap ni bala saŋ wasundharasuta,
paḍa niścaya i lawan iki n paḍa wruḥ anĕṅĕṙ dhwajāgra wĕkasan*

<aśwalalita>:86.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 23

i sĕḍĕŋ ikaŋ watĕk naraka wāspada i rĕpat ikaŋ watĕk yadubala,
aṅun-aṅun aṅgaraṅgaŋ anĕkāni tan pamali wiṣṭi śūra sahasa,
sawuṙ i panaḥnya gaṇḍi nika sök pasöṙnya lumĕpas lawan gutu-gutuk,
ikaŋ aḍaḍap marĕk mwaŋ agalaḥ parĕŋ paḍa rĕbaḥ tumandaŋ asusun*

tĕka-tĕka sewu taŋ turaga saŋ manuṅgaŋ ahulap tuhuknya dumilaḥ,
prasama tumandaŋ aṅgyat anujaḥ bala nrĕpati bāhlika ika kadunuŋ,
milu tumitaḥ tikaŋ ratha hane wurinya gumuluŋ gumuntuṙ i laga,
bala ni hiraṇyanābha ya kabeḥ lanā siliḥ-arĕp ri bāhlikabala*

humabĕt ikaŋ dhwaja nrĕpati bāhlika aṅarahakĕn rikaŋ bala nira,
sama-sama taŋ majantra mamanaḥ lawan taŋ apapan masö mwaŋ agalaḥ,
saŋ akuda tomara inagĕm ikāŋ anuṅgaŋ i liman lipuŋnya lumarap,
parĕŋ apapag pamūk nika samaṅkana ŋ praŋ arurĕk wawaŋ siliḥ-arug*

ikaŋ akuda aṅdĕmak praŋ ika siṅlaṙ oliḥ akalis luput kinurubut,
saŋ aratha sāhasa amanaḥ anūb panaḥnya maṅĕne mamātyani waneḥ,
paḍa-paḍa śūra mapraŋ awilĕt kacidra mati len pinökan atĕhĕr,
kuda kĕna māti ya inatus-atus lawan ratha pĕjaḥ ṅ anuṅgaŋ iriya*

makin asusun tikaŋ bala ri bāhlika n sinusunan muwaḥ lawan abāp,
patĕmu nika aṅlaga prasama malwaŋ-alwaṅi muwaḥ matambĕḥ i wuri,
tuhu paḍa wāni tan dadi surud mamūk amurugul winūk winalĕsan,
hana ta ya kabraṇan mati dudū tikaŋ pinamĕgĕt huwus kapugutan*

bala nira cedinātha humarĕp mare drupadanātha sāhasa masö,
aṅun-aṅun iŋ laga adbhuta pamūk nika atiśaya riŋ kaśūran apagĕḥ,
guragaḍa tan panaṅgĕl agalak parĕŋ kuda rathanya kapwa kumucup,
capala tĕka aṅgalaḥ riŋ adĕgan tĕka amraŋ anĕsĕb saroṣa tan arĕs*

binalikakĕn tinaṅkis amalĕs manaṅkis atahĕn winūk sinusunan,
makakĕrĕpuk tikĕl ḍaḍap ikaŋ tibā mati matimbun iŋ raṇasabhā,
paḍa-paḍa śūra kapwa makaluŋ masiṅhĕl akaraḥ tĕlas karahatan,
inatus-atus tikaŋ balapadāti wīra kawĕnaŋ katon aguliṅan*

śara niśita aduluṙ watu lawan ta dukduk ahawan laṅit malayanan,
kagila-gila ŋ galaḥ waja nika aṅlarap-larap arok siliḥ-palu waneḥ,
ḍaḍap akatap-katap kagurilap tĕwĕknya maṅĕna ikaŋ amraŋ anacaḥ,
ikaŋ apuliḥ-puliḥ mapulihan siliḥ-sĕsĕb alaḥ pĕjaḥ tan umurud*

śawa nikanaŋ turaṅga kagulimpaŋ iŋ pabharatan lawan ratha rĕmuk,
pira-pira taŋ prawīra mati len sĕḍĕŋ kakuwuṅan maṅohan umĕkĕḥ,
tuhu-tuhu tan hana ŋ pakadaṅan tĕkap nira saŋ amriḥ iŋ raṇasabhā,
pijĕṙ aṅusiṙ praŋ amrihawak ambĕk amriḥ ayaśa atapa iŋ pabharatan*

bala nira somadatta sahasa umasö bala narendra kaṙṇna pinapag,
lumĕpasakĕn panaḥnya hana ta amataŋ sahaja taŋ tĕka amraŋ anitir,
pinapagakĕn pamūknya n inarug rinok siliḥ-arug laganya wĕkasan,
ajĕmuṙ arok tikaŋ laga siliḥ-lwaŋ adbhuta aneka māti matunaḥ*

rika haji winda lāwan anuwinda kīṙṇna gumuluŋ katon i hiriṅan,
kumucup anandaṅi ikaŋ i harĕpnya wadwa yawana iśwarātmaja kabeḥ,
agul-agul aṅgalaḥ mamurugul mabāŋ waja galaḥnya moliḥ amati,
ikaŋ aṅalap cĕṅĕl curik ikā miraḥ pira-piraŋ puluḥ wwaŋ aṅalap*

hana kĕna duk waneḥ kĕna panaḥ kagaṇḍi kagalaḥ waneḥ wahu tibā,
hana sinĕsĕb pinökan inarug lawan tika galaḥnya tan kapulihan,
papan apagut dudū taŋ anuduk suduknya kapĕluk pupug maṅĕnani,
makakurucuk cucuk ni galaḥ iŋ prawīra kumucup tumandaŋ anucuk*

wahu tumĕḍun waneḥ kinurubut mapakṣa muruda atakut kinurutug,
lalu kaduhuŋ manaḥnya-ya katuṇḍuŋ epu mulat iŋ lawan sĕḍĕŋ amūk,
lupa kumĕtig hatinya katutug ḍaḍanya kataraṅgul eṅas aṅaḍuḥ,
uḍuḥ ibu liŋ nikā n kaliwatan panaḥ wĕkasan aṅḍuhuŋ kĕna dinuk*

aciṅaŋ ikaŋ tumiṅhali lawanya sāhasa tumandaŋ amraŋ anacaḥ,
mulat i wuri i palaywana nikā n kawuntwan atakut ywa tan wriŋ ulaha,
kaparĕpĕkan pwa ya aṅlalu manaḥnya mātya karaṇanya yan mrĕm awĕdi,
ri wulat ikā n wuruŋ lawan ika anuruŋ cakĕt agasyak ojaṙ aṅabuk*

hanan arawis ya ta akalis anon lawan kadi pinis hatinya rumaras,
lagi mariṅas kawĕs kawĕnĕsan manon tĕṅĕran iŋ musuḥnya n umasö,
rumaras arĕs hanan maṅĕsĕsan lana aṅgĕgĕs amoṙ iŋ aṅhawin adoḥ,
karaṇa nikā n atis tan inaris-haris rawis ika aradin dinudutan*

hana tikana a bapaŋ-bapaŋ abāŋ papanya tinaha apa tan wani dahat,
ḍaḍap ikahĕn kinonakĕn ikā n palaywakĕna de ni paṅhawin ikā,
apitaña ta i raṅinya katĕkān ulaḥ pati pĕṅöŋ maha aṅuman-uman,
dalihan ikā malaywani ḍaḍap malayw-akipit eṅas amriḥ anikus*

mapuliḥ ikaŋ prawīra mapuput-puput praŋ ika kapwa moliḥ amaḍĕm,
sakatĕmu de nika ababaran āwrĕg orig alulun winūk sinusupan,
kuḍuwak ikā miraḥ paḍa kasaŋsaṅan gajiḥ awaṙṇna rumbaḥ amiraḥ,
wiga pagawenya raṇḍa magawe wulañjaṙ agawe rare huwuḥ-uwuḥ*

sĕḍĕŋ arurĕk praŋ iŋ balapadāti len kuda siliḥ-sĕsĕb paḍa wani,
ratha malawan ratha aratha-rathan paḍa aṅlwaŋ ika sewu sowaŋ atugur,
mĕlĕtuk ikaŋ lĕbū saha samīraṇa adrĕs aduluṙ halisyus amusus,
karaṇa nikaŋ tĕgal pabharatan pĕtĕŋ jĕmuṙ ikaŋ prawīra malaga*

<bhramarawilasita>:87.
– – –| – ⏑ ⏑| ⏑ ⏑ ⏑| ⏑ ⏓ = 11

maṅkin maṅgĕḥ pĕtĕŋ ikaŋ alaga,
tan wriŋ rowaŋ sahana-hana nikā,
tĕṅran ndātan hana juga katĕṅĕr,
gĕṇḍiŋ roñji prasama mawurahan*

sakweḥ saŋ nātha sumahab i harĕp,
maṅkā sāmantri nira saha liman,
lāwan muṅgwiŋ ratha mamawa laras,
akweḥ tekaŋ gajaratha maṅiriŋ*

yekā n tandaŋ mamanaḥ anakiti,
māyākāra n tinuju nira kĕna,
mwaŋ kontā tomara nira lumĕpas,
samya anumbak suligi mamisani*

wet niŋ kweḥnya ŋ kĕna kadi rinujak,
mwaŋ waṅkay niŋ gajaturaga pĕjaḥ,
sumyuk rāḥnya adrĕs sumirat aniram,
himpĕṙ waṙṣa aṅapitu mawawahan*

mampĕḥ taŋ wāluka mari kumukus,
māwās tekaŋ raṇasabha wĕkasan,
sakweḥ saŋ māti ya ta winulatan,
lāwan taŋ sāgara rudhira śaran*

byakta awās taŋ palagan atiśaya,
bhāwanya alaḥ malĕs aṅalahakĕn,
an saŋ wīra alwaŋ ika kasakitan,
munduṙ sāmpun kalĕpas inusuṅan*

akweḥ śūra iŋ gaja ratha kawĕnaŋ,
mwaŋ wadwā sārathi nika mapupul,
rĕmpak taŋ syandana turaga pĕjaḥ,
mwaŋ hastī rowaŋ ika maguliṅan*

tatkālanya n wahu mapahidĕṅan,
aṇḍĕḥ niŋ dꜽtyabala paḍa masö,
lāwan tĕṅranya saha kuda liman,
lwiṙnya n tan paṅgalĕŋ aṅiwuŋ amūk*

praŋ bwat dꜽtya agul-agul lagi kĕna,
maṅgā mātya aṅusiṙ amapulihan,
munduṙ tekaŋ yadubala ri harĕp,
muṅsi ṅkāna i nrĕpati tuhan ikā*

saŋ somādatta kahala kadunuŋ,
konduṙ wadwā nira yatika tinūt,
rĕmpak tekaŋ ratha hana kabalik,
dantīnya inanti wuri niŋ alayū*

saŋ nātha aṅheṙ maṅadĕg aṅililan,
līlā riŋ syandana mamawa laras,
tandaŋ niŋ śatru ri sira kumucup,
ndātan kewran twas ira kinucupan*

yekā n śīghra aṅayati laras ira,
sumyuk tampuḥ ni śarawara nira,
tan wyaṙtha uliḥ ripu mati kapisan,
makweḥ ta lwaŋ ni musuḥ ira pĕjaḥ*

maṅsö tekaŋ bala maṅusiṙ amūk,
sakweḥ niŋ wīra maliman umasö,
saŋ yodha asyandana paḍa lumurug,
len taŋ muṅgwī gaja turaga masö*

konduṙ kombak tikaŋ asurabala,
mwaŋ wadwā saŋ magadhapati murud,
akweḥ lwaŋ niŋ gajaturaga pĕjaḥ,
kīṙṇna n kātiṅgal ika kasulayaḥ*

kapwa ŋ yakṣa adhika mamawa laras,
saŋ śaṙmma mwaŋ subala susamana,
maṅsö saŋ dhaṙmmajita saha bala,
yeka arampak parĕŋ apuliḥ amūk*

milwi ikaŋ dꜽtya maliman umasö,
mantrī saŋ duṙṇnaya parĕŋ apuliḥ,
seriŋ saŋ mānawiṣama sahasa,
wadwānya awāhana-turaga-liman*

sakweḥ niŋ rākṣasa muwaḥ apuliḥ,
maṅsö mwaŋ rowaŋ ika saha liman,
len tekaŋ senawiṣama mamawa,
kāliḥ mwaŋ waktrawikaṭa pinatiḥ*

nāhan lwiṙ niŋ narakabala masö,
kapwa amraŋ sāhasa hana manuhuk,
maṅduk maṅḍaṇḍa hana mamugari,
konta aṅonta iriya pamati musuḥ*

wadwā saŋ soma kahala kalulun,
kedran kewran kĕli-kĕlin inusi,
tan dwa atiṅgal gaja-turaga-ratha,
wīra kweḥ māti tuwi kapugutan*

maṅkin saŋ nātha sira kinucupan,
tañ jriḥ pinriḥ mamalĕsi mamanaḥ,
tandwa akweḥ lwaŋ nikaŋ asurabala,
de saŋ nātha amĕnuhi śarawara*

pat mantry-a aṅḍĕṇḍa narapati kĕna,
lāwan rāmanya bala tĕluŋ iwu,
maṅkin maṅduk tika parĕŋ umasö,
kāliḥ mwaŋ mānawiṣama mamurĕk*

<waṅśapatrapatita>:88.
– ⏑ ⏑| – ⏑ –| ⏑ ⏑ ⏑| – ⏑ ⏑| ⏑ ⏑ ⏑| ⏑ ⏓ = 17

saŋ nrĕpa somadatta mamanaḥ mamarĕpĕki musuḥ,
tĕṅgĕk i duṙṇnaya inaraḥ-araḥ nira pinatitisan,
hrū nira ŋ aṙddhacandra lumĕpas murub aṅarab-arab,
bhinna tibā ta tĕṇḍas i si duṙṇnaya saha lawayan*

krodha tikā n si mānawiṣama aṅlĕpasi śarawara,
śaṙmma parĕŋ lawan subala siṅhawadana mamanaḥ,
kapwa paḍa amanaḥ maraḥ-araḥ ḍaḍa patakuraṅan,
hrūnya sawaŋ suluŋ-suluŋ anon damaṙ aṅarab-arab*

saŋ yaduwīra satyaka wideha sira ta matuluŋ,
śobhana sādanāntaka sunīti niśaṭha gumuluŋ,
hrū nira tulya waṙṣa tumiba aṅĕnani suraripu,
śabda ni tambaŋ iŋ laras apiṇḍa gĕrĕḥ asahuran*

śīghra pĕjaḥ si mānawiṣama mwaŋ ika si subala,
maṙmma tibā sake ratha si-siṅhawadana tinuhuk,
maṅkin alaḥ tikaŋ musuḥ abāp lwaŋ ika piraŋ iwu,
len ikanaŋ turaṅga gaja tulya gunuŋ anak ahöm*

paṅlurug iŋ watĕk yadukula prasama saha ratha,
saŋ drupadātmaja pwa ri kiwan kicaka ri tĕṅĕnan,
saŋ nrĕpa winda lāwan anuwinda saha bala mamūk,
kapwa paḍa amanaḥ sira maha aṅhudani śarawara*

maṅkin alaḥ rĕbaḥ sahana niŋ magadhabala larut,
kweḥ nira saŋ watĕk ratu sama aṅjuru kapatĕṅahan,
dānawa dꜽtya rākṣasa sama apuliḥ asĕkuŋ amūk,
tomara bhindiwāla pinakāyudha nika lumĕpas*

maṅlayaŋ iŋ nabhastala waneḥ taŋ asura sumahab,
kīṙṇna paḍa aṅhudan-hudani sañjata tĕhĕṙ asurak,
duṙbala taŋ watĕk yadubala awrĕg alara kapusus,
len ikanaŋ pĕjaḥ piraŋ atus mwaŋ ikanaŋ alara*

saŋ nrĕpa winda malwaŋ ananā bala nira katĕtĕḥ,
bhrĕtya patiḥ nirā saŋ anuwinda mati kapugutan,
śīṙṇna wināḥ gunuŋ ginuluṅan tikaŋ i kiwa tinūb,
saŋ drupadātmaja i kiwa lawan bala nira kalulun*

satyaka saŋ wideha niśaṭha apagĕḥ apuliḥ amūk,
dhīra sira amanaḥ panaḥ ira ika maṅĕnani musuḥ,
saŋ kicaka agada awĕsi tumandaŋ atĕhĕṙ amupuḥ,
lwiṙ kadi siṅha kātara mamatyani gajaḥ agalak*

saŋ drupadātmaja aṅlĕpasakĕn sira śara niśita,
saŋ nrĕpa winda lāwan anuwinda ta parĕŋ amanaḥ,
hetu nikaŋ musuḥ kahala śīṙṇna saha bala larut,
duṙbala tan hana apuliḥ apan paḍa kumĕtĕṙ arĕs*

yeka larut rĕbaḥ kasulayaḥ tikaŋ asurabala,
tan dwa kalaḥ matimbun atilaṙ śakaṭa kawayakaḥ,
kadga gadā panaḥ saha galaḥnya-ya ta katihalaŋ,
hetu ni duṙggama i tĕgal ayomaya-maya wĕkasan*

śeṣa nikaŋ haneŋ laṅit ika anrik alulunan adoḥ,
muṅsiṙ amiṇḍa riŋ jaladhara swara nika gumuruḥ,
kandĕl ikaŋ pĕtĕŋ karaṇa niŋ dinakara makucĕm,
krūra nika aṅuhuḥ riris agantya śarawara tibā*

saŋ yaduwīra sakṣaṇa sira anĕraṅi śarawara,
bāyu mahāpracaṇḍa pamanaḥ nira mawaja kilat,
kabwaŋ ikaŋ musuḥ kawalikut ratha nika kawalik,
len ikanaŋ tibā mati katiṇḍihan i gajaḥ ikā*

kāla nikaŋ watĕk narakayodhagaṇa kasakitan,
yakṣa piśāca māti saka sewu pisan aguliṅan,
rākṣasa tan pasaṅkhya kawĕnaŋ kasulayaḥ agĕlar,
dꜽtya pira iŋ atus pĕjaḥ amūk paḍa ya pinugutan*

saŋ nrĕpa cedi kaṙṇna mapuliḥ saha bala sumahab,
tĕkwan ikaŋ watĕk ratu paḍa aṅiriṅi sira n amūk,
kapwa masö parĕŋ saha bala amapagi yadukula,
lwiṙ hinatĕp tikaŋ gagana de ni warayaŋ ira sök*

kaṇḍĕg ikaŋ watĕk yadubala apituwi tĕlas aṅel,
tan pamalĕs ginaṇḍi ginalaḥ pwa sinusunan amūk,
sāk ni gajāśwa tuṅgaṅan ikā pĕjaḥ inatus-atus,
śeṣa nikaŋ paratra kahala aṅĕliḥ umurud alon*

kaṙṇna sira aṅhudan-hudanakĕn śarawara niśita,
mwaŋ nrĕpa cedi sök panaḥ ira amĕnuhi pabharatan,
sāhasa tan tahĕn twas aṅusiṙ saha bala gumuluŋ,
tan wighata iŋ patĕmpuḥ i panaḥ yadukula ri sira*

tan salaya ŋ kuda nrĕpati cedi ratha nira n agöŋ,
sārathi sāra sapta tikanaŋ kuda ni ratha nira,
hetu niraŋ rwa mādrĕs aṅusiṙ saha ratha kumucup,
sāyaka saŋ rwa tan pĕgat anīṙṇnakĕn i yadukula*

saŋ yawanendraputra tumuluŋ kumucup i hiriṅan,
kweḥ nika sātus ewu pamanaḥ nira matitip atap,
kapwa ṅusi iri saŋ nrĕpa wirāṭa kicaka sahasa,
tan panahā bhaya iŋ raṇa maṅĕmbuli bala nira sök*

duṙggama taŋ tĕgal tĕkap ikaŋ pĕjaḥ alaga matap,
mwaŋ ratha sök lawan kuda limanya mati maguliṅan,
sañjata niŋ bala agĕlaṙ arok saha śawa makatap,
lwā ni tĕgal nika asĕmu gunuŋ kunapa winulatan*

nista nikāna ya n tan iniwĕḥ tĕkap ikaŋ alaga,
dhīra ni saŋ prawīra juga nitya paḍa wijaḥ amūk,
waṅkay atap tinindakan i saŋ malaga siliḥ-usī,
rodra paḍa aṅhĕbak malaga riŋ rudhira macacaban*

śīghra kaliṅgarāja kumucup saha ratha gumuluŋ,
nātha hiraṇyanābha saha bhrĕtya sira parĕŋ amūk,
hrū nira taṙ pĕgat juga sakeŋ laras ira masulam,
tulya suluŋ-suluŋ mijil anon rawi wahu kumĕñar*

bhrĕtya narendra śālya kadunuŋ prasama tan atakut,
tan dwa masö hamūk sumahab aṅrĕbahi gajaratha,
niṙbhaya tan panaṅgĕl i pamūk nikana siliḥ-arug,
tan hana tan sudhīra sahananya wija-wijaḥ amūk*

wīrabalā hiraṇyapati taṙ wuruŋ amati musuḥ,
maṅkana bhrĕtya saŋ nrĕpati śālya malĕs amĕjahi,
kādbhuta niŋ bala apraŋ arukĕt mĕjahi-pinĕjahan,
len ikanaŋ mamöki kawalĕs pwa mati kapugutan*

tan dwa musuḥnya sāhasa tĕka amraŋ anuduk anuhuk,
hetu nikā n patĕmpuḥ apagut praŋ ika siliḥ-irup,
gut-gutĕn aṅgalaḥ waja galaḥnya kadi ginaluga,
bāŋ ni tĕwĕk nika aṅuwus amöki kadi cinaraṇa*

papraŋ ikaŋ prawīra mapapan matĕmu paḍa papan,
cek ni curik niŋ amraŋ aṅĕne curik ikaŋ anuduk,
ṅös gĕdĕbug tibā cĕṅĕl ikaŋ katuju gulu nika,
lĕs muriṅas maluy kaŋ awĕdi iŋ pati daliḥ anasar*

teg dhwani niŋ papan kĕna gutuk hana tikĕl arĕmuk,
teg kĕrĕtog gĕḍog walulaŋ alwat alĕyĕ sinuduk,
bog kaguliŋ tibā taŋ awĕdi iŋ galaḥ awilĕt anūb,
Öḥ liŋ ikaŋ maṅohan inarug ḍaḍa nika tarawaŋ*

Āḥ pwa hujaṙ nikaŋ kĕna tuhuk ḍaḍa nika tinujaḥ,
Āḥ pawuwuḥ wuwusnya n awuwuḥ wani nikaŋ alaga,
maḥ cĕṅĕlamwa liŋ nika riŋ amriḥ amĕḍaŋ umayat,
maḥ ta sahut gilut wuwus ika anikĕp aciṅa-ciṅaḥ*

bhrĕtya hiraṇyanābha kapusus makĕtĕṙ alulunan,
tan hana tan pasāra kaguluŋ-guluŋ atahĕṙ amūk,
sāmaja len turaṅga humuŋ aṅhrik amĕpĕki kapö,
gĕntĕṙ i kĕṇḍaŋ iŋ sĕḍĕŋ arok praŋ ika kakĕrĕtug*

enak i raṅkit iŋ praŋ awilĕt prajurit adu wani,
taṅkĕp i pādarakṣaka nikaŋ gajaratha marukĕt,
tandaŋ ikaŋ manuṅgaŋ irikā ta maṅucupi musuḥ,
tomara sañjatanya lumĕpas parĕŋ asusun anūb*

maṅkat ikaŋ ratha atĕhĕṙ arampak anusuni kuda,
tan wiphala prayoga saŋ anuṅgaŋ anuhuk amanaḥ,
len taŋ asañjata ŋ krĕtala bindhiwala mapulihan,
saŋ hana riŋ liman paḍa widagdha tan amali bhaya*

kāla nikaŋ praŋ osyan asuwe matuguṙ i hiriṅan,
maṇḍĕg ikaŋ piśācabala yakṣa saha gajaratha,
dꜽtya niśācara aṅhala-hala agul-agul adu kihal,
hetu ni wadwa saŋ nrĕpati śālya kahala wĕkasan*

māwrĕg i wuntat awri bala madrapati kakĕtĕran,
bĕntaṙ alaḥ bubaṙ binuru kapwa rĕbaḥ arĕs adoḥ,
saŋ drupada adirāja makukud bala nira kadunuŋ,
bāhlika māri bahli caturaṅga nira macatura*

śīghra hiraṇyanābha maṅayat laras aṅaraḥ-araḥ,
ṅhiŋ nrĕpa śālya kapwa dinunuŋ saha bala lumurug,
tan hana tan tumūt sahana saŋ ratu marĕk i sira,
kapwa parĕŋ pisan sira n amāḥ gunuŋ awijaḥ amūk*

ghūṙṇnita taŋ surak saha lawan murawa paḍa humuŋ,
paṅrĕguŋ iŋ gaja ṅhrik i turaṅga ni ratha niŋ alaḥ,
ghoṙ huni niŋ gubaṙ humuŋ agĕnturan akĕrĕtugan,
tulya gĕrĕḥ swaranya gumuruḥ kadi gĕlap ataruŋ*

dhīra narendra śālya maṅadĕg mayat i laras agöŋ,
hrū nira kātara ujwala manīṙṇna ripukulabala,
maṅkin aneka tampuḥ i panaḥ nira malĕsi musuḥ,
rākṣasa dꜽtya dānawa piśāca mati tĕkap ira*

bāhlikanātha len drupadarāja sira sinahasa,
tan hinĕbaŋ-hĕbaŋ tinĕpĕtan bala nira kabalik,
tan hana ta apuliḥ kapalupuy gupu-gupurĕn arĕs,
tan wuwusĕn tikaŋ pĕjaḥ aneka saha kuda liman*

maṅkin alaḥ ta saŋ ratu watĕk yadu bubaṙ i harĕp,
bhrĕtya nira ananā linĕpasan śarawara niśita,
siŋ mapuliḥ pĕjaḥ karika yan mati pinarĕbutan,
hetu nika aluyuk lĕlĕḥ aṅel asukĕṙ alaradan*

saŋ kicaka aṅadĕg saha gada awĕsi ginĕgĕ nira,
krodha tumandaŋ aṅhala-hala aṅubat-abit amupuḥ,
alwaŋ aneka taŋ yawananāthasutabala winūk,
sāk śakaṭanya sīṙṇna gaja wāhana nika pinupuḥ*

saŋ yawanendraputra mapuliḥ rumĕbut i kicaka,
lwiṙ kararaṅga sānak apupul sama-sama maṅasut,
tomara konta sāyaka nika aparimita lumĕpas,
lwiṙ sukĕt iŋ halisyus umidĕṙ kumĕtĕṙ aputĕran*

krodha ta saŋ wirāṭapati muṅgwi liman ira masö,
hrū nira tulya waṙṣa tumiba iŋ yawanapatisuta,
tampuḥ ikaŋ gada awĕsi tĕkap kicaka parĕŋ amūk,
moliḥ amatyanī yawananāthasuta saha bala*

śeṣa nikaŋ pĕjaḥ ya ta masĕṅhit apuliḥ amanaḥ,
len hana maṅduk iŋ niśita śakti mamĕnĕri musuḥ,
mwaŋ hana ta agada awĕsi mupuḥ kicaka paḍa mamūk,
kapwa siliḥ-pupuḥ paḍa ta māyudha magada-gadān*

saŋ drupadātmaja ika hinirup ta sira kinucupan,
ṅkā nrĕpa śālya len ratu samānta parĕŋ amulihi,
towi sira ika saŋ drupadarāja tumuluy atuluŋ,
mwaŋ bala riŋ rathāśwa kumucup saha liman agalak*

saŋ nrĕpa śālya maṅlĕpasakĕn panaḥ ira masulam,
krora sakeŋ samādhi śara pūṙṇna yatika kumutug,
mwaŋ drupadādirāja maṅayat laras ira n amanaḥ,
hrū saha bāyubajra gumuruḥ ya ta pamanaḥ ira*

tan dwa tikāŋ piśāca kalulun kawĕnaŋ ika pĕjaḥ,
len ikanaŋ minantran awĕdi iŋ paśupatiwacana,
yakṣa pĕjaḥ pira iŋ puluḥ aneka juru nika pĕjaḥ,
mukṣa minantran astra malayū ta turaḥ ika kawĕs*

saŋ nrĕpa cedi taṙ wĕnaŋ arĕs ry-alaḥ ikaŋ i kiwa,
kaṙṇna sira aṅgĕgĕṙ ry-alaḥ ikaŋ panĕṅĕn ira gĕlar,
kewala dhīra kapwa sira kaṙwwa mapagĕḥ i tĕṅaḥ,
śūra maha aratha aṅusiṙ amūk ri yadukula sira*

lwiṙ hinatĕp tikaŋ gagana de ni śarawara sĕsök,
wuntu pĕtĕŋ tikaŋ pabharatan maya-maya wĕkasan,
duṙbala taŋ watĕk yadubala alwaŋ aṅatusi pĕjaḥ,
śakti niraŋ rwa kātara sawaŋ dahana maṅaraman*

towi narendra saŋ magadhanātha manusuni pamūk,
kapwa samāntarāja nrĕpa maṅjuru paḍa tumitiḥ,
hetu ni saŋ rwa maṅkin asiga aṅalahakĕn i tĕṅaḥ,
siŋ kaharĕp tĕkap nira wiśīṙṇna saha gajaratha*

konduṙ alaḥ rĕbaḥ yadubala amriḥ agĕlis alayū,
lwiṙ pinasaŋ pwa sañjata nikaŋ mati makacaraṅaḥ,
de ni wĕdinya riŋ pati nimitta nika pati purug,
tyāga nikā n paṅunduri juraŋ katĕmu siliḥ-idĕk*

satyaka saŋ wideha kalulun winĕgilan i bala,
saŋ niśaṭha pwa kāsrĕk irikaŋ gajaratha malayū,
hetu nira n tumūt murud amet kira-kira wĕkasan,
mwaŋ yaduwīra rowaŋ ira munduṙ akikib inusī*

sewu pisan lĕpas ni warayaŋ dinakaratanaya,
mwaŋ śarasaṅgha saŋ nrĕpati cedi saka saṅaŋ atus,
tan wuwusĕn panaḥ para watĕk ratu makacaracab,
len ikaŋ amraŋ aṅduk anuhuk pamaja haji wijaḥ*

bĕntaṙ ikaŋ watĕk yadubala rwaŋ iwu pĕjaḥ amūk,
len ika taŋ gajāśwa kawĕnaŋ muwaḥ anana sakit,
siŋ mapuliḥ pĕjaḥ yatika hetu nika giri-girin,
tan mawĕdi ika kālapana denya harĕpa huripa*

śīghra dhanañjaya ajaṙ i narendrasuta yadukula,
ndaḥ sahananta wīra t-aṅusiṙ yaśa saphala tirun,
haywa tatan pakāṙyya ri gatā parahita riŋ ayun,
ya iku lawan ṅaranya nrĕpa cedi dinakarasuta*

bhoḥ ta t-tamukti bhukti phalabhukti tĕwas iŋ alaga,
priḥ bĕnĕṙ iŋ swamāṙgga niŋ anĕmwa pada sukha magöŋ,
ṅkā n marikā sawaŋ tĕnuŋ iŋ apraŋ alaḥ amĕnaṅa,
ṅhiŋ si kaśūran uttama ṅaranya dadaḥ iŋ ahurip*

heman i denta tiṅgalakĕna ŋ yaśa maṅusira len,
hāt niŋ ajīwa kāraṇa niŋ amriḥ anusupa hade,
yan bwat ikaŋ hurip dadi hilaŋ ya kinatĕṅĕtakĕn,
yan hinaran-haran wruḥ atĕguḥ juga ri saŋ aharan*

dhaṙmmawiśeṣa riŋ kadi kita wruḥ atapa matĕguḥ,
an tan umuṅkura i tĕka nikaŋ ripu parĕŋ umasö,
kīṙtti ni saŋ prawīra tika ya astuti ni musuḥ ira,
tan wiphala pwa mamriḥ ayaśa iŋ jagat inatiśaya*

donta mijil mareŋ samarakāṙyya magawaya yaśa,
don ikanaŋ warāstra ginĕgönta paṅalaha musuḥ,
wyaṙthan ikaŋ hiḍĕpta ri sĕḍĕŋnya malĕmĕḥ alaga,
yeka n awās tiwas kita dinuṙyyaśa nikaŋ umulat*

<sragdharā>:89.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓ = 21

nān liŋ saŋ pāṙtha malwī sahana-hana nikā saŋ watĕk wīrayodha,
enak taŋ praŋ siliḥ-lwaŋ ratu puluṅan abāp māti de niŋ warāstra,
saŋ kaṙṇna mwaŋ siraŋ cedi tan ari sumawuṙ hrū nira akweḥ tumĕmpuḥ,
nānā waṅkay nikaŋ wīra mamapagi sira syuḥ tĕkeŋ kuñjarāśwa*

maṅkā saŋ pāṙtha gumrit ratha nira gumuluŋ mwaŋ siraŋ nātha rukma,
lāwan saŋ śrī narendra druma nrĕpa basudewa aswaŋ amriḥ paḍa agyā,
saŋ sāmba mwaŋ gada adrĕs laku ni ratha nira n tan tahĕn twas tumandaŋ,
sākṣāt siṅhākrĕti ṅkā mulat i rawisuta mwaŋ mahārāja cedi*

gut-gūtĕn saŋ watĕk rotagaṇa mapagakĕn paṅharĕp cedirāja,
kāṇḍĕg wadwā niraŋ sūṙyyatanaya pinagut konduṙ epĕḥ kaṅelan,
maṅkin bĕntaṙ tan aṅgĕḥ pwa pinanaḥ inirup śīṙṇna kolāhala awrĕg,
mātya atiṇḍiḥ tĕkap niŋ śarawara rumujak hrū niraŋ pāṇḍuputra*

saŋ sāmba hrū nira aneka lumĕpas asulam mwaŋ panaḥ saŋ gada anūb,
maṅkā sakweḥ niraŋ yādawakula mamanaḥ riŋ mahāstra atitīkṣna,
mwaŋ sāmānta aṅduluṙ paṅrĕguŋ i gajaḥ ikā n matta medanya mādrĕs,
wadwā peka asurak paṅhrik i kuda nika saŋ wīra maṅsö tĕka amraŋ*

yeka alaḥ śīṙṇna kombak ginuluṅan inirup saŋ watĕk bhūmiputra,
mātya atiṇḍiḥ matap mwaŋ gajaratha matumaŋ duṙggama iŋ yodhabhūmi,
len peka atiṅgal iŋ sañjata makacaraṅaḥ lwiṙ trĕna akrĕp karĕs-rĕs,
maṙmmanya n lwiṙ ni saŋ wīra malaga sinapiḥ de nikaŋ rāḥ maṅĕmbĕŋ*

maṅsö saŋ kaṙṇna siṅhākrĕti mamapagakĕn wūk mahārāja rukma,
lāwan saŋ cedi gumrit ratha nira n umasö maṅdunuŋ pāṇḍuputra,
kapwa amĕṇṭaŋ laras hrū nira paḍa lumĕpas kātara anekarūpa,
molaḥ moliḥ ya māliḥ muwaḥ aṅusiṙ uliḥ riŋ watĕk yādawa awrĕg*

ṅkā saŋ pāṙtha amanaḥ hrū nira n amarawaśa iŋ śatru sakrodha riŋ praŋ,
rĕmpak yodha irikaŋ cedi kahala pinanaḥ syuḥ tĕka iŋ wāhananya,
krodha ambĕk cedirāja amalĕs amanahakĕn bāṇa saṅhārarājā,
muntab lwiṙ bahni tejanya mapanas ahulap riŋ laṅit mrĕtyutulya*

krora ṅhrū nāgadaṅṣṭrā pinanahakĕn iraŋ pāṙtha sāmpun krĕtāṙtha,
himpĕṙnya uśwāsa niŋ pāśa juga wijil ikaŋ bahni saṅke liḍaḥnya,
wāgyutpāta prahāra atiśaya duluṙ ikaŋ śabda ghora adrĕs osyan,
dhwasta ŋ saṅhārarājā tĕkap ika n agĕsĕŋ śīṙṇna bhasmy-alpasāra*

Āscāṙyya ambĕk niraŋ cedi mulat i hilaŋ iŋ bāṇa saṅhārarāja,
hetunya ŋ rudrabāṇottama linĕpasakĕn de nira atyanta riŋ kweḥ,
nitya asaṅkhya anu saṅke laras ira n umilī lwiṙ waḥ iŋ māghamāsa,
yekā n sāṙ sök pĕnuḥ riŋ samara kahibĕkan mwaŋ taŋ ākāśadeśa*

prodbhūta krūra nārāyaṇa pamalĕs iraŋ pāṇḍuputra aprameya,
kapwa awantaḥ siliḥ-tūb makakĕrĕcĕk arok mwaŋ panaḥ cedirāja,
saṅke drĕṣṇya aniwāṙyya amĕnuhi pabharatan wuntw-iŋ ākāśa denya,
Āpan tambis pĕtĕŋ taŋ diwasa kasaputan wimba saŋ hyaŋ pataṅga*

hrū saŋ cedy-a aṅĕne bāhu surapatisuta ndan sisip tampuḥ iŋ hrū,
hrū saŋ pāṙtha aṅĕne cedipati katuluyan taŋ ratha asāk sasaknya,
ndā tan wruḥ saŋ rwa yan kapwa kakaninan alaḥ daṙppa de niŋ kadhīran,
göŋ-göṅĕn ton prabhāwa prasama kawigaran de ni göŋ niŋ kaśaktin*

tan mampĕḥ tampuḥ iŋ bāṇa nika raris ira adwandwayuddha iŋ raṇāṅga,
himpĕṙ-himpĕṙ katon śakti nira paḍa widagdha iŋ dhanurwedaśāstra,
śīṙṇna asiŋ muṅgwi saṇḍiŋ nira kahawa hilaŋ bhrĕtya saŋ cedirāja,
aṅhiŋ hrū cedinātha aṅĕnani ḍaḍa nikiŋ sārathī pāṇḍuputra*

munduṙ saŋ pāṇḍuputra nda tucapa sira saŋ rukma rādheya mapraŋ,
wwaŋ daṙppa iŋ praŋ paḍa amet kira-kira putus iŋ praŋ siliḥ-wūk siliḥ-duk,
moghanya akweḥ tikaŋ sañjata linĕpasakĕn de nira asiŋ kasambut,
siṅlaṙ saŋ kāliḥ apraŋ parĕk aparĕpĕkan tan kacidra ñ cinidra*

kapwa anambut panaḥ tan wawaŋ amanaḥ anūb hrū nira akrĕp lĕpasnya,
puṅgĕl tekaŋ laras kaṙwwa ya karaṇa nira n pāṅunus candrahāsa,
śīghra araṅkit sawaŋ megha matĕmu ri tĕṅaḥ dhīra tan paṅrasa aṅel,
ujwāla ika n tĕgĕg lwiṙ kilat awilĕtan aṅde hulap niŋ tumiṅhal*

saŋ rukma an sep kanin kapraŋ i ḍaḍa humilī rāḥ nira adrĕs tan ampĕt,
maṅsö saŋ satyaka apakṣa tumuluṅa murud kaṙṇna sāmpun kaṅelan,
aṅhiŋ saŋ nātha rukma inalap ira wĕkasan yatna munduṙ sira alon,
ghĕk grit ghĕk lampaḥ iŋ syandana nira manapak waṅkay iŋ sāmajāśwa*

<waṅśastha>:90.
⏑ – ⏑| – – ⏑| ⏑ – ⏑| – ⏑ ⏓ = 12

saŋ ulmuka atyanta gĕlĕŋ nira umasö,
laras nira akas warayaŋ nira aluṅid,
wawaŋ tikā sy-adrawalīka maṅlaga,
siliḥ-panaḥ kapwa widagdha riŋ panaḥ*

kĕna asakit sy-adrawalīka mūṙcchita,
rikaŋ kṣaṇa ataṅgal udhāni lāghawa,
malĕs ta ya iŋ hrū wiṣabahni kātara,
ya ta aṅĕnany-a amiṣani i saŋ ulmuka*

mataŋnya n aṅsö niśaṭha apuliḥ wawaŋ,
masañjata ikaŋ wĕsi mudgara ujwala,
musi i ratha sy-adrawalīka sāhasa,
mupuḥ ḍaḍa sy-adrawalīka cūṙṇnita*

tĕlas pĕjaḥ sy-adrawalīka riŋ raṇa,
masö masĕṅhit  śarabha aṅalap laras,
lĕpas tan ampĕt warayaŋnya bhāswara,
śumīṙṇna wadwā nrĕpati druma iŋ raṇa*

rikā n tumandaŋ ta siraŋ drumātmaja,
rare prawīra uttama riŋ kawaṅśajan,
panaḥ nira akweḥ lumĕpas ndatan pĕgat,
nanā ta wadwā śarabha aradin pĕjaḥ*

masö wawaŋ saŋ śarabha i drumātmaja,
rathā nika adrĕs maṅĕḍap tiniṅhalan,
tatan hanoli n pamĕgat kaluŋ-kaluŋ,
lawan gulū saŋ suratha asakit kanin*

masĕṅhit ambĕk suratha aṅhayat laras,
śara aṙddhacandra n kalĕpas tĕkap nira,
huwus lĕpas hrū nira tulya handaru,
tiba aṅĕne saŋ śarabha atĕhĕṙ pĕjaḥ*

<rajanī>:91.
⏑ ⏑ ⏑| ⏑ – ⏑| – ⏑ ⏑| ⏑ – ⏑ | ⏑ – ⏑| ⏑ ⏓ = 17

śarabha tĕlas pĕjaḥ tĕkap iraŋ suratha iŋ samara,
yatika gĕlĕŋ narendra śiśupāla rikaŋ suratha,
amanahakĕn śarāgni kumutug murub iŋ gagana,
kadi sinaṅā ṅhyaŋ op kapanasan mahuyaŋ-hayiṅan*

rika suratha n prayatna malĕsi ŋ baruṇāstra sira,
bañu mĕtu saṅka riŋ laras apūṙwwa hilīnya magöŋ,
maṅawaŋ-awaŋ sawaŋ suranadī gumuruḥ karĕṅö,
amaḍĕmi sañjatānala hilaŋ malilaŋ wĕkasan*

muwaḥ amanaḥ ta cedipati riŋ śara bajramaya,
maputiḥ akās wajanya kadi hīra katon dumilaḥ,
wahu maṅayat laras drumasuta aṙddha kasep katuju,
tumakisakĕn dhanuḥ nira tikĕl kakĕnan ri taṅan*

rika n aṅalap lipuŋ sira masö mamurĕk rumakĕt,
tĕhĕṙ aṅuhuḥ ri cedipati toḥ śiśupāla lihat,
nihan iki sopananta muliha iŋ yamaloka mĕne,
na liŋ ira tan dwa maṅduk aṅĕne hulu cedipati*

makuṭa narendra cedi kĕna denya maṇiknya rĕmuk,
tinawan ikaŋ lipuŋ winawa riŋ daga niŋ kunapa,
makin awuwuḥ gĕlĕŋ nrĕpati cedi malĕs mamanaḥ,
warayaŋ ira aṙddhacandra maṅĕna ika gulū ni musuḥ*

irika pĕjaḥ drumātmaja wawaŋ basudewa masö,
tĕhĕṙ aduluṙ lawan prawara kimpuruṣādhipati,
nrĕpa basudewa maṅlawani saŋ śiṣupāla sira,
druma lumaga i kaliṅgapati wīra sira iŋ samara*

druma sira sāhasa amanahakĕn śarabāṇawara,
makapĕrĕsöt sawaŋ latu-latu ujwala riŋ gagana,
kawaca kaliṅganātha kĕna de nika śīṙṇna rujit,
anuluy i lambuŋ aṙddha kasisip tanĕm iŋ warayaŋ*

irika kaliṅganātha sira n amriḥ amūk mamanaḥ,
amanahakĕn hudan riris awoṙ pawana adrĕs atis,
saha śara bāyubajra maduluṙ paḍa a ya ṅĕnani,
druma sira kātisan gumigil āṅĕsĕsan kumĕtĕr*

nrĕpa basudewa yatna tumuluŋ drumanātha sira,
irika pĕjaḥ kaliṅgapati de nira tan pabisa,
dadi sira maṅlage nrĕpati cedi pinaṅpaŋ ira,
tĕhĕṙ aṅayat laras jaga-jaga ujaṙ ira n pamanaḥ*

śarawara saŋ narendra basudewa sawaŋ pralaya,
kumusuḥ awoṙ halisyus amusus bala cedipati,
hana ta mahograsāyaka nira ika muwaḥ lumĕpas,
kawaca narendra cedi binĕlaḥnya mibab ri ḍaḍa*

malĕs amanaḥ narendra śiśupāla saroṣa tĕmĕn,
amanahakĕn mahāstra maraṇa ika mayā niśita,
inaraḥ-araḥ nira ikana laras basudewa tikĕl,
amarĕpĕki ŋ musuḥ mamatitis ta sira n pamanaḥ*

nrĕpa basudewa yatna maṅalap sira cakra masö,
pinutĕṙ ira akilat ri taṅan ujwala teja nikā,
linĕpasakĕn ta de nira murub rikanaŋ gagana,
kĕna kapisan saŋ āṙyya śiśupāla bĕlaḥ ri ḍaḍa*

irika ta cedirāja mati de basudewa sira,
ikaŋ umulat kapūhan i lĕkas nira yan matuha,
asiga tiniṅhalan sira n apañ jaramanta katon,
tĕhĕṙ akirab huwan katawanan warayaŋ sumusup*

<indrawaṅśa>:92.
– – ⏑| – – ⏑| ⏑ – ⏑| – ⏑ ⏓ = 12

sāmpun pĕjaḥ saŋ nrĕpa cedi riŋ raṇa,
maṅlaḥ sira i rĕṅga nikaŋ ratha aruhur,
kārun lawan sārathi len ikaŋ kuda,
aṅhiŋ turaḥ niŋ bala duṙbala alayū*

kagyat saŋ aṙkkātmaja gadgada aṅadĕg,
nton ta ika saŋ cedi mati iŋ raṇāṅgana,
trĕṣṇā nira amitra ya ta amaṅun lara,
maṙmma awĕlas hetu ni kĕmbĕŋ iŋ mata*

eṅgal marĕn śoka sira ika sakṣaṇa,
göŋ niŋ kadhīran maṅaweśakĕn wawaŋ,
maṅsö sira i saŋ basudewa sāhasa,
lāwan ri saŋ kimpuruṣendra cuṇḍukĕn*

maṅkin marĕk saŋ rawiputra riŋ ratha,
yaṙ ton siraŋ rwa alara de nira n pĕjaḥ,
śīghra aṅunus kadga nira prabhāswara,
sep saŋ druma n kapraŋ i rĕṅga niŋ ratha*

lumpat niraŋ kaṙṇna sake swawāhana,
muṅsi i sira śrī basudewa tan waneḥ,
agyā sira apakṣa manampila iŋ ratha,
kagyat cinakra amalĕs amraŋ iŋ tĕwĕk*

māti pwa saŋ rwa asiga kaṙṇna yan katon,
līla aṅadĕg riŋ śakaṭa aṅgĕgön laras,
saŋ sāmba sakrodha tĕhĕṙ sira umasö,
tujw-i i panaḥ saŋ rawiputra lāghawa*

saŋ kaṙṇna śīghra n paṅayat laras nira,
hrū nāgapāśa n tumihaŋ tĕkap nira,
sāmpun lĕpas kātara bhīṣaṇa umaṅaŋ,
śabdanya tan pāntara riŋ nabhastala*

kālanya muṅgwiŋ gaganāntara aṅlayaŋ,
saŋ sāmba sāmpun lumĕpas panaḥ nira,
hrū wꜽnateyāstra mahogra śaktimān,
yeka amaṅan hrū nrĕpa kaṙṇna riŋ laṅit*

saŋ kaṙṇna maṅkin sira tan tahĕn hati,
kālogradaṅṣṭrā lumĕpas tĕkap nira,
saŋ sāmba yatna amanahi ŋ mahāśara,
mrĕtyuñjayāstrādhipa nāma kātara*

śabdanya ghora iŋ gagana atighūṙṇnita,
hrū kaṙṇna puṅgĕl katakis tiba iŋ lĕmaḥ,
sakrodha rādheya sira amanaḥ muwaḥ,
riŋ candrawimbāṙddhaśara prabhāswara*

sāmpun lĕpas bhīṣaṇa tulya handaru,
sāmba prawīra wruḥ i tampuḥ iŋ panaḥ,
mĕṇḍĕk sira anaṅgulakĕn laras nira,
puṅgĕl ta laṅkap nira paṙwwa riŋ taṅan*

śīghra aṅalap cakra wawaŋ sira amalĕs,
puṅgĕl dhanuḥ saŋ rawiputra de nira,
maṅsö sira añakra muwaḥ ndatan surud,
tĕṅgĕk niraŋ kaṙṇna cinakra niṙbhaya*

krodha ika saŋ sāmba ri kaṙṇna tan kanin,
nā hetu niŋ mambil ikaŋ gadā n asö,
yeka amupuḥ syandana kaṙṇna riŋ gadā,
kārun lawan sārathi māti de nira*

saŋ kaṙṇna śīghra n tumĕḍun sakeŋ ratha,
tañ jriḥ tĕhĕṙ sambutakĕn gadā nira,
yekā n paḍa adwandwa gadāyudha irikā,
lāwan siraŋ sāmba siliḥ-pupuḥ sira*

kapwa aṅiriŋ cidra widagdha riŋ sikĕp,
ndātan hana asoṙ paḍa śakti suśrama,
siddhaṙṣy-anonton hana riŋ nabhastala,
mahyā humuŋ śabda nira n paṅadwakĕn*

saŋ sāmba mogha n kasikĕp gadā nira,
de saŋ nrĕpa aṙkkātmaja riŋ taṅan kiwā,
hasta i tĕṅĕn sūṙyyasuta amupuḥ musuḥ,
ṅkāna iŋ hujuŋ bāhu niraŋ nrĕpātmaja*

māṙ bāhu saŋ sāmba tĕṅĕn kĕna iŋ gadā,
hetunya siṅsal ta gadā nira i taṅan,
mūṙcchā sira i sakṣaṇa de nikaŋ lara,
ṅka amriḥ sira ataṅgal udhāni dhāraka*

de niŋ kadhīran matahĕn sira atutur,
yekā n amūk prĕp nrĕpa kaṙṇna riŋ kiwān,
rādheya rĕmpū ta śiraḥ nira apasaḥ,
maṅlaḥ tiba i saṇḍiŋ ikaŋ swawāhana*

saŋ kaṙṇna sāmpun pĕjaḥ iŋ raṇāṅgana,
wadwā nira awrĕg saha wāhana alayū,
saŋ sāmba sāmpun winawa iŋ ratha aruhur,
aṅga amiraḥ dinyus i rāḥ pataṅgaja*

kālanya māwrĕg tikanaŋ bala alayū,
maṅsö jarāsandha lawan samāṅjuru,
atyanta riŋ kweḥ tuwi tumpĕkan kabeḥ,
himpĕṙ gunuŋ rug saha wāḥ mahajwala*

<madanalalitā>:93.
– – –| – ⏑ ⏑| ⏑ ⏑ ⏑| – – –| ⏑ ⏑ ⏑| ⏓ = 16

maṅkat saŋ yādawa saha lawan wrĕṣṇyāndaka kabeḥ,
sāmanta mwaŋ bala kadi tasik rob kādrĕsan aṅin,
sakweḥ niŋ sāmaja ratha kuda lwiṙ duṙggama karaŋ,
saŋ wīra aṅkĕn hyu pinakarayāta praŋnya mamati*

enak taŋ praŋ matĕmu ri tĕṅaḥ malwaŋ piraŋ iwu,
maṅkin mātimbun akatap atip taŋ sāmaja pĕjaḥ,
maṅkā taŋ syandana hana ta rimpĕk len hana rĕmuk,
membuḥnya n duṙgga pinakasukĕtnya ikaŋ raṇasabhā*

akweḥ sāmanta mati kĕna riŋ kontā n kakuwuṅan,
mwaŋ tekaŋ māti kĕna pinanaḥ trus twasnya katibā,
Āstām taŋ pekabala matumaŋ waṅkaynya tinapak,
rodra ŋ wīra alaga pakatĕkĕnya akadga niśita*

yeka aṅsö saŋ narapati hiraṇyānābha nipuṇa,
muṅgwiŋ hastī n kinawacan awaṙṇna apuy winulatan,
hrū tan pānta iri laras ira kapwa lwiṙ latu-latu,
dhwastā taṅyādawabala gĕsöŋ de niŋ panas ikā*

maṅkat saŋ wabhru mapagi hiraṇya adrĕs ratha nira,
hrū tīkṣṇa atyanta pamanaḥ ira lwiṙ wintaŋ aṅaliḥ,
kādbhūta awoṙ kilat awilĕt aṅde rĕs niŋ umulat,
tĕmpuḥnya anīṙṇna makuṭa hiraṇya asyuḥ katariwal*

mūṙcchālök towin alara hiraṇya apan kakaninan,
krodha n tandaŋ liman ika musi i saŋ wabhru kumucup,
yatna śrī wabhru mamanaḥ hiraṇya mwaŋ gajaḥ ira,
cek ceŋ tampuḥ ni warayaŋ ira i hastī n kinawacan*

maṅkin krodha ŋ liman aṅuliŋ adrĕs tandaŋ ikahĕn,
ambĕknya ahyun maṅulĕṅa ri saŋ wabhru n pamurugul,
saŋ wabhru wruḥ tumuluy umurud mwaŋ syandana nira,
ahyā taŋ śatrubala ha-ha hāḥ liŋnya aṅguyu-guyu*

krodha ambĕk saŋ gada mamulihi i saŋ wabhru malayū,
śīghra amĕṇṭaŋ laras ira lĕpas mwaŋ hrū nira wawaŋ,
limpad tĕṇḍas ni gajaḥ i hiraṇya apaṙwwa ya bĕlaḥ,
śabdanya n paṅrĕguŋ awurahan munduṙ ya wulaṅun*

sāmpun māti pwa ya kadi gunuŋ rug ghūṙṇnita humuŋ,
yekā n lumpat narapati hiraṇya ataṅgal aṅadĕg,
muṇḍa uṇḍa i śūla niśita murub paṅduk nira lĕpas,
yatna atā saŋ gada mamalĕs iŋ kontā mamisani*

sāmpun māti ika nrĕpati hiraṇya trus ḍaḍa nira,
yeka aṅsö saŋ magadhapati muṅgwi i sāmajapati,
atyanta hrū nira kadi ta waṙṣa adrĕs lĕpas ikā,
lāwan taŋ bāyu duluṙ ika wagyūtpāta makilat*

hrū saṅhārāstra pamalĕs iraŋ krĕṣṇātmaja wawaŋ,
mwaŋ bāyw-ākās kadi hira dahat drĕṣṇya amaluyakĕn,
kedĕṙ hrū saŋ magadhapati denya alaḥ maṅadu kās,
tĕmpuḥnya i saŋ magadhapati kedĕṙ sāmaja nira*

tambis māti ika nrĕpati jarāsandha n katuluyan,
yan tan dhīra atĕguḥ atutura iŋ rudrasmrĕti sira,
yekā ta hrū nira ta ya mahāśakti n lĕpasakĕn,
henak de saŋ narapati mahādhyāna aṅlĕpasakĕn*

yatna wruḥ saŋ gada linĕpasan mĕṇḍĕk juga sira,
nyā ṅhrū bajrojwala walĕs ira atyanta i katatakut,
rūpanya n pañcamukha wipula akās lwiṙ gunuŋ anak,
rĕñcĕm syuḥ denya gaja magadhendra agĕm kapisanan*

<prĕthwītala>:94.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

lumumpat ika saŋ narendra magadhādhirāja tumuluy,
sumambut irikaŋ gada awĕsi mupuḥ ri saŋ gada sira,
siraŋ gada luput kunĕŋ ratha nira ika śīṙṇna kapupuḥ,
gada awĕsi muwaḥ sinambut ira yan tĕḍun sira wawaŋ*

rikā ta magadhendra daṙppa mamupuḥ ri saŋ gada sira,
luput pwa sira saŋ gada ika pinupuḥ malĕs ta ya mupuḥ,
paḍa aṅiriṅi cidra saŋ rwa masuwe siliḥ-palu sira,
maṅadwakĕn awū watĕk ratu tumon ri saŋ rwa malaga*

kacidra kapupuḥ lĕṅĕn magadharāja tañ jriḥ atahĕn,
wicitra mamalĕs ḍumaṇḍa ḍaḍa saŋ gada ika tumuluy,
pataṅgul ikanaŋ gada atikĕl apaṙwwa kaṙwwa ri taṅan,
ya hetu nira saŋ rwa kapwa maṅalap krĕtāla wĕkasan*

mapālaga mapatrayuddha sira kapwa siṅlaṙ akalis,
siliḥ-praŋ asĕluṙ widagdha matakis ri paṅlaga nira,
amogha magadhendra yan kĕḍap i soway an kamadĕlön,
kasep kĕna gulū nira iŋ kṣaṇa pĕgat pĕjaḥ kapisanan*

<daṇḍaka>:95.1:1
⏑ ⏑ ⏑ | ⏑ ⏑ ⏑ | [– ⏑ –]×58 = 180

atha ri pĕjaḥ iraŋ jarāsandha māwrĕg watĕk bhoma bĕntaṙ numānanya bhagna n paḍa alaḥ rĕbaḥ kolaḥ-olaḥ winahwaḥ nana arĕs kawöswös kagöman minohan rinok tan pasāra n matiṅgal galaḥ paṇḍi gaṇḍinya lāwan ḍaḍapnya n parok tuṅgal aṅrimpĕd iŋ pekayodha n tiba aṅaṅgal-aṅgal jumoṅkoŋ jumaṅkaḥ sukunya n lanā kedĕkan de ni rowaŋnya meḥ mātya yan patyakĕn tekana aṅganya maṅheṙ amoṙ iŋ śawa amet urip kāsihan ya amĕgöŋ prāṇa maṅlimbaŋ iŋ rāḥ kumambaŋ kahilyan śawa amogha mārambakan komba-kāmbaḥ ya de niŋ liman saŋ watĕk wrĕṣṇiwīra aṅusī saŋ watĕk bhūmija,

{daṇḍaka}:95.1:2
⏑ ⏑ ⏑ | ⏑ ⏑ ⏑ | [– ⏑ –]×59 = 183

gaja ratha mari wrĕg lĕgĕg māṇḍĕg-aṇḍĕg hana aṅrĕgrĕg opĕk pĕpĕk yan sĕsĕk de ni waṅkay nikaŋ sāmaja mwaŋ ratha syuḥ rĕmök lwiṙ gunuŋ sĕṅkan ewĕḥ sukĕt duṙgga niŋ papraṅan priṅga maṅde lĕmĕḥ niŋ bala aṅel sumĕṅka apitowin baya i kadga niŋ māti tīkṣṇa n karĕsrĕs katon tulya suṅga a pipit kākrĕcĕk yan kasaṇḍuŋ dudū ta aṅĕne jöŋ hanan trus tugĕl maṅrĕpa ikaŋ kĕna mwaŋ hana aṅlaḥ mulū twasnya saṅkeŋ ḍaḍanya n kĕna iŋ bhindiwāla u-mulu usus nika ikaŋ kasambit wĕtĕŋnya i luṅid niŋ lipuŋ tīkṣṇa makweḥ piraŋ lakṣa kedĕk tĕkap niŋ gajaḥ syandana mwaŋ kuda aṅlūd maṅambaḥ wuwuḥ niŋ pĕjaḥ len tinon,

{daṇḍaka}:95.1:3
⏑ ⏑ ⏑ | ⏑ ⏑ ⏑ | [– ⏑ –]×58 = 180

kawĕlas-arĕp ikaŋ tinūt niŋ lawanya n katon kokalañ jĕmpariŋ koñakan riŋ tuhuk pinraŋ iŋ candrahāsa amibab saṇḍaṅanya n manaṇḍaŋ mrukuṅkuŋ ri lampaḥ nika aṅuṅgut-uṅgut lana aṅuṇḍuk-uṇḍuk dinūk riŋ tuhuk len ikaŋ trus kĕna iŋ tomara mwaŋ winūk pinraŋ amriḥ-mriḥ iŋ jīwitanya n palaywan kalakwan katuṇḍuŋ kahaṇḍĕm katiṇḍĕs kalaṇḍĕs matiṇḍiḥ matimbun matumpuk matambak tuluŋnyā sinambyā manambya anaṅis tan hana asiḥ tumoliḥ gatinya n tĕka ika lawanya n parĕŋ ya aparö māri mādrĕs larinya alara ariñ-ca-riñcuŋ ri pañcuṙ ni rāḥnya n kucuṙ kāraṇanya n paṅohan humuŋ,

{daṇḍaka}:95.1:4
⏑ ⏑ ⏑ | ⏑ ⏑ ⏑ | [– ⏑ –]×57 = 177

taku-takutĕn ikaŋ watĕk rākṣasa mwaŋ watĕk yakṣa lāwan piśāca aduluṙ nāgaśeṣa alaḥ oliḥ lara alök lanā lwiṙnya maṅboṅlwat alwa ambĕk-ambĕk kaninya n lana aṅĕmbak-ĕmbak mibab yan babak len ri lambuŋ nika aṅambĕk-ambĕk tĕka iŋ ambĕkanya n tan imbā taṅanya anukup tañ cukup tan kacumpwan kacuk-cak ta rāḥnya n lumuñcat lumiñcak tumindak tĕkap niŋ hawan luṅka-luṅka n hibĕk waṅkay iŋ tuṅgaṅan kāraṇanya n paḍa aṅĕṅgaḥ-ĕṅgaḥ masambat bapa mwaŋ bibi mwaŋ ri putranya putrīnya maṅkin ta ya aṅĕmbiḥ-ĕmbiḥ tibā luḥnya mādrĕs tan ampĕt nimittanya maṅkin taṅisnya aṇḍahuŋ*

<daṇḍaka>:95.2:1
⏑ ⏑ ⏑ | ⏑ ⏑ ⏑ | [– ⏑ –]×47 = 147

kahala kawalayaḥ luyuk śeṣa niŋ māti muṅsiṙ pakuwwanya rewātaka arampak iŋ pāṙśśwa len taŋ tibā riŋ juraŋ bhrĕtya saŋ śrī jarāsandha sāmpun pĕjaḥ kāsihan ya anusup riŋ sukĕt mwaŋ guha inuṅsi nistanya tan mātya de niŋ watĕk yādawa anūt sudhīrātara ika anujaḥ riŋ tuhuk mamraŋ iŋ bhindiwāla ama-naḥ tan pĕgat hrūnya kontānya tan pāntara atĕmpuḥ aṅde takutnya ŋ watĕk bhoma yeka arĕbut māṙgga ri priṅga sĕṅkan sĕsök sök siliḥ-tiṇḍiḥ aṅrĕs manaḥ niŋ tumon ya inusi,

{daṇḍaka}:95.2:3
⏑ ⏑ ⏑ | ⏑ ⏑ ⏑ | [– ⏑ –]×48 = 150

agarawalan ikaŋ watĕk dꜽtya muṅgwiŋ kuda atuṅgw-i saŋ bhoma kagyat ḍĕṅö hūŋ nikaŋ wrĕṣṇiyodha aṅuhuḥ kātara lwiṙ gĕrĕḥ niŋ catussāgara i kāla niŋ bāyusaṅhāra yeka amaṅun krodha niŋ dꜽtyasaṅgha aṅadĕg sāyudha n ton ikaŋ cedisena alayū mwaŋ jarāsandhasenā lawan kaṙṇnasena aduluṙ tan panātha apitowin tika amājaṙ i śrī mahādꜽtyarājā tĕlas māti saŋ mitra katrīṇi yekā n kabāṅan tika awak nira asĕṅhit iŋ wrĕṣṇiwīra andhaka atyanta muntab panas niŋ hati,

{daṇḍaka}:95.2:4
⏑ ⏑ ⏑ | ⏑ ⏑ ⏑ | [– ⏑ –]×50 = 156

karaṇa saŋ asurādhipa anuṅgaŋ iŋ puṣpakā ya umasö mwaŋ tikaŋ dꜽtya-saṅgha amanek wāhananya aṅrĕgĕp sañjatanya aṅlayaŋ riŋ laṅit kabwaṅan megha de ny-aṅin iŋ wāhana adrĕs katon lwiṙ ghana iŋ māghamāsa atri ghora n gumĕntĕṙ suraknya i ruhuṙ lwiṙ nikā meghanāda ika tambis pĕtĕŋ ṅganya tan wwantĕna ŋ bhūṣaṇa mwaŋ warāstra aprameyaprabhā bhāswara anekarūpa akilat mwaŋ larap niŋ krĕtāla atitīkṣṇa n krĕbĕt niŋ dhwajanya ahulap māsnya tan papramāṇa i ruhuṙ lwiṙnya tāraṅgana i kāla niŋ madhyarātri iŋ sarāt,

{daṇḍaka}:95.2:2
⏑ ⏑ ⏑ | ⏑ ⏑ ⏑ | [– ⏑ –]×50 = 156

kala-kala hulap iŋ wiyat ṅ-āmarāśatrunātha iŋ wimāna asigā ṅka aṅadĕg niṙbhaya i śabda niŋ wrĕṣṇiwīra andhaka asampay iŋ rākṣasa apan mahāśakti gambhīrawīṙyya n watĕk praŋ krĕtākrĕtya riŋ yuddhakāṙyya adhikāra iŋ kaśūran kadhīran lana akīṙtti ṅūni iŋ raṇa asiŋ musuḥ de nika arĕs dumeḥ göŋnya hĕṅkāra saŋ bhoma bhaṅga aṅgakāra aṅgĕgö kābhimānan mahā niṙbhaya i saŋ watĕk wrĕṣṇi hamham sira aśatru saŋ hyaŋ mahendra apĕs opĕk dinon tan pasāra ika kāṅĕn tĕkap saŋ mahādānawa ambĕknya siṅhākrĕti*

<daṇḍaka>:95.3:1
⏑ ⏑ ⏑ | ⏑ ⏑ ⏑ | [– ⏑ –]×60 = 186

paṅamaḥ-amaḥ ikaŋ watĕk dꜽtyayodha aṅlayaŋ sañjatanya a hulap lwiṙ hĕlaŋ yan tĕka amraŋ mamaṇḍĕm śiraḥ niŋ mahāwīra śatrunya meww-īwu yekā n pamaṇḍĕmnya riŋ wrĕṣṇiwīra agrayodha pwa taŋ dꜽtya töka anikĕp tuṅgaṅan mwaŋ gajaḥ syandana asiŋ kasambut panimbat nika i saŋ yadubhrĕtya len rākṣasa aṅambaḥ iŋ waṅkay iŋ wīra len taŋ manĕmpal manampil pupū hasta paṅduk nikā mwaŋ panĕmpuḥ nika aṅgyat sakeŋ byoma rodra akaluŋ twas paḍa abāŋ ḍaḍanya asawit wuṅsilan limpa sāmpun rinantay nika i hasta maṅkin karĕsrĕs mĕlĕs rāḥ nika awaṙṇna kĕmbaŋ riŋ ākāśa mabhra asawaŋ megha riŋ kālasandhya amiraḥ,

{daṇḍaka}:95.3:2
⏑ ⏑ ⏑ | ⏑ ⏑ ⏑ | [– ⏑ –]×56 = 174

aṅamuk ika waneḥ paṅan waṅkay iŋ wīra matta aṅinum rāḥ warĕg kādbhuta abherawa akrak gumantya awĕrö yan pamuṅgĕl gulū niŋ lawan doyan aṅlaṅga rāḥ niŋ trinādi iŋ huwus mātya ya atyanta ghora apan akweḥ dudū taŋ haneŋ bhūmi bhūta aṅgakāra anĕpaḥ maṅsa maṅsö masĕṅhit sumambut musuḥnya ikapi ndān tujaḥ deñcacaḥ cūṙṇna saŋsāra denya n kĕna ndan pirul dan kumis len ikaŋ dꜽtya moha aṅamūk dan dinūk dan gutuk riŋ watu ndan pupuḥ den wunuḥ len tinalyan rinantaynya pan den dudut denya kady-a amatĕk den wawa iŋ ambara agantuṅan denya tan māti kapwa anaṅis,

{daṇḍaka}:95.3:3
⏑ ⏑ ⏑ | ⏑ ⏑ ⏑ | [– ⏑ –]×51 = 159

yadukulabala tañ jriḥ alwaŋ malĕs maṅlwaṅi iŋ rākṣasa aneka tekaŋ pĕjaḥ len ikaŋ ndan gutuk riŋ cĕṅĕl mwaŋ pupū ndan tĕṅaḥ riŋ lĕṅĕn kaṙwwa ḍaṇḍa n ḍumaṇḍa ŋ watĕk dānawa anidra māmraŋ maṅontā n kinontā siliḥ-duk siliḥ-sob siliḥ-cĕṅkaḥ akral tanora aharĕp munduṙ alwat paḍa alwat hana am-waḥ tikā tan patĕṇḍas kawandhanya kapwa ataruŋ leñ cĕṅĕlnya asahut riŋ lĕmaḥ rodra lambe nika abāŋ mibĕk rāḥ piraŋ lakṣa taŋ wīra maṅka adbhuta awak mahābhūta rūpanya sākṣāt prawīra uttama atyanta rodra adbhuta aṅiṇḍarat,

{daṇḍaka}:95.3:3
⏑ ⏑ ⏑ | ⏑ ⏑ ⏑ | [– ⏑ –]×58 = 180

śawa makatĕlĕbuk tibā paṅharĕp niŋ watĕk dꜽtya maṅsö ri saŋ wrĕṣṇiyodhā tatan dwa ŋ ratha syuḥ rĕmĕk de ni tĕmpuḥ ni waṅkay nikaŋ sāmaja apan sawaŋ waṙṣa śꜽla anana adrĕs tibā riŋ watĕk yādawa awrĕg sĕḍĕŋ duṙbala akweḥ pĕjaḥ de ni kontā n linesan ḍawuḥnya awuwuḥ śūla dukduk lawan samby-aṅembuḥ manaḥnya ŋ watĕk rākṣasa iŋ bhūtala amūk-winūk mamraŋ aṅrok-rinok rodra tekaŋ mulu ususnya denya aṅdudut yeka baṇḍut nikeŋ rowaŋ adwandwayuddha amurĕk yan kabaṇḍut siliḥ-kris siliḥ-māti ka aṙwwa iŋ raṇāŋ-ga ika mogha n sinuṅsuŋ niŋ apsary-arūm tuṅgalan ndan rĕbut śīghra māmprĕp muwaḥ*

<śāṙddūlawikrīdita>:96.
– – –|⏑ ⏑ –| ⏑ – ⏑| ⏑ ⏑ –| – – ⏑| – – ⏑| ⏓ = 19

kālanya n marurĕk tikaŋ praŋ asuwe malwaŋ lĕwiḥ sāyuta,
yekā n konduṙ ikaŋ watĕk yadubala akweḥ māti de niŋ panaḥ,
saŋsārā marikā n sinambut ikanaŋ dꜽtya atĕhĕṙ maṅlayaŋ,
rĕmpū syuḥ tinibākĕn iŋ watu rĕmök mwaŋ tĕṇḍas iŋ tuṅgaṅan*

mwaŋ tekaŋ magajaḥ sinambut apuyĕŋ lāwan gajaḥnya inuyĕŋ,
ṅkāna i rowaŋ ikā n winantiṅakĕn iŋ dꜽtya n pagantya aṅalap,
mātī wwaŋ tikanaŋ pamantiŋ an arok taṇḍasnya sāmpun rĕmök,
rĕñcĕm tekaŋ anuṅgaŋ osyan inadunya i rĕṅga niŋ sāmaja*

sakweḥ niŋ bala dꜽtya rodra maṅalap danti inadunya iŋ laṅit,
saṅkĕp bhāwa nika akaruŋ-karuṅan anyat taŋ  maṅadwa a walaŋ,
lāwan taŋ kadi minda de nika maṅadw-i i tampuḥ iŋ sāmaja,
māti mwaŋ gaja paṅgutuk nika ri saŋ yadw-a arĕmuk siŋ kĕna*

akweḥ saŋ yadu māti denya katibān lāwan ratha syuḥ rĕmök,
maṅkin māwrĕg i wuntat awri malayū yan ton sahab niŋ musuḥ,
rĕmpak byūha nira ikanaŋ makarawaktra apan supitnya aradin,
ratw-a abāp mati tan pasāra kawĕnaŋ de niŋ watĕk dānawa*

saŋ rukma aṙjjuna sāmba satyaka sudhīra aṅheṙ dhanuḥ ywa inayat,
śīghra hrū nira yaṙ lĕpas paḍa parĕŋ moliḥ musuḥ rākṣasa,
alwaŋ sewu nĕmaŋ puluḥ pisan ikaŋ dꜽtya aṅlayaŋ riŋ laṅit,
wāhw-a araŋ ri gĕlis niraŋ pat amanaḥ teja hyaŋ aṙkka anĕlat*

maṅkin ta alwaŋ anekadānawa pĕjaḥ mwaŋ wāhananya n tibā,
rowaŋnya n katibān rihĕk hana tikĕl jeṅkel dudū taŋ pĕñĕt,
towin satyaka sāmba maṅlawan ikaŋ dꜽtya ahawan riŋ lĕmaḥ,
hetunya alwaŋ aneka lakṣa niyuta pwa ŋ dꜽtya len rākṣasa*

maṇḍĕg taŋ yaduyodha māri malayū malwī waneḥ riŋ raṇa,
yeka aṅsö nika saŋ mahodara manuṅgaŋ riŋ liman syandana,
saŋ rukmā dinunuŋnya śīghra kumucup tan paṅgalĕŋ sāhasa,
krūranya n pamutĕṙ gadā nika satal göŋnya aṅĕpöṙ yan katon*

tandaŋnya n pamupuḥ ratha nrĕpati rukma syuḥ tĕka iŋ sārathi,
saŋ rukma n tumuluy lumumpat aṅunus patrĕm si tīkṣṇaprabhā,
aṅsö niŋ liman iŋ mahodara kasep kapraŋ gaḍiŋnya apasaḥ,
maṅkin krodha mahodara amurĕkakĕn hastinya pan den wĕlĕg*

muṅgwī hasti nika atriśūla maluṅid paṅduknya sāmpun lĕpas,
trus limpad hati saŋ narādhipati rukmā denya tan kāwaran,
mahyā rākṣasa yan paṅadwakĕn awū taŋ dꜽtya saṅkeŋ laṅit,
hetunya n sumahab muwaḥ paḍa masö muṅsī surendrātmaja*

wadwānya ŋ bala rākṣasa ika makapaṅhañjuṙ nika aṅĕmbuli,
hamham buddhi nikā n tumon kanin iraŋ pāṙtha atĕṅaḥ tan bisa,
liŋnya aṅhel tuwi yan kanin wuwus ikā sambya aṅasut sāhasa,
kontā tomara sañjatanya lumĕpas bāṇanya tan pāntara*

saŋ pāṙtha n rinĕbut pĕnuḥ panaḥ ira iŋ ākāśa digmaṇḍala,
sakweḥ ny-āyudha niŋ musuḥ kapalupuy puṅgĕl kawaṅsul waneḥ,
tātan pāntara de nira aṅlĕpasakĕn hrū śakti kapwa aṅĕne,
dhwasta ŋ rākṣasa siŋ masö kĕna tugĕl tĕṇḍasnya sāmpun tibā*

anyāt rākṣasa dꜽtya tan pasuku len bāhunya sāmpun hilaŋ,
len taŋ kukṣi nikā pĕgat hana bĕlaḥ twasnya apasaḥ riŋ ḍaḍa,
sākṣāt waṙṣa taŋ antra limpa rudhiranya ŋ papraṅan kādbhuta,
awwaḥ mastaka ya agĕlaṙ kunapa niŋ dꜽtyā tiba agĕnturan*

maṅsö saŋ naraka i saŋ aṙjjuna manuṅgaŋ riŋ wimāna akilā,
śīghra apan prihawak makoliha hurip saŋ pāṙtha nā liŋ nira,
tandaŋ saŋ nrĕpaputra sāmba mamupuḥ lambuŋ nikaŋ puṣpaka,
pok rĕg ghoŋ dhwani niŋ wimāna pinupuḥ de saŋ narendrātmaja*

rĕg-rĕg kāṇḍĕg ikaŋ wimāna makihū lambuŋ nika apan tikĕl,
tambis kedĕṙ ikāna sinrĕŋ inusiṙ de jambawatyātmaja,
molaḥ saŋ naraka i punuknya kaguliŋ kāntĕp tibā riŋ lĕmaḥ,
śīghra awuṅw-aṅalap gadā nira satal rodra aṅalimpuŋ katon*

tandaŋ saŋ kṣitija i narendratanaya krodha aṅuhuḥ kātara,
Ꜽ koŋ nīca lihat wĕkasmu n ahurip yeki iŋ gadā yatna ko,
nāhan liŋ nira tan dwa yaṙ pupuhakĕn tekaŋ gadā bhīṣaṇa,
yekā n māti lawan si dāruki parĕŋ saŋ sāmba riŋ sakṣaṇa*

sāmpun māti narendraputra tumuluy saŋ pāṙtha maṅsö sira,
krodha i saŋ naraka aṅayat laras ikaŋ gāṇḍewa pūṙwwa awĕlū,
hrū śakty-a akas agöŋ mayomaya lĕpas de saŋ surendrātmaja,
tampuḥnya n paṅĕne wimāna gumuruḥ sākṣāt garantaŋ humuŋ*

rĕmpak rĕṅga nikaŋ wimāna pinanaḥ kārun tikĕl mwaŋ dhwaja,
sāmpun śīṙṇna pĕgat maṇiknya katibā maṅlaḥ rikaŋ bhūtala,
maṅkin krodha mahīsuta adrĕs umasö muṅsi i surendrātmaja,
puṅgĕl taŋ kapiketu kādrĕsan aṅin de niŋ wimāna n tĕḍun*

lāwan bahni mijil saṅke taṅan iraŋ bhoma atirodra n kutug,
lwiṙ dhūma n sumarambaḥ iŋ raṇatala atyanta iŋ karĕsrĕs katon,
sākṣātnya n waḍawānala aṅalad-alad hagya amaṅan ywa iŋ lĕmaḥ,
maṅkin wrĕddha tĕka aṅgĕsöŋ ratha niraŋ pāṇḍwātmaja i sakṣaṇa*

saŋ pāṙtha ika tatan wikāra maṅayat gāṇḍewa dhīra aṅadĕg,
ṅkā n brahmāstraśarāgni de nira lĕpas tīkṣṇa agra riŋ bhīṣaṇa,
himpĕṙ sūṙyya ri kāla niŋ pralaya tejanya apanas kātara,
śabdanya iŋ gaganāntarāla kumupak sākṣāt gĕlap sāyuta*

tampuḥnya iŋ ḍaḍa saŋ mahīja kumĕtug limpad tanĕmnya adalĕm,
mūṙcchā saŋ naraka asakit sira tiba alĕṇḍö rikaŋ puṣpaka,
ndātan māti sira n hana ŋ wijayamālāpuṣpa saṅkeŋ ibu,
nāhan hetu nira aṅliliṙ dawut ikaŋ hrū śakty-ataṅgal muwaḥ*

tapwan māri hilī nikaŋ rudhira maṅsö dꜽtya mahyuñ jaya,
yekā n sambut ikaŋ lipuŋ makaṅaran sy-a amogha tīkṣṇa ujwala,
tejanya n pinutĕṙ pĕnuḥ kilat ikā jyotṣṇa aduluṙ waṅkawa,
bāyw-a adrĕs kumusuḥ lawañ jalada kedĕṙ ghūṙṇnita agĕnturan*

sampunya n lumĕpas ndatan dwa maṅĕne trus twas niraŋ phalguṇa,
mahyā taŋ bala dꜽtya dānawa humuŋ mwaŋ rākṣasa aṅadwakĕn,
saŋ bhomāsura mantuk iŋ kuwu muwaḥ mwaŋ bhrĕtyaśeṣa aṅiriŋ,
byātītan tinuluŋ kaśakti nira hetunya n hilaŋ taŋ lara*

<wikrĕti>:97.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

kunaŋ saŋ amarendraputra lumaḥ iŋ raṇa kasihan ira agilaŋ-gilaŋ,
hibĕk rudhira taŋ ḍaḍa drawa tĕkeŋ mukha makuṭa kabeḥ kasĕmburan,
lawan paṭa nira amiraḥ kadi rinaṇḍi rumakĕt iy awak nira umĕlĕs,
tĕkeŋ kawaca hīrabajra kadi ta atĕmaha pawal apan katon abāŋ*

lĕyĕp ni mata saŋ dhanañjaya sawaŋ rawi katawĕṅan iŋ lamad-lamad,
ikaŋ gĕluŋ asāk mĕlĕs karudhiran kadi jalada rinĕṅga riŋ kilat,
halĕp ni mukha nisprabha asĕmu kucĕm kadi ta laṅit i kāla niŋ damar,
aśeṣa manis iŋ mata asĕmu guladrawa raḥ ira ri tuṅtuŋ iŋ halis*

<mālāwādi>:98.
⏑⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 27

i pĕjaḥ saŋ aṙjjuna humuŋ tikaŋ bhuwana ghūṙṇnita ŋ jaladhi mombakan mawalikan,
kumĕtug tikaŋ widik awaṅkawa asaliwĕran taṭitnya tan arĕn gĕlap masahuran,
gumiwaŋ mahītala śila adri kampita rubuḥ pucaknya humabĕt rĕbaḥ tahĕn ikā,
hyaŋ anantabhoga calitāgra hogaḥ asuwe dhumāraṇa ri polaḥ i kṣititala*

kapĕgan katonan ikanaŋ jagattri pĕpĕk iŋ lĕbū tĕka lawan hudan hawu mĕlĕk,
tuwi tan pateja ri surup bhaṭāra rawi diṅmukha amrĕm akucĕm wirūpa mawĕnĕs,
panaṅis nikaŋ gĕrĕḥ asaṅghani i jaladhi tan papāntara humuŋ swaranya gumuruḥ,
kĕtĕṙ iŋ patĕṙ tan arĕn iŋ digantara karĕṅw-awaṙṇna sĕsĕgĕn lana aṅisĕk-isĕk*

<waṅśastha>:99.
⏑ – ⏑| – – ⏑| ⏑ – ⏑| – ⏑ ⏓ = 12

atītanĕn saŋ nrĕpaputra phalguṇa,
kunaŋ watĕk yādawaśeṣa duṙbala,
paḍa alara aśā kawĕkas wimūṙcchita,
pĕtĕŋ nikaŋ twas kadi riŋ tĕṅaḥ wĕṅi*

wirāṭarāja drupada atiduhkhita,
ra somadatta prihatin sira aputĕk,
ri taṇ ḍatĕŋ bhūpati keśawa iŋ raṇa,
na hetu niŋ motus amĕṅyakĕn laku*

kunaŋ ta saŋ śrī harimūṙttibhūpati,
tĕlas mamūja i labuhan mahāyati,
umaṅkat āgyā ḍatĕṅa ahawan kulĕm,
haneŋ hawan mwaŋ sira saŋ halāyudha*

tatas tikaŋ rātri mawā ta sakṣaṇa,
ḍatĕŋ ta konkonan iraŋ watĕk ratu,
wawaŋ manĕmbaḥ ri siraŋ halāyudha,
lawan ri saŋ śrī harimūṙttibhūpati*

paḍa awaraḥ ywa i gati saŋ dhanañjaya,
ya hetu saŋ śrī nrĕpa keśawa alaris,
tan antyakĕn sampuna niŋ waraḥ sira,
tuhun drĕs iŋ lampaḥ ira ahawan ratha*

samaṅkana ikaŋ bala dꜽtya rākṣasa,
wawaŋ sumuṅsuŋ lumaga i nareśwara,
pĕnuḥ ta dꜽtya iŋ gaganāntara atĕtĕl,
tĕkeŋ lĕmaḥ sök hibĕkan bala asura*

larap nikaŋ kañcana ratna bhūṣana,
lawan kĕñaṙ niŋ kawaca ayudha akilat,
liman lawan syandana wāji wāhana,
amānuṣa atyanta halĕpnya bhāswara*

katon sakeŋ doḥ pwa ya de nareśwara,
rĕpatnya tindaknya maṅuṇḍa sañjata,
sihuŋ nika akās maluṅid paḍa asalit,
matanya malwa adbhuta kātara ujwala*

masö ta saŋ śrī nrĕpa krĕṣṇa sāhasa,
lawan sira śrī baladewa sāyudha,
ikaŋ watĕk dꜽtya haneŋ nabhastala,
cinakra niśśeṣa tĕkap janāṙddana*

śawanya himpĕṙ hudan adrĕs adbhuta,
haṅinya tan pāntara wagyut ujwala,
gĕlap ni śabdanya humuŋ tĕkeŋ lĕmaḥ,
gajāśwa tulya wwaḥ ika asusun tibā*

ikaŋ watĕk dꜽtya haneŋ mahītala,
ya ta inasö bhrĕtya narendra keśawa,
rathanya makweḥ saha pādarakṣaka,
rinoknya wadwā baladewa riŋ gajaḥ*

nanā ta wadwā baladewa kāmbulan,
rikā n tumandaŋ tumuluy halāyudha,
saha krĕp iŋ sāmaja wrĕddhawāhana,
tĕka amupuḥ riŋ muśalāstra sāhasa*

aneka ta lwaŋ nikanaŋ bala asura,
dudū tikaŋ māti cinakra tan pira,
śawanya tulya aṅkura sāk amaṙwwata,
hilī ni rāḥnya adrĕs awaṙṇna wāḥ gunuŋ*

rikā n masö saŋ mapatiḥ mahodara,
manuṅgaŋ iŋ syandana sāmaja agalak,
sahab ni wadwānya paḍa agajaḥ kabeḥ,
asĕṅhit aṅduk mamanaḥ maṅĕmbuli*

pĕtĕŋ pĕpĕt bhrĕtya nikaŋ mahodara,
riwut katonanya saha adhwaja ahirĕŋ,
sawaŋ rawi śrī baladewa kāmbulan,
mahāprabhāwa n pamupuḥ bala asura*

marĕn kuniŋ waṙṇna niraŋ halāyudha,
tĕkap ni rāḥ niŋ ripu māti de nira,
tĕkeŋ halu mwaŋ wuluku pwa ya amiraḥ,
lawan ratha awaṙṇna hañaṙ cināraṇa*

parĕŋ pamūk niŋ balawīra sök sĕsök,
paḍa ahawan wāhana sāha sāmaja,
alaḥ tikaŋ rākṣasa pādarakṣaka,
rinok minohan linawan siliḥ-sĕsĕb*

mahodara asĕṅhit i saŋ halāyudha,
tumandaŋ amraŋ baḍamanya pāt ḍĕpa,
tinaṅkis iŋ laṅgala de halāyudha,
sinep dinuk riŋ halu ghora yan tibā*

tĕlas pĕjaḥ saŋ mapatiḥ mahodara,
masö tikaŋ dꜽtya muwaḥ maṅĕmbuli,
narendra krĕṣṇa ika winūknya sāhasa,
pĕnuḥ tikaŋ bhūmi tĕkeŋ nabhastala*

prabhāswara atyanta halĕpnya riŋ laṅit,
dukūla wastranya waneḥ prabha asinaŋ,
maṇik nika abhrā kawacanya kañcana,
kadi pwa wintaŋ yan i kāla niŋ tilĕm*

lĕpas ni kontānya panaḥnya tan pĕgat,
aneka denya aṅhudani i warāyudha,
hanan harĕp mamraŋ amogha yan katon,
wulatnya meṅas tumuluy maliṇḍuṅan*

masö ta saŋ śrī nrĕpa keśawa iŋ musuḥ,
mañakra tan pāntara riŋ bala asura,
ikaŋ watĕk rākṣasa dꜽtya dānawa,
kadi pwa ya inuṇḍuḥ abāp tiba iŋ lĕmaḥ*

hanan tugĕl tūṙnya wĕtĕŋnya len gulū,
ri bāhu sĕmpal sasisiḥ lawañ cĕṅĕl,
hanan śiwak paṙwwa parĕŋ tiba apisan,
waneḥ sawaŋ rumbaḥ abāŋ kasamburat*

huwus hilaŋ taŋ bala dꜽtya riŋ laṅit,
tuluy lumampaḥ naranātha keśawa,
lawan tika śrī baladewa hop glisan,
tĕkap nira agyā mulata i saŋ aṙjjuna*

<upendrabajra>:100.
⏑ – ⏑| – – ⏑| ⏑ – ⏑| – ⏓ = 11

katon taŋ utpāta riwut praduṙgga,
kĕtug nikaŋ loṙ kidul iŋ digānta,
samaṅkana ŋ dāruki yan paśabda,
ri pāduka śrī nrĕpa padmanābha*

narāṙyya santabya patik narendra,
mucap mahotpāta ḍatĕŋ rikeŋ rāt,
ndatan sakeŋ bhīta kĕta ŋ maśabda,
ri pamriha śrī naranātha donya*

kunĕŋ patik śrī naranātha hopĕn,
mucap kaśaktin prĕthiwīsuta iŋ rāt,
ikaŋ wimāna atiśaya iŋ prabhāwa,
nimitta saŋ bhoma jaya iŋ triloka*

wwaya ikahĕn śꜽla maṇik nira agöŋ,
makambaṅan riŋ gaganāntarāla,
hĕlaṙ nikā n tulya sayojana alwā,
ya ta uṅgwan iŋ strī tawan aprameya*

kunaŋ pratijñā nira saŋ mahīja,
tatan pamuktya ŋ wararājakanyā,
ya tan huwus rakwa jaya iŋ narendra,
kadhīran iŋ bhoma duwĕg wiwākṣan*

hana ika kĕmbaŋ wijaya ika rakwa,
paweḥ bhaṭārī prĕthiwi i mahīja,
yadin paratrā kṣitija i raṇāṅga,
ya tan hilaŋ kĕmbaŋ ika ahurip ya*

ya ta ikahĕn keṅĕta saŋ narendra,
wiwākṣitan dāya niŋ aṅlagāna,
nahan liŋ iŋ dāruki saprayatna,
umodha saŋ śrī nrĕpa padmanābha*

ḍatĕŋ ta saŋ nātha rikaŋ pakuwwan,
rikā n kapaṅguḥ yadu-wrĕṣṇi māti,
kunaŋ pwa saŋ satyaka duhkha moruk,
marĕk ri saŋ bhūpati śīghra mojar*

sira awaraḥ ry-uṅgwan iraŋ kirīṭi,
wawaŋ matanduk tumuluy narendra,
katon ta saŋ pāṙtha rujit kĕna iŋ hrū,
lawan tikaŋ twas tarawaŋ kĕna iŋ duk*

samaṅkana śrī nrĕpa padmanābha,
mĕkul ri saŋ pāṙtha nĕhĕṙ masambat,
hariṅku tiṅhal ri si krĕṣṇa pāpa,
tatan wĕnaŋ rakṣaka niŋ swawaṙgga*

nihan kita antĕn pĕjaḥ iŋ raṇāṅga,
ṅhulun ikā hetu niki n tatan len,
asiḥta ri ṅwaŋ karaṇanta māmriḥ,
lukan pwa yan māti lĕwĕs laraṅku*

<prĕthwītala>:101.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – –| ⏑ ⏓ = 17

nahan wuwus ira n musap mukha ni saŋ narendrātmaja,
dhanañjaya sira atahĕn mulati saŋ narendra anaṅis,
ndatan mara hilaŋ tĕmĕn kĕtĕ-kĕtĕg nira i sakṣaṇa,
parĕŋ mwaŋ i hilaŋ ni citta naranātha krĕṣṇa alara*

sĕḍĕŋ nrĕpati krĕṣṇa mūṙcchita ḍatĕŋ siraŋ durwaśa,
wawaŋ praṇata saŋ narāṙyya maṅusap ri jöŋ saŋ yati,
samaṅkana mahāṙṣi yan paṅupasāntwa saŋ bhūpati,
wuwus nira krĕtāṙthadhaṙmma pitutuṙ waraḥ siḥ tĕmĕn*

narendra diwasa ŋ wimūṙcchita puriḥ nikaŋ wwaŋ pĕjaḥ,
wruhanta rikanaŋ carācara ninitya tekā kabeḥ,
bhaṭāra tumitaḥ ta haywa ta kita pramāda irikā,
ikaŋ pati wiśeṣamāṙgga marikā n gatinya n hana*

kalīṅan ika haywa saŋ prabhu wimoha de niŋ lara,
tamomaya dahat manaḥ tatan ulaḥ niŋ aṅrakṣa rāt,
rajahsahitasatwabuddhi rikanā gĕgön de haji,
phalanya-ya wĕnaŋ sumiddhakĕna kāṙyya saŋ bhūpati*

kunaŋ pwa haji don mami i kita nihan hana anugraha,
paweha ri narendra maṅhuripana irikā saŋ pĕjaḥ,
tuhun sasiki rakwa ya uliha nika i saliŋ saŋ prabhu,
si sāmba karikā ya ta iki basudewa yan phālguṇa*

ndya ta iku kaharĕpta haywa masuwe waraḥta ṅhulun,
nahan wacana saŋ mahāṙṣi sumahuṙ ta saŋ bhūpati,
kĕnoḥ wacana saŋ mahāmuni pawehana anugraha,
kunaŋ pwa kadi kepwan i ṅhulun apan paḍa aṅde wĕlas*

siḥ i ṅwaŋ akadaŋ ya kölakĕna de ranak saŋ yati,
dhanañjaya huwus hana anak ipun uttama aṅgantyani,
narendra basudewa sāmpun atuha awĕka akweḥ tĕmĕn,
si sāmba pukulun sade nipun apan punaŋ wwaŋ sanak*

kunaŋ pwa ŋ amaṅun lara i hati ranak mahaṙṣy-a awĕlas,
nrĕpa druma pĕjaḥ mamet śaraṇa ri ṅhulun kāsihan,
ya hetu niŋ aminta sanmata mahāṙṣi ri pwaṅkulun,
anugrahana jīwita ahuripa de mahāpaṇḍita*

<mrĕdukomala>:102.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

nāhan śabda narendra krĕṣṇa sumahuṙ ta saŋ rĕṣiwara,
siṅgiḥ sādhu nareśwara aharĕp i dhaṙmma saŋ mamawa rāt,
swasty-astu prabhu saŋ paṅāśrayana niŋ triloka tulusa,
niṙwighna ajayaśatru saŋ narapati irikaŋ pabharatan*

lāwan pājaran i ṅhulun ri haji haywa wismrĕti kita,
an sākṣāt naranātha wiṣṇu sakalātmaka aparimita,
śaktinta ika sake kasiddhyan iy awakta tan hana waneḥ,
māyākāra tikaŋ śarīra paramāṙthadewata kita*

nistanyan kita mānuṣākrĕti yayañ jaya iŋ kṣitisuta,
Āpan siḥ mami hetu saŋ prabhu manĕmwa śakty-atiśaya,
yoga adhyātmika sādhananta saha buddhi sattwa mahĕniŋ,
astu śrī naranātha siddhi sakala n pamaṅgiha yaśa*

sāmpun saŋ paramaṙṣi mājaṙ i narendra māsiḥ awĕlas,
antaṙllīna sira iŋ kamantyan aṅadĕg ta saŋ narapati,
muṅgaḥ riŋ ratha śīghra maṅkat iniriŋ nikaŋ bala kabeḥ,
mwaŋ saŋ śrī baladewa satyaka tumūt hane wuri nira*

maṅkat saŋ naranātha krĕṣṇa rumĕṅö ta saŋ kṣitisuta,
sāmpun muṅgw-irikaŋ wimāna maṇipuṣpaka asiga sira,
maṅkat mwaŋ bala dꜽtya-dānawa sĕsök lakunya mariwĕg,
prāpta iŋ papraṅan adbhuta ŋ bala humuŋ maraṅkit alaga*

tandaŋ śrī baladewa sāhasa mupuḥ mahāsurabala,
mwaŋ saŋ satyaka śālya len drupada saŋ wirāṭanrĕpati,
kapwa aganti sira amanaḥ karaṇa niŋ bala asura nanā,
aṇḍĕḥ niŋ bala dꜽtya-dānawa malĕs ta ya amarawaśa*

henak taŋ praŋ arok siliḥ-sĕsĕb aneka wīra kawĕnaŋ,
paṅhrik niŋ kuda wāhana mwaŋ ika śabda niŋ kakuwuṅan,
yekā n lot karĕṅö lawan patakis iŋ gada asriŋ apalu,
kontā tomara kakrĕcik saha kĕtug nikaŋ pamugari*

gĕṇḍiŋ goŋ gubaṙ apratidhwani sahasra bhinna karĕṅö,
kālanya ŋ praŋ arok masö ta si nisunda dꜽtya pinatiḥ,
toḥ jīwa amrihakĕn ri saŋ naraka lāgy-akīṙtti riŋ ayun,
ndā hetunya kinon tĕkap saŋ asureśwara amriḥ ayaśa*

maṅkat mwaŋ bala wāhananya sakasewu mukhya winani,
muṅsi i saŋ nrĕpa śālya sāhasa masiṅhanāda gumuruḥ,
wadwā saŋ nrĕpa śālya yatna mamanaḥ riŋ astra niśita,
meṅas taŋ paṅarĕp manoliḥ i wuri n panon lawan amūk*

goŋ-goŋ-goŋ muni goŋ nareśwara kumon swabhrĕtya malaga,
aṅkat niŋ gajawrĕnda tuṅgaṅan i wuntat iŋ ratha tumūt,
kapwa atampuḥ arok tikaŋ bala siliḥ-praŋ osyan asuwe,
tan pānta i waratomara aṙddha tumitiḥ sawaŋ hudan agöŋ*

sakweḥ niŋ bala saŋ nisunda n umasö mamūk tan atakut,
kontā kadga gadā tuhuk pinakasañjatanya sawaneḥ,
len teka aṅalaŋ iŋ śilā sakuruṅan ta ya n katihalaŋ,
dantī syandana tuṅgaṅan mati tĕkapnya tan hana bisa*

awrĕg bhrĕtya narendra madrapati tan pasāra wĕkasan,
nāhan hetu narendra yatna malaga aṅayat laras agöŋ,
hrū bajrāśani śuṣka sewu lumĕpas pisan tĕka pira,
śīṙṇna syuḥ bala dꜽtya denya saha wāhananya kawĕnaŋ*

yekā n tandaŋ ikaŋ nisunda mamanaḥ ri saŋ narapati,
hrūnya aneka ya ta aṅĕne dhwaja narendra puṅgĕl apasaḥ,
lāwan sārathi māti denya kadrĕsan panaḥ narapati,
maṅkin sāhasa saŋ nisunda mamĕḍĕk maha amarĕpĕki*

hetunya n paṅalap ri tomara nikā prabhāswara katon,
prāyanya aṅduk asep lĕṅĕnya pinanaḥ tĕkap narapati,
wāhw-a anambut ikaŋ kiwanya pinanaḥ muwaḥ rinuhunan,
sāmpun tĕṅgĕk ikā n pĕgat hulu nika aṅlayaŋ kadi hĕlaŋ*

ambĕknya apulihan ta lāwan ika saŋ narendra wĕkasan,
hetunya n tumĕḍun sakeŋ gagana göŋ swaranya karĕṅö,
wruḥ saŋ nātha mahā prayatna maṅalap swaḍaṇḍa tumuluy,
tampuḥnya iŋ śiraḥ iŋ nisunda kumĕpok mukhanya pinupuḥ*

sāmpun māti nisunda maṅkin abutĕŋ ta saŋ kṣitisuta,
wwantĕn dꜽtya ṅaranya pañcajana śakti lāgi paṅalaḥ,
len saṅke rikanaŋ si pañcajana māti riŋ jalanidhi,
krūra akral tahu ta aṅlawan hyaŋ irikā n kinon apuliha*

muṅgwiŋ sāmaja pat gaḍiŋnya kadi paṙwwata alaku-laku,
tandaŋnya i baladewa śūla rinĕgĕpnya kātara murub,
lāwan bahni murub sakeŋ mata nikā lana alatu-latu,
śīṙṇna ikaŋ bala rohiṇīsuta gĕsĕŋ waneḥ kapanasan*

tandaŋ saŋ baladewa laṅgala minuṣṭi de nira masö,
muṅgwi i syandana śīghra yaṙ putĕrakĕn ta sañjata nira,
krūra akrak maṅuhuḥ si pañcajana heṙ lihat jaga-jaga,
liŋnya n paṅduk aṅadwakĕn mati ya liŋnya yan panudiṅi*

yatna śrī baladewa yaṙ takisakĕn ta laṅgala nira,
puṅgĕl śūla nikā si pañcajana bhagna kontal atĕhĕr,
nāhan hetu nikaŋ si pañcajana mĕtta maṅduk amuwaḥ,
tan poliḥ tinakis muwaḥ tikĕl apaṙwwa tan pajamuga*

ambĕk niṙbhaya dꜽtya pañcajana mamriha amulihana,
kagyat yan ginayuṙ gulūnya kapuliṙ pĕjaḥ kapisanan,
hetunya awrĕg ikaŋ bala asura sahāya maṅkin alayū,
muṅsiṙ saŋ kṣitija aruhun-ruhunan atri māty-alulunan*

<aparāntikā>:103.
⏑ ⏑ –| – ⏑ ⏑| – ⏑ –| ⏑ ⏓ = 11

si hayagrīwa wawaŋ ta ya apuliḥ,
tan aṅiṣṭi i paṅutus mahīsuta,
ri harĕpnya aṅrahatāna riŋ tuhan,
karaṇanya n prihawak ta ya umasö*

kadunuŋ satyaka de nika umasö,
pinanaḥnya iŋ śara bāṇa sāyaka,
mamalĕs pwā mamanaḥ ta satyaka,
śarasampāta lĕwiḥ panaḥ nira*

katulak bāṇa nika asurādhipa,
hana kedĕṙ kawaluy waneḥ puhĕr,
si hayagrīwa makin magöŋ galak,
umalap hrūnya sutīkṣṇa śaktiman*

tinujunya ika gulū ni satyaka,
patitisnya amatitis tĕlas katon,
lumĕpas hrūnya sĕḍĕŋ haneŋ laṅit,
sinawat de ni panaḥ ni satyaka*

irikā satyaka sāhasa amalĕs,
mamanaḥ riŋ niśitāṙddhacandrama,
si hayagrīwa gulū nika apĕgat,
lumaḥ iŋ syandana kaṙwwa sārathi*

<aśwalalita>:104.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓ = 23

ri pĕjaḥ ikā n hana iky-asuradānawa apuliḥ anuṅgaŋ iŋ ratha magöŋ,
ṅaran ika tāra lāgi paṅalaḥ watĕk hyaŋ ika ṅūni riŋ daṅu-daṅū,
saha bala yeka tan dwa tumitiḥ lumiṇḍiḥ irikaŋ watĕk yadubala,
pinapagakĕn tĕkap nrĕpatiy ugrasena paḍa śakti tan hana kasor*

narapatiy ugrasena mamanaḥ riŋ agniśara caṇḍabāyusahita,
pinapagakĕn riŋ aṙṇnawarasa atighora gumuruḥ tĕkeŋ awaŋ-awaŋ,
paḍĕm ikaŋ agnisāyaka muwaḥ narendra mamanaḥ muwaḥ linawanan,
salĕkas ira ikihĕn wiphala hetu saŋ nrĕpati dhꜽṙyya dhāraka masö*

kunĕŋ irikā n si tāra masiga dyaya n mulati saŋ narendra mabutĕŋ,
rumĕgĕp i tomaranya manĕhĕṙ marĕk tudiṅi teka saŋ narapati,
lihat i taṅanku liŋnya tumuluy narendra maṅalap krĕtāla wĕkasan,
paḍa maparĕk dinuk nrĕpati tan kĕna amalĕs sira amraŋ oliḥ i gulū*

<mrĕdukomala>:105.
– – –| ⏑ ⏑ – | ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

mātī tāra sarodra saŋ kṣitisuta umasö sira wawaŋ,
śīṙṇna ikaŋ bala paṅharĕp nrĕpati keśawāṅśa pinanaḥ,
śīghra śrī nrĕpa krĕṣṇa maṅlĕpasakĕn śarottama sira,
dhwasta ŋ dānawa-dꜽtya de nira sapaṅharĕp kṣitisuta*

yekā n sāhasa saŋ mahīsuta haneŋ wimāna magĕlis,
cĕt muṅgwiŋ wuri cĕt haneŋ harĕp amet i cidra caliriŋ,
yatna śrī naranātha keśawa haneŋ ratha akuliliṅan,
Ādrĕs tan katĕṅĕṙ lĕkas nira ri madhya niŋ raṇasabhā*

krodha ambĕk naraka akrak iŋ gagana kātara aṅamaḥ-amaḥ,
nāhan hetu nira n tĕka aṅabĕnakĕn si puṣpaka sira,
puṅgĕl tanda narendra krĕṣṇa matahĕn tibā katariwal,
luṅhā saŋ kṣitija aṅlayaŋ muwaḥ amiṇḍa riŋ jaladhara*

śrī krĕṣṇa atiśaya iŋ gĕlĕŋ mayatakĕn panaḥ nira muwaḥ,
nyā ŋ nārāyaṇabāṇa mrĕtyuradhana ika de nira lĕpas,
wagyūtpāta halisyus adbhuta duluṙnya kātara dahat,
tan wyaṙtha n paṅĕne laras kṣitija śīṙṇna puṅgĕl i taṅan*

kombul kedĕṙ ikaŋ wimāna kahiriŋ tĕkap niŋ anila,
maṅkin tan hinĕbaŋ-hĕbaŋ ta ya cinakra de narapati,
himpĕṙ handaru sewu tulya ni tatal-tatalnya sumawur,
gĕntĕṙ yan tumibā prakampa gumiwaŋ tikaŋ kṣititala*

śīṙṇna ikaŋ maṇipuṣpaka ndan ika saŋ mahīja mahurip,
Āpan tan tumuluy cinakra sira de narendra sakarĕŋ,
towin kambaŋ ira ikanaŋ wijayamālapuṣpa tinahā,
saṅke hyaŋ prĕthiwī paweḥ nira bhaṭāra wiṣṇu ri sira*

saṅketanya rikāna de nira tĕlas prakāśa karĕṅö,
tan pāmātyana siŋ mahāyudha tumampuha iŋ kṣitisuta,
nāhan hetu narendra krĕṣṇa sira taṙ wawaŋ raga-ragan,
Āpañ jāti nira n krĕtajña mawiweka yan palĕkasa*

<bhadralalita>:106.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 21

ri sĕḍĕŋ mahīsuta hilaŋ wimāna nira niṙbhaya aṅawaŋ-awaŋ,
maṅagĕm sy-amogha sira dug pracaṇḍa pinutĕṙ nira aṅarab-arab,
tumĕḍun sakeŋ gagana ghūṙṇnita aṅamaḥ-amaḥ sira aṅaraḥ-araḥ,
lumĕpas lipuŋ nira sakeŋ taṅan murub awaṙṇna sūṙyya maṅaliḥ*

saha bāyubajra kumutug dudū ṅhaliwawaṙ lĕbū lĕwu pĕtĕŋ,
lĕpas saṅka riŋ kṣitisuta aṅasut nrĕpati krĕṣṇa len bala kabeḥ,
naranātha krĕṣṇa tumuluy sira aṅlĕpasi cakra tan papĕgatan,
sumĕsĕb sy-amogha tugĕl iŋ nabhastala wiśīṙṇna tan patĕmahan*

ikanaŋ pĕtĕŋ juga ya tan marĕn tumutup iŋ raṇāṅganasabhā,
yatika bhramanta paḍa tan katon sahana niŋ prawīra malaga,
ṅhiŋ ikaŋ liman turaga maṅhrik atry-awurahan ya nitya karĕṅö,
kalawan krĕcik ni tĕwĕk iŋ mayodha matakis lawan waja galaḥ*

awĕlas narendra harimūṙtti kāraṇa nira asamādhi wĕkasan,
irika atriwikrama bhaṭāra krĕṣṇa sira wiṣṇu rodra sakala,
aruhuṙ dudug sira tĕka irikaŋ paramasatyaloka tumuluy,
ikanaŋ ḍaḍa atiśaya riŋ lwa māṅuhabi loka saŋ hyaŋ i ruhur*

tuwi sewu tĕṇḍas ira kapwa ta atrinayana i satĕṇḍas umurub,
asalit sihuŋ nira kunaŋ tutuk nira guhā paḍanya n umaṅaŋ,
mwaŋ ikaŋ taṅan pituŋ iwu prakīṙṇna maṅagĕm warāyudha kabeḥ,
kadi meru kĕmbaṙ ikanaŋ sukū rwa mawĕki ŋ mahītala pĕpĕk*

ḍĕṅĕn iŋ triloka tumatiŋ haneŋ wulu nira ahirĕŋ kadi sĕmut,
hana yan paṅaṙwwani waneḥ dudū taŋ aṅatĕlwani ŋ wulu siki,
saha sañjatanya bahĕluŋ ladiŋ paḍa masumpahan saha wĕḍuŋ,
mawĕḍak-wĕḍak rudhira bhīṣaṇa asawit usus tĕkeŋ paru-paru*

sumĕnö tikaŋ makuṭa sewu bhāskara sahasra tulya mapupul,
mwaŋ ikaŋ maṇik rwaŋ iwu kuṇḍala atiśaya bhāswaranya n umurub,
dilaḥ iŋ sihuŋ pataŋ iwu mwaŋ astra kadi bahni tīkṣṇa lumarap,
karaṇanya māwa wĕkasan tikaŋ pabharatan katon taŋ alaga*

bala dꜽtyadānawa pĕjaḥ piraŋ puluḥ atus ya kedĕk apĕñĕt,
saha wāhananya gaja koṭi-koṭi milu māti kedĕkan apil,
ikanaŋ haneŋ gagana konduṙ āwrĕg alulun katuṇḍuŋ iŋ awak,
muririŋ kagĕm kĕna ḍinĕṇḍa riŋ ḍĕṅĕn awū cinakra ginadā*

ri sĕḍĕŋ bhaṭāra hari matriwikrama ḍataŋ ta sañjata nira,
maṅaran si nandaka si pañcajanya kalawan gadā sama dulur,
ṅuniweḥ ta saŋ garuḍa śīghra kapwa sawawa i bhaṭāra yan agöŋ,
paḍa sewu taŋ harĕp akīṙttya maṅrahatana iŋ bhaṭāra humarĕk*

umulat pwa saŋ naraka yan triwikrama bhaṭāra wiṣṇu sakala,
yatikā n saroṣa tumuluy triwikrama muwaḥ sira aruhuṙ agöŋ,
kadi paṙwwata atumaŋ ikaŋ hawak winilĕt iŋ ghana akilat arĕs,
mwaŋ ikaŋ sphuliṣṭatikara umijil saka rikaŋ sihuŋ pat aghaṣa*

tumuluy sira aṅalap ikaŋ gada awĕsi sayojana ujwala katon,
pamupuḥ nira iŋ sira bhaṭāra wiṣṇu wiphala n kasaṅga ri taṅan,
amupuḥ muwaḥ tinakis iŋ gada awĕsi makādhikāra riŋ agöŋ,
tĕka riŋ diganta karĕṅö dhwaninya kadi rūga ŋ aṇḍabhuwana*

kṣitiputra dhīra maṅagĕm prĕp adbhuta ri göŋnya paṙwwatasama,
sahasa amrĕp aṅhala-hala irikaŋ ḍaḍa bhaṭāra tuṅgĕŋ atĕguḥ,
dhwani niŋ gĕlap śatasahasrakoṭi pakaśabda niŋ prĕp anitir,
paḍa saṅśaya ṅhyaŋ anahā waliŋnya rubuha ŋ laṅit mawurahan*

<śāṙddūlawikrīḍita>:107.
– – –| ⏑ ⏑ –| ⏑ – ⏑| ⏑ ⏑ –| – –  ⏑| – – ⏑| ⏓ = 19

gutgūtĕn ta bhaṭāra wiṣṇu mamalĕs mamrĕp ri saŋ bhūmija,
göŋ niŋ prĕp nira merutulya maṅĕne tĕṇḍas ni bhūmyātmaja,
yekā n kontal ikaŋ maṇikmakuṭa saŋ bhoma irikaŋ sāgara,
tampuḥ niŋ śatakoṭi handaru tibā tulyanya ghora akĕtug*

lumpat saŋ garuḍa aṅalap wijayamālāpuṣpa saŋ bhūmija,
wāhw-a aṅambil ikā n prayatna naraka amraŋ wꜽnateya iŋ tĕwĕk,
yeka apaṙwwa bĕlaḥ śiwak ḍaḍa ni saŋ pakṣīndra rāḥ lwiṙ hudan,
eṅgal mampĕt apan sira amrĕtamaya atyanta iŋ kasiddhan sira*

sāmpun kālap ikaŋ sĕkaṙ wijayamālā de kagendra aṅlayaŋ,
maṅsö hyaŋ hari śīghra yan sikĕp ikā saŋ bhoma siṅhākrĕti,
sātus hasta nira amrĕp aṅhala-hala iŋ taṇḍas niraŋ bhūmija,
rĕmpū syuḥ mapasewu de nira śiraḥ saŋ dꜽtyarājā n pĕjaḥ*

sāmpun māti mahīja waṅkay ira meḥ-meḥ yan tibā riŋ lĕmaḥ,
kontal riŋ wĕkasan tinampik i hĕlaṙ saŋ wꜽnateya abaṅĕt,
ṅkāna i madhya nikaŋ samudra tumibā kagyat hyaŋ iŋ sāgara,
eṅgal yan tĕka riŋ rasātala ri paṅkwan śrī prĕthiwy-a anaṅis*

<jagaddhita>:108.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

byātītan mati saŋ mahīsuta kunaŋ tura-turaḥ ikanaŋ balāsura,
aṅboṅlot asĕnötan iŋ jaladhi nāgata ri sira bhaṭāra keśawa,
len tekaŋ maṅusiṙ gunuŋ gahana gahwara paraṅan arĕs magantuṅan,
saŋsāra ŋ kanin aṅlaḥ amriḥ atĕkĕn kawĕlas-arĕp aṅaṅsaṙ iŋ juraŋ*

maṅkat śrī baladewa maṅraraḥ anūt ṅ-asura kuwu-kuwunya sāk punaḥ,
ṅkā yan paṅgiḥ ikaŋ gunuŋ maṇik akambaṅan atiśaya kādbhuta ahĕlar,
akweḥ wrĕkṣa-latanya ratnamaya jaṅga nika kanaka mĕmbaŋ iŋ liraŋ,
mwaŋ groŋ-groŋ ni juraŋ-juraŋnya humiriŋ watu karaŋ i hiriŋnya komala*

strīratna aṙjja hana irikaŋ maṇimaya asĕmu maṇik inurā kasamburat,
raśminya n paṅurꜽ gĕluŋnya kadi nīlajalada mata komala amanis,
sĕṅsöŋ niŋ miraḥ iŋ laṭī kakĕñaran dinakara maṇibhāswara ahulap,
rūpanya aniru hintĕn esi dinĕlö raras i hajĕŋ ikā n pacendrika*

wwantĕn ta alihaṅan karaŋ pracala piṇḍa tulis inapi dèwa niŋ pĕṭa,
waṙṇnanya akuniŋ anwam iŋ pamulu wimba ni sĕkaṙ iŋ aśoka cāmpaka,
himpĕṙ pādapa rekha-rekha ni tĕṅaḥnya winuri-wuri niŋ tapiḥ suji,
lindinya n tinĕtĕs hajöŋnya ri matā winulatakĕn i raśmi niŋ sipat*

paṇḍan lĕŋlĕŋ i duṅhus iŋ watu karaŋ sphaṭika kinasut iŋ hima anipis,
jaṅganya asĕkaṙ aṅjraḥ aṅjamanika anisiḥ akataraḥ aṙjja kāṅinan,
ṅkā wwantĕn wanita amaṅun lĕṅĕŋ amaṅku wĕtis aṅĕliḥ aṅligā tĕṅaḥ,
waṙṇna hyaŋ-hyaṅan iŋ ṭikā kajĕnĕkan lĕyĕp alĕbu-lĕbū hrĕbuk miṅiŋ*

kālap taŋ giriratna de haladhara akĕmitan awĕdi riŋ jaruḥ-jaruḥ,
mwaŋ taŋ komala hagraśeṣa nira saŋ kṣititanaya madum-dum iŋ bala,
eṅgal prāpta huwus haneŋ kuwu muwaḥ nda tucapa ta bhaṭāra keśawa,
māha iŋ göŋ kadi wuntwa taŋ bhuwana de nira rawi sumurup sake taṅan*

hyaŋ brahmā sira śīghra yaṇ ḍatĕŋ anĕmbaḥ ararĕm i bhaṭāra keśawa,
bhakty-a aṅastuti liŋ nira n prabhu wiśeṣa kita waśawasitwa bhūpati,
utpatti-sthiti-līṇa niŋ bhuwana kāraṇa nika kita n ādidewatā,
bhokta iŋ bhogya kita atmaśuddha puruṣottama kita paramāṙtha kewala*

yan riŋ sandhi katatwan iŋ praṇawadewa kita makaśarīra ŋ akṣara,
lit niŋ sūtra subaddhabandhana binandha kita paramatatwa duṙlabha,
yan riŋ jyotiṣatantra tan hana waneḥ kita sipat i katĕmwan iŋ pinet,
saŋ kṣepanya wiśeṣa riŋ tiga bhaṭāra paramaśiwa n iṣṭidewatā*

nyā ŋ loka ahyun i tatwa ni hyaŋ iŋ apa n wruha ri gati bhaṭāra yan wibhuḥ,
prajñā yan pamasaŋ samāhita tathāpi wiṣaya nika tan tĕke kita,
saŋ yogīśwara towi tan wĕnaŋ ataṙkka ri kita humĕnĕŋ kuraŋ hiḍĕp,
pūjā dhyāna samādhi dhaṙmma pitutuṙ panalimuṙ ira riŋ kapaṇḍitan*

sāmpun maṅkana liŋ prajāpati maṅastuti tĕka sira dewatā kabeḥ,
bhakty-a ahyun mulata i bhaṭāra madhusūdana paḍa mararĕm krĕtāñjali,
saŋ hyaŋ śakra haneŋ gajendra saha bhūṣaṇa nira kumĕñaṙ mawaṅkawa,
himpĕṙnya ŋ kanaka akilat kasuluhan dinakara makin ujwalaprabha*

<sragdharā>:109.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓ = 21

prāpta hyaŋ dwādaśāditya saha ratha sira ndātan atyanta tīkṣṇa,
sākṣāt wālāṙkka ramya amuhara sukha sira i saŋ watĕk hyaŋ sumaṇḍiŋ,
lāwan saŋ hyaŋ dhanendra ahalĕp acĕpuk agöŋ somya muṅgwiŋ palaṅka,
abhra awaṙṇna aṇḍĕp-ĕṇḍĕp kilat ahulap ikaŋ bhūṣaṇa akweḥ maṇiknya*

maṅkat saŋ hyaŋ yama anuṅgaṅi mahiṣa nira adrĕs halintaŋ nira iŋ rĕm,
tansaḥ taŋ ḍaṇḍa muṅgwiŋ taṅan ira panitinya ŋ watĕk pāpakaṙmma,
prāpta i saṇḍiŋ bhaṭāra iśwara paḍa magiraŋ n ton ikaŋ waṅkay akweḥ,
Āpan membuḥ dĕmak rakwa sira ciha-ciha apan sira pretarāja*

saŋ hyaŋ toyādhipaty-a amuwaḥ aciha-ciha anuṅgaŋ iŋ haṅśa śuddha,
waṙṇna alun kāṅinan drĕs ni lari nira sakeŋ doḥ maṅuṅsiṙ bhaṭāra,
saŋ hyaŋ  ṙyyak rob sukha i śīṙṇna musuḥ ira sawaŋ joŋ asāt riŋ karaŋ göŋ,
ndātan māry-a aṅgĕtĕm rakwa sira kamakara n ton pĕjaḥ saŋ mahīja*

<prĕthwītala>:110.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – –| ⏑ ⏓ = 17

bhaṭāra parameśwara adhipati saŋ watĕk dewatā,
ḍatĕŋ sira lawan gaṇañjaya kumāra tan saḥ tumūt,
maśānti ri bhaṭāra wiṣṇu sira tuṣṭa haṙṣa agiraŋ,
wuwus nira manohara ajaya-jaya aṅgĕlaṙ śāntika*

huwus paḍa ḍatĕŋ pwa saŋ hyaŋ atata asraṅa aṅastuti,
watĕk rĕṣi humūŋ maweda kadi śabda niŋ nīrada,
samaṅkana bhaṭāra wiṣṇu sukha de watĕk dewatā,
nimitta nira yan panāntwa ri bhaṭāra dhātā sira*

nahan liŋ ira he wiriñci kita māsiha iŋ rāt kabeḥ,
watĕk hyaŋ ika rakṣanĕnta ṅuniweḥ tikā saŋ rĕṣi,
apan kita bapa ibu niŋ sakalaloka kaṙttā kita,
mataŋnya hayu niŋ jagat juga yatanya tan liṅgara*

tĕlas mara hilaŋ si bhoma ya kalĕṅka niŋ rāt kabeḥ,
tĕwĕk nika kahaywan iŋ bhuwana deṅku tan popama,
kita ikana nimitta niŋ tĕhĕra taŋ jagat śāśwata,
marapwan iki tuṣṭa saŋ rĕṣi lawan watĕk dewatā*

sadrĕwya nikanaŋ watĕk hyaŋ inalap nikaŋ bhūmija,
yateka muliha ika deṅku manĕhĕṙ tika atūt krama,
kitā tikanaŋ eṅĕta i krama nikā kita aniṅkaha,
apan mapipika swabhāwa nikaŋ ahyun iŋ drĕwya len*

nahan ta wuwus i ṅhulun ri sira saŋ watĕk hyaŋ kabeḥ,
kita atika nimitta niŋ sakalawaṙṇna tan saṅkara,
tĕhĕṙ kita matūta nitya gawayĕn tikāŋ aṙccaṇa,
marapwan ika tuṣṭa taŋ bhuwanaloka bhakti i kita*

wuwusku hiḍĕpĕn ta haywa ta kita pramāda iŋ hayu,
yatanya kita pagwana apagĕha riŋ kadewabratan,
tumĕmwa phala niŋ kasiddhyan atĕhĕṙ musuḥ tan hana,
ṅhulun muwaḥ ajanma mānuṣa rikaŋ jagat rakṣakā*

tiḍak ḍikĕtahui
<śloka>:111.

na liŋ bhaṭāra hyaŋ wiṣṇu,
ri sakweḥ para dewatā,
saŋ watĕk hyaŋ kabeḥ tuṣṭa,
maśānti mwaŋ maṅastuti*

ri tĕlas watĕk dewatā,
mantuk riŋ swaṙgga lālana,
rĕp hyaŋ wiṣṇu muwaḥ krĕṣṇa,
somya apañ citta niṙmmala*

saŋ hyaŋ śakra wawaŋ malwī,
mare śrī krĕṣṇa haṙṣaja,
muṅgwiŋ wāhana mātaṅga,
iniriŋ niŋ warāpsara*

wawaŋ mojaṙ sira anāntwa,
he saŋ nātha lihat prabhu,
bhārā don mami yan prāpta,
maweha anugraha i kita*

nān liŋ saŋ hyaŋ śakra mojar,
narendra atyanta iŋ gaṙjjita,
dewanātha mahādibya,
sanmata asiha ri ṅhulun*

nihan ta anugraha saŋ hyaŋ,
ri ṅhulun tulusa asiha,
saŋ watĕk ratu saŋ hantu,
kapwa wehĕnta jīwita*

narendra druma kasyasiḥ,
pĕjaḥ mwaŋ putra riŋ raṇa,
amet śaraṇa tan poliḥ,
ya aṅde māṙ i twas i ṅhulun*

yadu-wrĕsṇy-andhaka adinya,
lāwan saŋ pininaŋ māti,
sāmānta pratisāmānta,
huripĕn de sureśwara*

bhrĕtya putra kadaŋ waṙgga,
saŋ watĕk ratu kāsihan,
pĕjaḥ tan tĕkan iŋ mrĕtyu,
yatikā huripĕn muwaḥ*

cedi kaṙṇna jarāsandha,
byakta iki n musuḥ i ṅhulun,
tathāpi huripĕn saŋ hyaŋ,
towin kadaŋ ikā tĕhĕr*

paritrāṇa akrĕtadhaṙmma,
winiśeṣa ri saŋ prabhu,
śatru towin paritrāṇan,
marapwan mari duṙjana*

ya tā liŋ śrī mahārāja,
sumahuṙ hyaŋ surapati,
prabhu toḥ haywa sandeha,
astu kahyunta dadyā ya*

sāmpun mojaṙ bhaṭārendra,
rĕp dhyāyī sira niścala,
tĕka aŋ amrĕta riŋ kuṇḍi,
paniram nira riŋ pĕjaḥ*

tan asowe dahat saŋ hyaŋ,
mahurip saŋ watĕk ratu,
tĕka riŋ śatru siŋ yogya,
labdhajīwa tĕkeŋ bala*

<jagaddhita>:112.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ – | ⏑ ⏓ = 23

waṙṇnan ta ulaḥ i saŋ watĕk ratu sama ahurip agarawalan sira awuṅū,
ndā tapwan matutuṙ dahat warurutĕn tĕhĕṙ aṅusap-usap mata apĕḍe,
kāścaṙyyan mulati ŋ pĕjaḥ rudhirasāgara giri śawa niŋ gajaḥ kuda,
nāhan hetu nira n saniścaya ri papraŋ ira paḍa sudhīra riŋ raṇa*

kapwa apakṣa manambut āyudha muwaḥ saha-sahana manuṅgaŋ iŋ ratha,
saŋ hyaŋ śakra mataṅgu-taṅguḥ amatūtakĕn apitutuṙ iŋ patuṅgalan,
nāhan kāraṇa saŋ watĕk ratu paḍa amituturi sawaraḥ sureśwara,
ramya arok wĕkasan tuhun hana wiraŋ nira sahana watĕk mahīsuta*

<bhadralalita>:113.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 21

ri tĕlas watĕk ratu paḍa ahurip sukha narendra krĕṣṇa magiraŋ,
kadi riŋ paṅipyan ika rakwa paṅhiḍĕp ira irikaŋ mati kabeḥ,
paripūṙṇna haṙṣa nira tulya waṙṣa paniram prapañca ri manaḥ,
ndan ikā sukha i hati nira n tumiṅhal iŋ anak suputra salisu*

surarāja mamwit anĕhĕṙ muliḥ sira n umūṙ tĕkeŋ surapada,
awiwākṣitan sira kunaŋ pwa saŋ ratu kabeḥ sira iki caritan,
naranātha krĕṣṇa sira gorawa asĕgĕḥ i saŋ watĕk kṣitisuta,
pinakaswabhāwa nira saŋ mahāpuruṣa toyarekha n agĕlĕŋ*

nrĕpa cedi kaṙṇna magadhendra śālya pinakādi sāmpun arĕpat,
ubhaya n pinintakasihan mareŋ pura narendra krĕṣṇa sakarĕŋ,
yadu-wrĕṣṇinātha nrĕpa śālya len drupada bāhlikādi mapupul,
maśilā sama aduluṙ i saŋ narendra harimūṙtti tan hana waneḥ*

basudewa kimpuruṣanātha tan sipi giraŋ nira n marajaya,
sĕmu niŋ lihat ciha-ciha n tumiṅhal i narendra cedi maparĕk,
upacāra sambhrama nira akadaŋ pahula yan tĕlas parabhawa,
paḍa lampaḥ iŋ hati wiwal kinubdha nira lokika iniriŋ ira*

<mrĕdukomala>:114.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

mantuk saŋ naranātha krĕṣṇa maduluṙ lawan para ratu,
rājya iŋ dwārawatī tinaṇḍas ira tan kara aṅhinak-inak,
tan waṙṇnan sira riŋ hĕnū mwaŋ ikanaŋ bala ajĕmuṙ arok,
Āpan tulya pasaŋ surud laku nira n sakeŋ pabharatan*

maṅkā ŋ paṙwwata ratna rāmya mahawan tawaŋ mibĕṙ alon,
lāwan saŋ garuḍa aduluṙ milu sudaṙśśana aṅhiriṅakĕn,
līla asoŋ jalada anipis kakĕñaran maṇīndra sumĕnö,
tumraŋ teja nika awilĕt-wilĕt awoṙ haneŋ jaladhara*

<jagaddhita>:115.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓ = 23

ndaḥ waṙṇnan gati niŋ bala alara ri mitra nika pĕjaḥ anūtakĕn tuhan,
lāwan wāhw-aniluṅluṅi i kadaŋ ikā nĕhĕṙ aṅusapi luḥnya tan pĕgat,
len taŋ māti kakā nikāna paḍa kāsrĕpan amĕkasi luḥ lawan sĕrĕḥ,
kapwa asoŋ prihatin ry-uliḥnya hana kāry-amuri-muri taṅisnya tan humūŋ*

<mrĕdukomala>:116.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓ = 18

strī belā kapapag maṅiṣṭy-akalihan sinuṇḍaŋ awĕnĕs,
ceṭinya anaṅis iŋ wurinya piliḥ amwaŋ amriḥ amalar,
tan seṅĕḥ tinuhan-tuhan pijĕṙ asambat iŋ priya nikā,
liŋnya aṅhiŋ kaka heṙ ṅhulun wuwus ikā n sumĕṅka tumurun*

len maṅhĕmban anaknya patrĕm inagöm nikā n saha sĕrĕḥ,
tan pahyas gĕluṅan mure tapiḥ ikā banantĕn alĕsĕḥ,
maṙmma amakpak anak nika amalaku suswana aṙddha kasatan,
tan trĕṣṇa i wĕka kepwan aṅhaṅĕn-aṅĕn sĕnĕŋnya kasihan*

taṅheḥ yañ caritan laranya tucapa ika saŋ prabhu kabeḥ,
prāpta iŋ dwārawatī sĕḍĕŋ pinaripoṣita iŋ sukha sira,
sakweḥ niŋ surabhogabhāra panamuy bhinukti surasa,
astam taŋ maṇi rājayogya sama yogya riŋ kadi sira*

saŋ cedi mwaŋ awaṅganātha magadhendra śālya caritan,
maṅgĕḥ mitra kadaŋ narendra harimūṙtti rāmya wĕkasan,
Āpan tan mapuji ñ jayā nrĕpati krĕṣṇa hetu niŋ asiḥ,
sāmpun tuṣṭa kabeḥ tĕkeŋ balasahāya wastra masalin*

rwā ŋ we rwā ŋ wĕṅi yan winuṙṣita muliḥ mareŋ swanagara,
sakweḥ saŋ pininaŋ muwaḥ sira muliḥ kabeḥ paḍa sukha,
hetunya n paripūṙṇna kīṙtti nira nātha krĕṣṇa mapagĕḥ,
pinras riŋ kajanapriyan tuwi paṅöban iŋ sabhuwana*

<wiśwalalita>:117.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑⏑| ⏑ ⏓ = 17

aparimita iŋ sukha asama-sama iŋ watĕk yadu kabeḥ,
maṅinum agoṣṭhy-amukti phala niŋ jaya iŋ raṇasabhā,
irika narendra krĕṣṇa baladewa pāṙtha manitaḥ,
ri sĕnaha saŋ prawīra ginuṇa iŋ tĕgal dinĕmakan*

sira para rājaputra dinadaṙ dĕmak nira kabeḥ,
makawiṣaya irikaŋ wiṣaya niŋ musuḥ tĕlas alaḥ,
sama-sama sewu kāṭi nira sowaŋ iŋ sawiṣaya,
uliḥ iŋ atoḥ ri jīwita nira amriḥ iŋ pabharatan*

<śāṙddūlawikrīḍita>:118.
– – –| ⏑ ⏑ – | ⏑ – ⏑| ⏑ ⏑ –| – – ⏑| – – ⏑| ⏓ = 19

saŋ nāthātmaja sāmba sāmpun arĕṇaḥ tekaŋ dĕmak de haji,
an prāgjyotiṣa rakwa punpunan ira ndātan hana anĕmpila,
mās rwaŋ lakṣa kaṭi n kapaṅguhan ira aṅkĕn māsa lek nohanĕn,
hīṅanya n kalĕwiḥ phala śrama nira asāra iŋ raṇa atoḥ bhaya*

saŋ nātha druma mantuk iŋ swanagara imbuḥ wanwa riŋ yāwana,
bĕṅkat-bĕṅkat ira ahawan ratha mure rambut nira ika aputiḥ,
yapwan putra nira ika saŋ suratha kāly-a apan wineḥ putrikā,
de śrī krĕṣṇa tĕlas paḍa asiliḥ-asiḥ rāgapriya aṅgöŋ smara*

ry-antuk saŋ garuḍa aduluṙ sira lawan saŋ pañcajanya aṅlayaŋ,
mwaŋ saŋ komudikī sudaṙśśaṇa parĕŋ mwaŋ nandaka anraŋ kilat,
prāpta iŋ wiṣṇupada ndatīta-ta kabeḥ saŋ nātha krĕṣṇa ajarĕn,
sākṣāt wīṙyya nira n prakāśa karĕṅö riŋ dik-widik niścala*

nāhan hetu niŋ aśwamedha ginawe riŋ dwārawaty-a adhika,
de saŋ śrī basudewa kaprakaśita iŋ rāt mwaŋ watĕk dewatā,
söḥ taŋ ratna suwaṙṇna ratnawanitā n paṅgorawa iŋ brāhmaṇa,
maṅdadyākĕna haywan iŋ bhuwana sākṣāt ri indraloka anurun*

strī kanya ahayu ratnarājaduhita anwam pat hajöṅya anulus,
antuk niŋ mamarājaya nrĕpati krĕṣṇa amukti tātan waneḥ,
ramya awaṙṇna tinuṅgal iŋ jinĕm arūm haṙṣa n saraśmi iŋ tilĕm,
Āpan de ni kawiṣṇumūṙttin ira saŋ nātha n wĕnaŋ wyāpaka*

ndan saŋ śrī warawīṙyya rukma krĕtadhaṙmmādi pralabdha iŋ sukha,
kapwa amukti sakāpti niŋ manaḥ anūt dhaṙmma apagĕḥ riŋ hayu,
swasthā niŋ bala rāmya tan hana sasaṙ saṅka irikaŋ śāsana,
Āstām saŋ caturāśrama atata manūt śāstra ahawan riŋ pada*