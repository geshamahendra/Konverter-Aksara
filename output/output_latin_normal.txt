[kakawin sumanasāntaka,

*awighnama astu*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

saŋ hyaŋ-hyaŋ pinakādidewa ni karas para kawi makatattwa ŋ akṣara,
saŋ saṅkan paran iŋ palambaŋ atiduṙllabha kahanan ira n kawīśwara,
saŋ sūkṣma i kukus iŋ tanaḥ kinikiṙ iŋ kuku ri sĕḍĕŋ iŋ aṅrĕgĕp laṅö,
māyākāra winimba nitya sinamādhi manurunana caṇḍi pustaka*

sambandhanya k aṅaṙccana i pada nira ahyun ajaṙ ajara milwa riŋ kawi,
yekī kāraṇa ni ṅhulun praṇata bhakti ri sira magawe namaskrĕti,
luṅgaḥ niŋ kalaṅön sapuṅgĕl asĕkaṙ kakawin inuparĕṅgan iŋ laṅö,
puṣpāñjalya ri jöŋ nira n sumanasāntaka caritakĕna astu sanmatan*

pūṙwwaprastuti niŋ kathā hana sira dwija taruṇa suśīla subrata,
śiṣya agastya sira prakāśa karĕṅö kasutapan ira nora tan wruha,
khyāti iŋ rāt trĕṇawindu nāma pinakesi niŋ ujaṙ-ujaṙ iŋ kadewatan,
sakweḥ niŋ hyaŋ anaṅśaya i hyuna nira aṅadĕha ri paṅadĕg surādhipa*

ndan saŋ hyaŋ suranātha mukhya pinakādi niŋ awĕdi manaṅśaya i hati,
lwiṙ tan duhkha sira ndan i twas awiweka riŋ aṅĕnana de niŋ olaha,
gūḍhākāra nira n wikalpa kadi tan hana panaha nahā nira alaha,
prāya i saŋ suyaśa n tĕka ŋ bhaya saka iŋ musuḥ awĕdi kaciṙyyana awĕdi*

wwantĕn rakwa warāpsarī linĕwiḥ iŋ sa haripada wagĕd wicakṣaṇa,
prajña dyaḥ hariṇīṅaranya tuwi waṅśaja wĕka-wĕka dewaputrikā,
sākṣāt hrū nikaŋ indracāpa subhaga iṅid iṅidan i hayunya dug siṅī,
aṅhiŋ sāra hiḍĕp hyaŋ indra śaraṇāśraya paṅalaha śakti niŋ tapa*

yekī rakwa kinon hyaŋ indra marĕka aṅucap ucapa rahasya riŋ taman,
śīghra anĕmbaḥ acum wulat nika sinuṅsuŋ iŋ ujaṙ amanis priyambada,
 Om  putrī saŋ anĕmwa kāṣṭaguṇan aṅhilaṅakĕna kaśaktin iŋ tapa,
aṅhiŋ māsku sinambhawa asiha paṅöbana niŋ aśaraṇa iŋ kadewatan*

wwantĕn brāhmaṇa siddhiśakti magawe tapa katĕka tĕka iŋ surālaya,
maṅde saṅśaya ni ṅhulun ndan alĕmĕḥ katĕṅĕra ri wikalpa niŋ hati,
saŋkṣepanya lumampaha anaku mamañcana maṅĕnĕsa tan parowaṅa,
eñjiŋ māsku lumakwa wörakĕna riŋ hima sumiliba tan hana wruha*

nāhan de nira mojaṙ asru paṅutus nira lumarisa tan wruḥ iŋ bhaya,
kepwan dyaḥ hariṇī katon gĕgĕḥ i suṅsut ira yadin apakṣa laṅghana,
rĕs lāwan pagĕḥ iŋ kabhaktin ika kāraṇa niki n ubhaya n lumampaha,
paṅgil paṅhwata janma liŋnya sĕḍĕṅanya karahatana riŋ pamañcanan*

mantuk dyaḥ hariṇī manĕmbaḥ i surendra ri wijila nikā madandana,
eñjiŋ maṅkat akañcuga adarupa bhūṣaṇa nika pinasaŋnya tūt hĕnū,
tan kwa ambĕknya lumampa lampaḥ aṅĕliḥ kasusu laku nika aṅhade hade,
denya adhaṙmma ri de nira aṅutus amighnanana tapa tatan hana aṅrwaṅi*

ṅūni n pamwit i jöŋ surendra mamĕgĕŋ taṅis inimuṙ-imuṙ kinölakĕn,
maṅke n sāmpun adoḥ lakunya wĕnaŋ aṅṅpasakĕna taṅisnya riŋ hawan,
lagy-a anambatakĕn laranya kasihan pati sĕsĕl anĕsĕl purākrĕta,
tūt māṙggāmbara luḥnya tan papĕgatan drawa kadi titis iŋ maṇik bañu*

kāṅĕn denya katuhwan iŋ giṇa mamighnani tapa wipatha agawe hala,
yadyastun kawaśā pira ŋ sukha tĕmun yan amuhara hala ndya don ikā,
mwaŋ yan tan kawaśā katon tĕtĕp i śāpa nira paṅawaśanya tan wuruŋ,
kodāsīnan ira ika ta pwa pinalaṙ palaṙ ika siha saŋ hyaŋ īśwara*

mampĕḥ mātra laranya luḥnya pinakembuḥ i manis i matanya yan wulat,
luṅsuṙ-luṅsuṙ ikaŋ tapiḥ pinakatambĕḥ i raras i tĕṅaḥ nika alaris,
hrĕknya alwan ya samaṙ-samaṙ tuna tuna amuwuhi manis i de nika aṅucap,
aśrī waṙṇna nika aṅĕliḥ wĕnĕs ika aṅhalĕpi kadi wĕnĕs niŋ abrata*

luṅhā lampaḥ ika anĕlat ri hirĕŋ iŋ gagana hanan awās hanan samar,
rĕp mukṣa anusup iŋ rĕmĕŋ kadi wulan lumaku kasaputan lamad-lamad,
lwiṙ wintaŋ sumurup katonan ika riŋ wĕkasan asĕmu maṙmmaka i kapö,
rĕm niŋ megha tinūtakĕnya manicip nicipi jawuḥ awaṙṇna cātaka*

rāmyanya n pamĕgat laṅit lĕpas adoḥ tĕka ri sadawatā nikaŋ limut,
agyā de ni panas hyaŋ aṙkka karaṇanya n alisuḥ atawĕŋ tawĕŋ hima,
prāpta ŋ truḥ sumaput prabhāwa ni lakunya wahu mari huyaŋnya kāṅinan,
tūt gaṅga ahawan indracāpa tumurun lari nika sukha mampiṙ iŋ wukir*

watw-a anuṅgul amaṙwwata ahrit aguha atupis atiba tiban latāṅkura,
ṅkā teka n dumunuŋ lukaṙ ni darupanya pinahayu lugas siniṅsĕtan,
tistis tan hana tīṙthayātra wiku śakty-atapa katĕmu śūnya kewala,
aṅhiŋ handiwa handiwa agarawalan katĕmu marĕk anuṅsuŋ iŋ guyu*

priṅga atyanta ruhuṙnya mānuṣa paran wĕnaṅa mara ri doḥnya duṙggama,
ṅhiŋ saŋ paṇḍita saŋ huwus tumĕmu ŋ aṣṭaguṇa sira wĕnaŋ mara irika,
hetu dyaḥ hariṇī wĕnaŋ mara kajanman ika saphala dewakanyakā,
lĕṙ denya n tumurun sawaŋ garagatī tumurun ahawan antiḥ antihan*

tiṅhalnya abayaṅan mamet i patapan saŋ atapa parananya bañcanan,
riŋ windhyācala ri indrakīla salĕbak wukiṙ ika pinaran katuṅkulan,
mwaŋ riŋ rewatakāgra gandhamadanādri masamun apa tan hana atapa,
hetunya n bhramita apĕga akuliliṅan kadi pakalaṅan iŋ niśākara*

lambuŋ niŋ himawān kidul hana ta paṙwwata śuci patapan hañaṙ katon,
tumraŋ teja nika prabhāwa nira saŋ sutapa tilaka niŋ jitendriya,
aṅlīla aṅililan pahoman ira söḥ kukus ika maṅadĕg nirantara,
lwīṙ oṅkāra mawindunāda kadi hĕnwa nira hĕlĕm anĕmwa śūnyatā*

buddhi dyaḥ hariṇī tumiṅhal irikaŋ patapan asĕmu haṙṣa niścaya,
byakta awās trĕṇawindu ta pwa makapājaran iki liŋ ika anĕhĕṙ marĕk,
līla aṅambaḥ i hambal iŋ jalada saŋsaya samaṙ asamun hibĕk jawuḥ,
miṅsoṙ lwīṙ ahawan turun turunan iŋ gupura sukha hanan kadi inulur*

prāpta iŋ paṙwwata śūnya kaywan ika pakṣa wukiṙ asĕgĕḥ iŋ hañaṙ ḍatĕŋ,
haryan mwaŋ hujuṅan saka iŋ pisaŋ alasnya rumarasaḥ amet kalālatā,
sakweḥ niŋ wulakan sumaṅgraha bañunya walahaṙ ika pakṣa sāgara,
jaṅga aṅambĕki pakṣa kasturi waṅinya hinaturakĕn iŋ drĕs iŋ barat*

wahw-a aron anak iŋ pakis haji katon sukĕt i pasusupanya duṙggama,
sakweḥ niŋ kayu nora tan pagati de niŋ anila tĕka riŋ trĕṇāṅkura,
ndan trāsa asĕpi tan paron kapanasan paḍa ragas amalaṙ malaṙ jawuḥ,
waṅkal seṅwan alīt-alīt bataŋ agöṅa hĕlĕm i paṅadĕgnya riŋ juraŋ*

lwiṙ tan pahyaŋ ikāŋ alas hana giraŋnya wahu linawad iŋ warāpsarī,
tapwan maṙmma dahat panuṅsuŋ ika kewala kusuma yayā maweḥ sukha,
lumra akweḥ tumiba iŋ gĕluŋ kadi tinap sawaŋ aṅit-aṅitan sĕkaṙ taji,
kady-a aṅĕmbaŋ akon aṅantya pakamaṅgala nika tanĕmĕn ya dewatī*

lĕŋlĕŋ niŋ talaga anamaṙ tasik anak tuna-tuna kawi nora maṅṅṅĕŋ,
paṅgaŋ wwadnya kakumbaḥ iŋ bañu suluṙnya wahu mĕtu satuṅtuŋ iŋ tanaḥ,
i groŋ-groŋ i pasiṙ-pasiṙnya mawatu dyan aniru-niru piṇḍa niŋ karas,
līla aṅanti darā putiḥnya kadi śaṅkha maduluṙ aṅurambat iŋ hĕnī*

ṅkā ta dyaḥ hariṇī mara adyus amĕḍaṙ tĕṅaḥ abuṅaḥ amawwahan gaḍiŋ,
māliḥ ṣaṭpada niŋ saroruha maliwran i wĕtis ika kesisan tapiḥ,
romanya awilĕtan mara i susu nika aniru niru rakĕt iŋ lumut-lumut,
kĕmbaŋ niŋ kumuda aṅliliṙ kadi tinaṅhi winulatan ika aṅdadak mĕkar*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

ri sāmpun ika mĕntas aṅliga ligā kadi taman aśarīra dewatī,
titis-titis ikaŋ wĕhaŋ satitis iŋ bañu wulakan anumbĕṙ iŋ paras,
lumöŋ amiluluk gaḍiŋ kahudanan susu nika kasarambahan bañu,
sirat ni bañu niŋ gĕluŋ kinirab aṅhiribi kukus i sāri niŋ puḍak*

titis ni madhu niŋ madhubrata baṅun lĕṅa waṅi humaḍaŋ hana iŋ śilā,
pawitra hana tīṙtha niṙmmala sumaṅgraha ri harĕp awaṙṇna pahyasan,
hrĕbuk-hrĕbuk i kĕmbaŋ iŋ sarasija asĕmu hawu-hawu muṅgu riŋ cupu,
hirĕŋ ni kucup iŋ trikañcu sumĕlat kadi sipat awawan puḍak-puḍak*

lumampaḥ aṅĕliḥ kaṅelan apa tan tahu mahas-ahas iŋ wanāśrama,
sĕkaṙ niŋ asana amayuŋ kuniŋ apiṇḍa mamayuṅana kāla niŋ panas,
paḍa aṅrĕs atatā ŋ wuluḥ kadi harĕp tĕkĕnakĕna tan intaṙ aṅhaḍaŋ,
gaḍuŋ kadi kamāsihĕn paḍa lumuŋ baṅun aharĕp anuntuna iŋ hĕnū*

huwus tĕka riŋ āśrama aṅiṅĕt iṅĕt ry-ulaha nika mĕne n panĕmbaha,
nĕhĕṙ lumaku muṅgaḥ iŋ gupura saṅśaya manaha nahā mara i dalĕm,
aluṅguḥ irikaŋ bukuṙ paṅaraṅanya nĕhĕṙ asidĕha aṅure gĕluŋ,
cĕcĕk masahuran saka i wuri pinakpak ika pinakadūta niŋ hala*

<nawahaṙṣa> 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓ : 19

bhagawān trĕṇawindu sĕḍĕŋ ajapa nitya śiwasmaraṇa,
asamādhi kumöl katĕmu hĕniŋ i buddhi nira n humĕnĕŋ,
dwija śukla suśīla sira pinakadaṙśśana riŋ patapan,
kadi wꜽṣṇawawimba pawulatan ira n pamutĕṙ guduha*

i rare nira ṅūni hati nira hibĕk sukĕt aṅrahabi,
inĕnö ni rajaḥ tamaḥ ira karaṇanya n aron asĕwö,
atuha pwa sira wruḥ aṅaji guṇa niŋ guru nora kari,
hana sattwaguṇa amaṅani sukĕt i buddhi nira n patapa*

wijaya iŋ patapan dwijawara makasādhana yoga nira,
anukūla ri jöŋ nira sahana niŋ indriya nora wani,
aṇimā laghimādi kakaratala de ni samādhi nira,
kamumukṣuhan aṅhaḍa marĕk akĕliṙ swaśarīra nira*

ri huwus ni samādhi nira linĕsu rakwa harĕp mijila,
anĕlat rarab iŋ rĕrĕb aṅuraṅi tan panĕlĕs harĕpan,
larap iŋ kilat iŋ gagana kadi dinĕmwan aganti lumöŋ,
paṅapö ni gĕrĕḥnya kadi mamisiki n hana wāhu ḍatĕŋ*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

mijil muniwara ahawan hĕniŋ i buddhi nira laku nira aṅhade-hade,
pijĕṙ mulat i posik iŋ jaladhi rāmya tĕpi nika katuṅku tuṅkulan,
ri tiṅhal ira riŋ bukuṙ saŋ araras winulatan ira maṅligā ligā,
ya kāraṇa nira n para agarawalan saŋ ahayu tumuluy-madan tapiḥ*

saŋ ugratapa niṙwikāra tamuyan wĕkas iŋ ahayu riŋ kadewatan,
salaḥ sĕmu manis-manis nira baṅun manis iŋ anĕmu mitra riŋ hĕnū,
dudū sukha nira n mulat paḍa lawan sukha niŋ atamuyan kadaŋ-kadaŋ,
ikaŋ turida rāga sāmpun amatĕḥ milu-milu mamiratyakĕn manaḥ*

aniṅsĕti hĕniŋ ni buddhi nira śuddha ni basahan ira n siniṅsĕtan,
subaddha daluwaŋ siṅī pinakabaddha nira pamadha riŋ rajaḥ tamaḥ,
samaṙ tura turaḥ ni bhasma nira paṅgĕsĕŋ ira wiṣaya atĕmaḥ hawu,
jamaŋ kadi mahā taraṅtaṅĕn i sampĕt ira huwus anampĕti indriya*

marĕk sira sulakṣaṇa adara maṅakṣama kamĕna nira n paluṅguha,
katon upaśama atalaṅkup aṅagĕm kayu kanaka supattralepana,
tamuy-nira masewa dhaṙmma pakatonan i manaḥ ika bhakti kewala,
prasiddha guru śiṣya rūpa nira kāliḥ i papupul ira irikaŋ bukur*

anĕmbaḥ ikaŋ apsarī mĕtu rarasnya tan asarag aṅambĕk ambĕki,
lĕmĕs ni luṅayanya kāliḥ ajajaṙ kadi pĕpĕsa kahambĕŋ iŋ susu,
laris ni jarijinya sāmpun atalaṅkup inayat inamĕṙ mara iŋ mukha,
amatyakĕn i raśmi-raśmi ni liriŋnya n api miṅay-aṅīrakĕn wulat*

lana aṅiṅĕt-iṅĕt dwijeśwara tumon hayu nika winiweka riŋ hati,
tulis kanaka wahw-inuṅkaban aṅāśraya ri buṅaḥ ika n pabhūṣaṇa,
ahadyan ahĕnĕŋ nĕhĕṙ masidĕha asĕmu taruban i kāla niŋ gawe,
yadin haliwata iŋ sabhā tan alaraŋ halĕpakĕna maḍampa mās tatur*

sinaṅśaya nira aluma aluñuta madhya nika kulayĕn iŋ pasaṅgaman,
suśūnya winaliŋ nira imwa gamĕlĕn ri kahiḍĕpan ika uṇḍuḥ oṇḍuhan,
wĕtisnya kadi maṙwwi maṅgarita paṅkwakĕna kahiḍĕpanya de nira,
mukhanya gumawaŋ ya rakwa tinaha alwaṅa hilaṅa ri kāla niŋ tilĕm*

hyaŋ iŋ nagara kālasan pawulatanya n anuruni rikaŋ wanāśrama,
madhubrata baṅun pinañjiṅan ika aṅidĕri salaga mĕtta riŋ sĕkar,
puḍak kadi panĕmpa nĕmpahan ika asĕmu maniliha lambay-iŋ ṭikā,
amānuṣa hayunya kenaka nika amulaṅunakĕna riŋ jitendriya*

kayogyan iŋ apiṇḍa ratna liniṅiṙ saparana nika ta pwa hĕmbanĕn,
hade kumĕḍapa n wulat yan aṅadĕg tĕhĕṙ aṅadĕga tan paluṅguha,
yadin lukara kenya tan wruḥ amahaywa kahalĕp ika denya n aṅligā,
sawaŋ-sawaŋ iŋ aṅhĕmū guyu kapantĕs ika pamapaganya riŋ wulat*

<basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓ : 14

Āścaṙyya buddhi bhagawān trĕṇawindu denya,
ndātan hana hyun ira mātra sumöṅa riŋ twas,
kewalya susthira manaḥ nira tan prapañca,
maswāgata amanis ujaṙ nira sāṙjjawa atwaŋ*

rakryan kṣamākĕna kami ibu paran kita ari,
strī tan wruḥ iŋ bhaya ri duṙggama niŋ wanādri,
aṅhiŋ katon kita wĕnaŋ mara niṙwikāra,
prāpta aṅĕnĕs maniluman baṅun indrajāla*

Āsĕṅka ni ṅhulun i māsku tĕkanta maṅko,
strī niŋ wiśeṣapuruṣa prabhu cakrawaṙtti,
tan saḥ kinuṇḍaŋ i sĕḍĕŋ niŋ aburwa burwan,
ndā ṅke n katĕmwa samayanta lawan priyanta*

strī tan padhaṙmma ta kunaŋ kita kāri śoka,
swāminta tan pahamĕṅan kawi tan pawastha,
ambĕkta wikwa manusup nusupa iŋ alas göŋ,
sambin hiḍĕpta wulikĕn palarĕn katĕmwa*

anwam kunaŋ kita katuṅhapan iŋ bapebu,
muṅgw-iŋ kadaŋ maṅupapīra maweḥ lara ambĕk,
māṙgganta lampus aṅusiṙ wanadeśa śūnya,
ahyun lumakwa wiku kilya rarā wiratya*

hyaŋ-hyaŋ niŋ āśrama kunaŋ kita diwyacakṣuḥ,
wruḥ riŋ jitendriya sadābrata tan kĕna iŋ strī,
buddhinta mogha mawĕlas mulat iŋ daridra,
prāpta anurun paran ikā paṅanugrahanta*

rakryan hiḍĕpku ri hayunta saka iŋ wanādri,
ambĕt ni sinwam iŋ aśoka mara i tĕṅaḥta,
molaḥ kadi inĕluk ĕluk luŋ ikaŋ gaḍuŋ mrik,
tan saḥ katon i luṅayanta lĕmĕs lĕmĕsnya*

amraŋ baŋ iŋ katiraḥ aṙjja hana i laṭinta,
tuñjuŋ birū mĕkaṙ alurw-akusū sugandha,
māliḥ lurunya mamanis kawawa i matanta,
mimba amarāśraya tikĕlnya hana i halista*

polaḥ nikaŋ kusumasāri hana i wiwalta,
maṅgiṣṭa wāhu rinĕmĕk tumiba i kĕcapta,
paṅhrĕŋ nikaŋ bhramara muṅgw-i taṅis taṅista,
hīs niŋ tusāra rumarab makajanma luḥta*

sandeha buddhi mami de ni halĕpta māsku,
dūra n manuṣya kita kewala dewaputrī,
de niŋ manaṙkka ri ḍatĕṅta mahāprabhāwa,
saṅka i hyaŋ indra mapa donta waraḥ kami ibu*

nāhan panaṙkka nira maṙmma dahat rasanya,
mambö tilam kadi huwus wruḥ i rumrum iŋ strī,
śrĕṅgāra dewaduhitā kawĕlad hatinya,
maṅgĕḥ ri buddhi bhagawān kĕna bañcananya*

<akrĕti> 
⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏑⏑| ⏓ : 22

suraputrikā sumahuṙ ādara mulat awiraŋ tumuṅkul anaṅis,
bhagawān rĕṅön pawaraḥ i ṅhulun aṅusiṙ aṅāśraya i kadi kita,
taha tan saka i surapati n ḍatĕŋ aṅĕnĕs amet pradeśa wĕgilĕn,
mwaŋ asambhawa n hyaṅa niŋ āśrama panaha nahā dwijeśwara hade*

tuwi tan manuṣya maniwi prabhu maduluṙ aburwa-burwa riŋ alas,
hayu ni ṅhulun taha tan antuk iŋ aṅalap alap saka iŋ giriwana,
riŋ apa n rara aharĕpa wikwa manusupa manĕmbaha iŋ wiku talun,
pisaniṅw-ajalwa kawi mūṙcchita layat alaṅö manambaŋ anadin*

bhagawān manĕḥta huniṅan humulunakĕn awaknya tan patĕbusan,
tuwi hetu niŋ mara ri jöŋ dwija taruṇa bhaṭāra dhaṙmma maṅutus,
i ratĕŋ nikaŋ brata samādhi kakawaśa tĕkapta sāmpun amatĕḥ,
mĕtu tan pasaṅkan inucap wulatana tariman ṅhulun phala nika*

hyaṅĕn i ṅhulun ri pada saŋ dwija taruṇa kaśuddhyana utus utusĕn,
pisanīṅw-anĕṅgaha mĕne n pasuruhana sĕkaṙ lawan bañu damu,
marĕka iŋ paturwan aṅisapwakĕna suku munīndra riŋ pakasutan,
tan asambhawa n hulun anaṅhuluna yan apuyĕŋ dwijaṙṣi majapa*

arĕnaḥ tĕkapnya n aṅucap kama riŋ ujaṙ amighnani brata tapa,
mata mesi luḥ saha taṅis winulatakĕn ikā wineḥ amanisa,
ajajaṙ pasaṅgraha nikā susu waṅi ni pipinya lāgi sumaji,
kadi pādapa aṅliḥ alaris tĕṅaḥ ika pasĕnāha ri dwijawara*

umĕnĕŋ dwijaṙṣi rumase wacana nika tĕkā waśa aṅhamu-hamu,
smaradūta kewala manisnya n aṅucap ataṅis lana amĕlas arĕp,
wĕkasan dwijendra wihikan ry-abhimata nika yan pamighnani tapa,
mĕtu kadwijātyan ira nora kawĕdi nira sāhasa anapathani*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

aḍā wipatha ko pakojaṙ iku dhūṙtta tan aharĕp i haywa niŋ tapa,
huwus wruḥ aku yan pakona suranātha karaṇamu ḍatĕŋ mamañcana,
ikaŋ hala gawemu tan wuruŋ amaṅsulana malĕsana iri ko mĕne,
manuṣya tĕmahamwa tan waluya riŋ surapada wĕkasamwa dewatī*

yadin śatasahasrabhāgan i sukhaṅku n ataki taki niṣparigraha,
tathāpi kapana n samaṅkana sukhaṅkwa k aṅusira sukha iŋ surālaya,
hana pwa sukha niŋ manuṣya masamāgama mapa ta gawe nika adhama,
lĕhĕŋ juga ŋ anĕmwa pātaka saka iŋ katuduhana kabañcana atapa*

nahan liŋ ira sāhasa aṅḍawuhi śāpa nĕhĕṙ anudiṅi i kiwa aṅdĕlö,
prapañca surakanyakā kahilaṅan hurip apĕga ri tan siḥ iŋ widhi,
ri doṣa nika rāga-rāga n aṅusiṙ sutapa pisaniṅūn kabañcana,
alum kadi gaḍuŋ pinuṅgĕl aṅayuḥ sĕkaṙ iŋ asana tan wuruŋ pĕjaḥ*

tumuṅkul i harĕp dwijaṙṣi makacāmana rarab i lĕbū ni jöŋ nira,
hanan kadi waśa aṅdĕlö nĕhĕṙ aminta winaluyakĕn iŋ surālaya,
mĕhāḥ salahasa atĕpak jaja manĕmbaḥ aḍĕkuḥ amalaṙ kasanmata,
apan harĕp iŋ antaśāpa karaṇanya n aṅucap amanis maṅañjali*

dwijaṙṣi huripĕn ṅhulun titisana amrĕta waluyakĕna iŋ kadewatan,
Ĕmās maṇik anekawastu kĕta ŋ enaka panĕbusa ni ṅhulun hurip,
ṅhulun pwa kasihan muwaḥ syapa pametana pirak i rikaŋ tapowana,
mataŋnya k anaṅis panĕmbaha ri jöṅta panĕbusa ri jīwa ni ṅhulun*

tuhanku bhagawānku hāḥ sipi lalista wulatana manĕḥta kāsy-asiḥ,
harĕp muliha tan wĕnaŋ muliḥ aṅantya ri kita-kita melik i ṅhulun,
unĕŋ niŋ abapebu tiṅhalana denta mapa karika hetu niŋ hĕnĕŋ,
kĕdö harĕp anona māti kĕna śāpa karika kita tan wruḥ iŋ wĕlas*

ahā mpu wihikan ṅhulun ri wuyuṅanta kalalarana śuddha niŋ tapa,
kṣamākĕna manĕḥta tan tugĕtananta sakasalaḥ i śīla ni ṅhulun,
prasiddha kita paṇḍita anumata riŋ wiguṇa wipatha tan wruḥ iŋ krama,
si sĕmbaḥ ika jampya niŋ kadi kita n lumĕkasa wuyuŋ iŋ kadi ṅhulun*

kucup niŋ asana aluru ndan amalaṙ karirisana ri taṅgal iŋ kapat,
gaḍuŋ lumay-aṅolakĕn tawaŋ aluṅluṅan amalaṙ anĕmwa rambatan,
hĕlaŋ midĕṙ anambayaŋ saha taṅis kapanasan amalaṙ drĕs iŋ jawuḥ,
ṅhulun pwa kalaran mataŋnya k amalaṙ turunana wara de dwijeśwara*

ahā pahalawö ta koŋ awakana ŋ kapalaŋ-alaŋ i demu n apsarī,
kadaŋ kadaṅa de bapebu pĕkulĕmwa paḍa kari sira iŋ kadewatan,
pĕjaḥ ṅaran iki syapa ika ta-taṅis taṅisana mulata asiha iri ko,
wĕlasku ri hayunya sis mapa tikī hamĕṅana niki yan pĕjaḥ mĕne*

bhaṭāra suranātha tiṅhalana de nrĕpati kasiḥ arĕp patik haji,
huwus kalĕmahan śināpa kapana n maluya muwaḥ i pāda saŋ prabhu,
hilaŋ manĕ manĕḥ surādhipati tan wuruṅa pĕjaha riŋ pamañcanan,
riŋ āśrama wĕkas ni jīwita patik haji wiphala pakon surādhipa*

prabhu-prabhu rĕṅön taṅis ni hariṇī kapĕgan aputĕk aṅhiḍĕp lara,
pĕjaḥ pinatiwaṙ kinonakĕn i tan kawĕnaŋ ika gawe dinohakĕn,
ikaŋ gati śināpa sis ya katahā ya katĕmu tuluṅĕn patik haji,
pati pwa balik iŋ hurip lara lalis pwa balika ni wĕlas surādhipa*

wijil sahana saŋ hyaŋ iŋ kusuma wāhu sumalaga nihan lawad ṅhulun,
hurip gĕlisa ni ṅhulun ya palakunta ri yatiwara haywa ta asuwe,
kunaŋ yan agĕgĕḥ dwijaṙṣi palalun sawuyuŋ ira sadenya saṅkulĕn,
tuhun kita lumĕṇḍwa lĕṇḍwa ri śawaṅku gĕsĕṅĕn i pañaṇḍi niŋ wuṅū*

manis ni mata ni ṅhulun labuhĕn iŋ jaladhi luḥ irikaŋ tasik madhu,
raras ni waja ni ṅhulun hañutĕn iŋ śrigaḍiŋ i pucak iŋ gunuŋ gula,
lĕmĕs ni lĕṅĕn i ṅhulun lĕpasĕn iŋ gaḍuŋ aṅĕliḥ aṅolakĕn tawaŋ,
laris ni wĕtis i ṅhulun kĕkĕsananta kĕmitana ni dèwa niŋ puḍak*

kĕlab ni tapiḥ i ṅhulun suji ya teki pupulakĕn i posik iŋ sĕkar,
pataṅkis i giriṅsiŋ i ṅhulun aṅantya ri lĕṅĕŋ i kiriñciŋ-iŋ bañu,
pĕnĕd ni laku ni ṅhulun tan asarag waluyakĕna ri lampaḥ iŋ liman,
pĕpö ni panaṅisku tan kahuniṅā ḍawuhakĕna ri śabda niŋ cucur*

ameta maṅunĕŋ galuḥ kita pamorana ni kusut i roma ni ṅhulun,
ri mimba ni taman ta paṅṅpasananta ri rĕṅu ni halisku yan tikĕl,
gĕmuḥ ni susu ni ṅhulun wahu mijil tuhañaṅakĕna riŋ pucaŋ gaḍiŋ,
wĕnĕs ni mukha ni ṅhulun hañutĕn iŋ wulan inĕmukan iŋ lamad-lamad*

pamādapa ni madhya ni ṅhulun aros kirimakĕn iŋ aśokapādapa,
Ĕbun hana ri tuṅtuŋ iŋ trĕṇalatāṅkura patuwawana i luḥ i ṅhulun,
lawan pañuriga inunus ni paṅawakku rakĕtakĕna denta riŋ tulis,
luṅid ni kuku ni ṅhulun turuŋ aṅanya ri jaja-jajaṙ iŋ sĕkaṙ taji*

nahan śruti ni de nika anaṅis atuṅtuŋ ucapan amĕlas mĕlas harĕp,
samasta para dèwa sūkṣma humĕnĕŋ tinaṅisan ika tan hana aṅlawad,
arĕs hawa hawākĕna awĕdi kumöl wruḥ i gĕgĕḥ i wuyuŋ dwijeśwara,
paḍa aṅrĕs anaṅis naṅis taṅis ikā piniturun ika muṅgu riŋ waneḥ*

taṅis-taṅis i dèwa niŋ kusuma sūkṣma tinaṅisakĕn iŋ madhubrata,
taṅis niŋ amarāśraya iŋ wulan awā tinaṅisakĕn i śabda niŋ cucur,
taṅis-taṅis i dèwa niŋ jalada cātaka manaṅisakĕn hana iŋ tawaŋ,
taṅis-taṅis i dèwa niŋ masa kapat tinaṅisakĕn i gĕntĕṙ iŋ patĕr*

muwaḥ dyaḥ anu mojaṙ asrĕt ucapanya tuna-tuna sinambaṅan taṅis,
mpu ḍaŋ hyaŋ apa tāḥ inanti ni manĕḥta paṅuṣadha ri duhkha ni ṅhulun,
yatan hana hineṙ manĕḥ dwijawara asiha humuripana ṅhuwus pĕjaḥ,
kṣamākĕna magöŋ ṅhulun mpu warahĕn duga-duga mara tan harĕp-harĕp*

nahan rasa ni de nika anaṅis aminta winaluyakĕn iŋ kadewatan,
udhāni bhagawān paṅawruhana de nira mulat amanis wawaŋ lipur,
apuy-siniram iŋ jawuḥ paḍa ni suṅsut ira tan agĕgĕḥ wawaŋ paḍĕm,
sĕrĕḥ waṅi lawan duḥ iŋ wwaḥ aramĕs ri waja paḍa ni de nira aṅucap*

paran karika tan sihaṅkwa ri kita anaku kita karika apan uttama,
manuṣya tuwi sāwakanya yan atön mara-mara hiniḍĕp kadaŋ-kadaŋ,
kunaŋ saŋ agawe laranta paramāṙtha nira sira bhaṭāra śaṅkara,
lukat ni kapalaŋ nikaŋ sukrĕta māṙgga ni kapalaŋ i denta dewatī*

priyanta riŋ anādijanma dadi mānuṣa lituhayu sūṙyyawaṅśaja,
narendra raghu rakwa mānak aniru prakaśita subhaga iŋ purāntara,
apañjy-aja dhanuṙddhara anwam isi niŋ raghunagara turuŋ smarātura,
tuhun kita dine bhaṭāra yugalanya muwaḥ akurĕna asiha i kita*

kunaŋ pwa siha ni ṅhulun ri kita tan kalawasana dadinta mānuṣa,
aṅālihana kaprabhun kita lawan saŋ aja sukha sarājya tuṅgalĕn,
tuhun pamĕkasanta wīja sawiji irika kita maluya iŋ kadewatan,
sĕkaṙ sumanasa antakanta ya tika amĕgatakĕna ri śāpa ni ṅhulun*

huwus pwa kita mantuk iŋ surapada anaku katĕka tĕka iŋ wwaluŋ tahun,
samaṅkana narendra saŋ kawĕkas iŋ nagara muliha riŋ kadewatan,
apaṅgiha muwaḥ lawan kita tumĕmwakĕna phala nikaŋ kadigjayan,
mataŋnya pahayun manaḥta sukhamāṙgga matĕmahana rājaputrikā*

nahan rasa ni de nira amĕgati śāpa nira tĕhĕṙ ajaṙ satorasiḥ,
ri mūla ni dadinya len tĕmahananya tinalataḥ ira agalaṙ taṅan,
kunaŋ pwa wĕkasan hiḍĕpnya ri kaśāpa nika kadi wineḥ anugraha,
unĕŋnya matĕmaḥ luḥ adrĕs i kapö lara turida nika atĕmaḥ taṅis*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

hāḥ saŋ mukṣa ri luḥku tan pahamĕṅan namu-namu pĕjaḥ iŋ pasaṅgaman,
maṅke pwa ambĕka niŋ prahāsana bisa aṅhari hariḥ iŋ arĕs pinaṅkwakĕn,
ṅūni n hyaŋ kita riŋ surālaya manĕḥta milu matĕmahan warāpsarī,
maṅke pwa aṅdadi rājaputra kita heṙ ṅhulun atĕmaha rājaputrikā*

hāḥ swāmiṅku dudut ṅhulun ri juraŋ iŋ lĕpihan alal aṅölakĕn laṅö,
hĕmban riŋ wwat aśokapādapa tĕṅaḥku pagamĕlana luṅgaḥ iŋ gaḍuŋ,
suṅsuŋ riŋ maṅunĕŋ galuḥ lulut unĕṅku ri kita kaka tan wĕnaŋ kinas,
riŋ paṇḍan haḍaṅĕn ṅhulun lumaku śoka laku-laku ṭika ahawan puḍak*

nāhan ṅrĕs-ṅrĕs i samba-sambat ika kāsihan alal apasaḥ lawan priya,
tan siḥ niŋ widhi mogha tan patuluṅan karaṇa nika manĕmwakĕn lara,
de niŋ gyānya tumĕmwa janma saŋ aniṅgalakĕn iriya riŋ kadewatan,
amwit matya manĕmbaḥ iŋ dwijawara anĕhĕṙ aṅusapi luḥnya riŋ sabuk*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

huwus praṇata bhakti tan paśaraṇāśraya mati lumaḥ iŋ pamañcanan,
humuŋ taṅis i sundarī nikaŋ alas hinariwuwu ni śabda niŋ gaguŋ,
rĕrĕb kusumasāri tan papĕgatan kĕtug i tĕḍun iŋ eṙttali iŋ juraŋ,
luŋ iŋ gaḍuŋ aṅindracāpa humaḍaŋ hawana nika madadya mānuṣa*

hyaŋ agni hana riŋ śarīra mijil aṅgĕsĕṅi śawa nika agilaŋ-gilaŋ,
kasiddhyan ira saŋ dwijaṙṣi gumawe dilaḥ ika karaṇanya n ujwala,
bukuṙ pamiḍaran ndatan milu gĕsĕŋ kadi jalada rinĕṅgan iŋ kilat,
samantaji paḍĕm tuhun hana kukusnya kari sakukus iŋ damaṙ pĕjaḥ*

hayunya milu bhasmibhūta tĕka riŋ gĕluŋ ahawuk amiṇḍa riŋ kukus,
lumöŋ wa nikaŋ asthi mātra kadi śeṣa ni luru ni matanya yan wulat,
baṅun tura turaḥ nikaŋ sipat ikaŋ latu-latu tumibā paḍa ahirĕŋ,
hilaŋ siniriṙ iŋ samīraṇa hawunya tumuluy-anarīra riŋ hrĕbuk*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

saŋ hyaŋ niŋ suraloka tan pahamĕṅan namu-namu pĕjaḥ iŋ pamañcanan,
sūkṣma aṅjanma mara iŋ widaṙbbhanagarī sira ta pinakasāri niŋ sarāt,
putrī śrī krathakeśikeśwara nĕhĕṙ hayu nira kadi ṅūni n apsarī,
khyāti śri indumatī panaṅgaḥ i sira n pamukha kadi śaśaṅka pūṙṇnama*

lwīṙ iŋ swapna wijil nira adbhuta karĕṅwan i wali nira riŋ kadewatan,
rĕmrĕm taŋ daśadeśa de ni sahab iŋ jaladakusuma muṅgu riŋ tawaŋ,
lĕŋlĕŋ de ni gĕrĕḥnya ṣaṭpada maliwran apupul irikaŋ limut hrĕbuk,
sumyuk taŋ madhupuṣpawaṙṣa maduluṙ jaya-jaya ri jayā nrĕpātmajā*

ṅūni n tuṅgal anak nareśwara lawö manaḥ ira ri wijil nrĕpātmajā,
ndātan pembuḥ ikaŋ sukha i sira baṅun bañu humidĕŋ aṅanti riŋ ranu,
maṅke n pembuḥ anak nira ahayu sinambhawa maṅadĕha lakṣmi niŋ purī,
embuḥ göŋ kadi sāgara rwab amĕpĕk sukha nira ri wijil nrĕpātmajā*

rakryan saŋ pinakeña rakwa kulawaṅśa wĕka-wĕka kadaŋ-kadaŋ haji,
aśrī waṙṇna nira araras kadi saroja kinĕlabakĕn iŋ ṙyyak iŋ bañu,
de niŋ mĕñcuḥ aṅambĕk ambĕki sabhāwa nira tĕka hirĕŋ kineriṅan,
suswan bāhwan agasyak aṅhalĕpakĕn wruḥ iŋ aṅinakana i tuhan-tuhan*

lāwan towi nira ahalĕp marĕka hadyana kunaŋ asawaŋ priyambada,
ndan paṙṇnaḥ kaka de nira iña nira kaṙwwa sira paḍa suśīla wīṙyyawan,
kāliḥ-kāliḥ ira aṅharis haris anuswani rahina wĕṅi i suputrikā,
saṅka iŋ swaṙgga hulun tuha aṅgĕḥ ira ṅūni ri hana nira riŋ kadewatan*

wwaŋ ri jro juru niŋ mĕṅĕs pinarĕk iŋ wagĕd amirit i hatwik iŋ manis,
sakwan selwan atūt manaḥnya kalawan kabayan iŋ arĕja iŋ kaguṇḍikan,
tuṅgal riŋ katĕkāsihan lawan ikaŋ pinuji pinakagusti riŋ raras,
rūm rakryan nrĕpaputrikā mawa hayunya tuhu ratu ni raśmi niŋ prajā*

strī māwak caturaṅga sabhya tan athāni panagara tĕka ahawan ratha,
prāya apāmbĕkan aśwasañcari lakunya wagĕd aniru lampaḥ iŋ liman,
nistanya n wiparīta rūpa nika tan kasaḥ i pada narendraputrikā,
himpĕṙ peka minantryakĕn huwus abhūṣaṇa hinalĕpakĕn yaya ahala*

rakryan rājasuta anwam eṅgal atuha aṅiṅĕt iṅĕtakĕn aṅdĕlö tawaŋ,
aṅliṅliŋ kinahaṙṣan iŋ kaka  kaka amwaṅi sira rinĕbut pinaṅkwakĕn,
kahyun-hyun kumurĕb kurĕb kumĕdal asriŋ aniru-niru putra niŋ pĕñu,
wahw-a ahuntw-aputiḥ katon sĕḍĕŋ ira asĕmu guyu baṅun aṅhĕmū mĕnur*

solaḥ bhāwa nira amaṅun siḥ aṅĕwaḥ bapa-bapa juga de nira aṅucap,
yan paṅjaṅkaḥ aṅaṅguḥ aṅguhi gumoḥ lumaris asĕmu lĕmbu kanyakā,
moga ahyaŋ sira yan maluṅguḥ ararĕm tumiru tiru paluṅguḥ iŋ gaṇa,
yan sore mulat iŋ wulan wruḥ awawā wulan anuduhi wimba niŋ wulan*

endaḥ buddhi nikaŋ waneḥ mamitaṅis-mitaṅis i sira haṙṣa riŋ taṅis,
eṅgal mary-anaṅis pinakpak amanis wulat ira sinawe pinaṅkwakĕn,
len tekaŋ harĕp iŋ hala ahala halan mamalaku hala hāsyakāraṇa,
maṅkin tībra raras narendratanaya ahayu ri huwus ira n paweḥ ala*

anwam tapwan apa asarik hayu nira an inaṅĕtan apupuk ri wunbunan,
tan paṅde hala tambĕḥ iŋ hayu bajaŋ-bajaŋ ira mata niŋ lawak bulu,
pantĕs yan pagĕlaŋ lawe wĕnaŋ i kāla nira kapĕjahan rare bajaŋ,
tambā niŋ sĕgu tuṅtuŋ iŋ sĕrĕḥ aṅimbuhi manis ira yan hana i rahi*

ndi nyū danta paḍā mĕne n lĕwiha yan marĕk i sira sĕḍĕŋ pinaṅkwakĕn,
lāwan ketaka dūra n aṅhiriba nista nika n inuparĕṅgan iŋ ṭikā,
sakweḥ niŋ kusuma awĕnĕs pinakataṇḍiŋ ira wawaŋ alum saka iŋ taṅan,
maṅgĕḥ de niŋ anuswani i sira dudū lawan anak anakan sinuswakĕn*

eṅgal wruḥ tinitaḥ bisa ataratayan wĕgig aṅadĕg adĕg wawaŋ tibā,
guywan wruḥ makukuk bayan tinañakĕn kahanan ira bisa atukup mata,
sora isuk malĕbū lĕbū cala kinon ahuwusana ya saṅkan iŋ taṅis,
haṙṣa anon gigirĕn sira aṅgyat anĕpak bisu-bisu nĕhĕṙ aṅgigiṙ gigir*

dudw-aṅkĕn wĕṅi de nira n wruḥ aṅucap mari bisu-bisu saŋsaya abĕnĕr,
sāmpun rakwa sira apupak pinakapūṙwwaka nira n aṅaji i munīśwara,
prajña wruḥ ri kalīṅa niŋ pada kadi wruḥ alawas anulus wicakṣaṇa,
eṅgal pathya ri kaprayogan i rusit niŋ aji kadi tĕmaḥ saraswatī*

umwat śīghra tuwuḥ nira ahayu sawaŋ salaga niŋ asana aṅrĕṅö gĕrĕḥ,
tapwan wruḥ riŋ iraŋ dahat kalukaran tapiḥ awuda wuda agĕlaŋ-gĕlaŋ,
tan pendaḥ lĕṅĕŋ iŋ wuluḥ gaḍiŋ i kāla ni pamilĕt i luṅgaḥ iŋ gaḍuŋ,
mambĕt madhya nira awĕlū buṅaḥ i waṙṇna nika kadi giliŋ-giliŋ kuñit*

niṙwā tan paguṇa ŋ pupuṙ pinakapahyas ira tĕwas aweḥ kram iŋ mukha,
dūra aṅhaywana tan padon sipat ira aṅṅtuhi ri hĕniŋ-iŋ mata abiru,
lāwan taŋ paṅĕluk lĕṅĕn wiphala yeka karaṇa ni halis nira n tikĕl,
wyaṙtha aŋ tūlahana anukĕṙ nukĕri tan wuruŋ amaṅunakĕn srĕt iŋ susu*

sumraŋ sraŋ mata wahw-atön ri lĕṅĕŋ iŋ gĕrĕḥ aṅirim irim lawan riris,
aṅlūd ry-ambĕk ira n rimaŋ taṅis ikaŋ bhramara kalilipĕn saḍĕk hrĕbuk,
yan sore ri huwus nira ahawu-hawu wruḥ amawa kalaṅön ira iŋ natar,
aṅhĕmban karas esi bhāṣa pinakānak anakan ira tan saḥ iŋ tanaḥ*

piṇḍa dwādaśawaṙṣa kāla ni wijil nira rumara rara n hana i dalĕm,
yan paṅhyas hyasi mogha tan kawanĕhan tiniru tiru sade nira aṅhyasi,
sotan ta ṅhyaŋ iŋ indraloka kapana n tan apĕnĕda tĕmaḥnya mānuṣa,
lakṣmī niŋ nagara ahulap mulat i rūpa nira n ahayu katwaŋ iŋ tulis*

miṅkil tapwan agöŋ payodhara nira aṅṅwihi buṅaḥ i tuṅtuŋ iŋ gaḍiŋ,
hyaŋ hiŋ tāman aṅiṇḍarat sĕmu ni rūpa nira n ahayu muṅgu riŋ taman,
tistis lālana tan hana aṅiriṅakĕn laku nira kadi tan tuhan-tuhan,
molaḥ sumpiŋ ira asana alum awĕnĕs baṅun awĕdi ri luñcip iŋ mata*

paṅrāt niŋ kalaṅön tinurwakĕn ira iŋ watu karaŋ aṅilo wway-iŋ ranu,
tan śobhā humiriŋ lumaḥ makakaraŋ hulu lĕṅĕn ira mūṙcchita aṅligā,
paṇḍan raṅkaŋ aṅöbi tan panisi mātra ri sira n apulaŋ lawan hrĕbuk,
amrĕm kaṙwwa karas lĕṅĕŋ kadi ṭikā piniturun inamĕṙ saka iŋ puḍak*

maṅkin maṙmma narendra māsiḥ anĕkāni samaṅinakana i manaḥ nira,
buddhi śrī parameśwarī sukha makānak i sira samanaḥ nira inariḥ,
maṅke n tan hana wahw-atakwan ahiḍĕp nrĕpati tĕka sira aṅhĕmū guyu,
maṅgĕḥ buddhi nira ajajaṙ lawan anak nira baṅun aṅabehi jīwita*

saŋ bhoja anak ira atuha apagĕḥ ikaŋ guṇa ri sira paṅawruḥ iŋ ratu,
sākṣāt prāṇawa Īśwara nrĕpati kāsiḥ ira sira suśīla nītimān,
aṅhiŋ rakwa pakö nareśwara ri bhūmi nira sira sadā janapriya,
maṅgĕḥ rowaŋ ira aṅadĕg ri hiḍĕp iŋ mulat i sukha nira n paḍa apagĕḥ*

ndan griŋ saŋ prabhu saŋsaya abwat atĕlĕb maṅinak inaki tan tulus waras,
tĕṅrān iŋ hurip iŋ śarīra paḍa rūkṣa mawaraḥ i tĕkā nikaŋ pati,
yekā hetu nira aṅutus marĕka riŋ dwijawara rĕṣi śꜽwa sogata,
mwaŋ mantrī winĕkas wĕkas nira n anak nira sumiliha ratwa haywa len*

sakweḥ saŋ winĕkas wĕkas paḍa tĕñuḥ twas ira kahĕnĕṅan mulat juga,
de niŋ duhkha tumon i kāsy-asiḥ i saŋ kawĕkas ira dumeḥ sira asiha,
mojaṙ mātra pĕgat-pĕgat wĕkasan amriḥ asayut amĕlas-mĕlas harĕp,
luḥ lāwan sĕkĕl iŋ taṅis duluṙ i de nira sumahuṙ i śabda saŋ prabhu*

he nāthaṅku huwus kapaṅku wacana nrĕpati rasa nira awĕkas wĕkas,
an saŋ bhoja gumantya ratwakĕna yadyapi pĕjaha mĕne nareśwara,
ndan lwiṙ wyaṙtha ḍawuḥ ni śabda naranātha ri sama marĕk aṅlawad-lawad,
Āpan ṅhiŋ sira keṅĕ keṅĕt alawas kumalilirana kaprabhun haji*

śaktin de naranātha haywa lĕsu saŋ prabhu tahapana wedya kinkinĕn,
śrī dewi indumatī katoliha katon uwuḥ uwuha nira n katiṅgala,
mwaŋ saŋ bhoja sira anwam aṙddha kapalaŋ wĕkasakĕna narendra riŋ prajā,
ndān amriḥ mriha saŋ prabhu syapa parāśrayana sama marĕk mĕne n kari*

nāhan liŋ sama maṅlawad lawad i saŋ prabhu lara nira membuḥ aṅlare,
wahw-a aṅlumpuhi saŋsaya amaṅĕti roga nira wawaŋ alum sira awĕnĕs,
tan polaḥ sira tan kĕḍap ṅuni-ṅuni n paṅucapa sira kewala aturū,
ṅhiŋ maṅguḥ kalawan miṅĕl sahuṙ ira n tinaña tañan i de nira alara*

satya śrī parameśwarī tan awĕdi iŋ pati tumuta ri līna saŋ prabhu,
ndan dewi indumatī tinoliḥ ira kāsy-asiha nira mĕne n katiṅgala,
mwaŋ saŋ bhoja paḍa anwam anwam anaṅis paḍa wihikan i tībra saŋ prabhu,
kāliḥ-kāliḥ ira apupul tinaṅisan pinĕkul ira nĕhĕṙ sinuṅkĕman*

Ꜽ bhojaṅku wĕkaṅku haywa tan asiḥ kita bapa riy-arinta kāsihan,
putrīṅkw-indumatīṅku bhaktya ri kakanta kita sarika sambhawa asiha,
anwam kāri tuhanku deṅku kawĕkas riŋ iña lawan uwa amalaṙ tuha,
himpĕṙ hantiga niŋ manuk taḍahasiḥ sy-anaku tinuwawākĕn iŋ waneḥ*

wuṅsw-amwīta bibinta matya tumuta i kapati saŋ ahulun ṅhulun tuhan,
lwa ambĕk māsku saŋ apriha iŋ bhuwana sĕmbahĕn iŋ amawa rāt kita anaku,
Ꜽ putri indumatīṅku māsku t ahurup tapiḥ alaḥ ibu kenku kenakĕn,
soṅsoṅaṅkwa tapiḥta kaṙwwana lawan haji lĕpasa mamukṣa mukṣana*

sĕmbaḥ ni ṅhulun alpadhaṙmma ri padadwaya paramawiśeṣapaṇḍita,
pun dewi indumatī kayatnakĕna de wiwudhapati bapebwa māsiha,
mwaŋ saŋ bhoja muwaḥ wuruk-wurukĕn iŋ nagara palaṙ aniṙwwa saŋ prabhu,
waṙṣājñāna para adhipaṇḍita dumadyakĕna kawijayanya riŋ prajā*

nāhan liŋ parameśwarī tucapa saŋ prabhu kasiḥ arĕp aṅhiḍĕp lara,
saŋ hyaŋ jīwa hana i gulū nira lawan kĕtĕ kĕtĕg ira saŋsaya asamun,
sāmpun kāku pasāra-sāra ni waraḥ yatiwara rinĕgĕp nareśwara,
tan simpaŋ kadi de nira aṅayatakĕn panaḥ aṅĕnani de nira aṅhiḍĕp*

trĕṣṇābandhana riŋ śarīra pinĕgat nira manaḥ ira kewala ahĕniŋ,
sadyotkranti linakṣyakĕn pataṅananya tumutupana simpaŋ iŋ hĕnū,
lāwan mantra nikā ndatan dwa sira saŋ prabhu wibhu riŋ awak wawaŋ mĕsat,
kewalya aśraya sūkṣma māri kahiḍĕp mamarĕṅi śiwamāṙgga dug mĕṅā*

sāmpun māti nareśwara atri sakaḍatwan anaṅisi pĕjaḥ nira alara,
śrī dewi indumatī muwaḥ tinaṅisan kapati lumay-awak nira awĕnĕs,
mādan śrī parameśwarī marĕk anĕmbaḥ i śawa haji satya sādara,
mājaṙ yan sira milwa matya pawaraḥ nira karaṇa ni luḥ niŋ aṅrĕṅö*

he nāthaṅku nihan ṅhulun praṇata bhakti tumuta saparanta tan saha,
yadyastun kita dewata athawa manuṣya huluna pakĕnaṅkwa de haji,
putrī putra rarā sĕḍĕŋ mĕrĕ-mĕrĕḥ kathamapi tan ikā katoliha,
patrĕmta prabhu yeki haṇḍĕmana ni ṅhulun amaḥ aku suṅsuŋ iŋ hĕnū*

nā liŋ śrī parameśwarī nĕhĕṙ apatrĕm amĕkasi hurip sira asĕgu,
himpĕṙ waṙṣa tibā nikaŋ luḥ i widaṙbbhanagara humilī mawaḥ wahan,
sambat-sambat ikaŋ sarājya gumĕrĕḥ kadi kĕtĕṙ i gĕrĕḥ niŋ ampuhan,
tawwan riŋ kusuma aṅjraḥ iŋ masa kapat paḍa ni taṅis ikā n rinĕṅwakĕn*

prāpta ŋ truḥ kadi sĕmbu-sĕmbuṙ i jaja aṅawara ri gĕmuḥ iŋ payodhara,
waṙṇnākāra nikaŋ kuwuŋ-kuwuŋ apiṇḍa pupuk i rahi keṅgutan halis,
polaḥ niŋ kilat iŋ tawaŋ kadi kĕḍap niŋ asamaya kapaṅgiha iŋ taman,
his hīs niŋ bañu muṅgu riŋ tarĕtĕpan kadi luḥ iŋ anaṅis pinaṅkwakĕn*

muṅgw-iŋ maṇḍyusa kāli-kāliḥ ira mogha kadi kinasut iŋ pasaṅgaman,
keṅĕṙ mātra gulū narendramahiṣī kadi cala-cala tan panūt kinol,
piṅgiṙ niŋ kanin iŋ jaja asĕmu miraḥ kadi karagĕt i tuṅtuŋ iŋ kuku,
rāhĕn siñjaŋ ira n lume miṅay-awaṙṇna wahu kawawa de nareśwara*

śrī dewi indumatī lĕwĕs lara nira n panaṅis asidĕha aṅure gĕluŋ,
mambĕt madhya nira aṅgaluṅgaŋ araras tĕṅaḥ ira sumawe ri saŋ pĕjaḥ,
tan kewran lukaṙ iŋ tapiḥ wijil i luḥ nira tan inusapan hana i mukha,
sambat-sambat ira aṅrĕmĕk hati rasanya karaṇa ni taṅis niŋ aṅrĕṅö*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

ahā bibi haji ndi siḥta winaliṅku ta kita tulusa asiha i ṅhulun,
muwaḥ bapa haji ndi siḥta palakunkwa tulusa ni wĕlasta ri ṅhulun,
ujaṙtta kita ṅūni kāsihana niŋ jagat anaku sadā pakāśrayan,
jagat karika māsiha iry-aku kita pwa paḍa tan awĕlas maṅaryakĕn*

prabhuṅku kita kāliḥ ĕndi parananta pawuṅu sakarĕŋ waraḥ ṅhulun,
yan iŋ śiwapada athawa iŋ haripada athawa lĕpasa kunaŋ saka irikā,
ṅhulun tumutura apa don iŋ ahurip wiphala yan apasaḥ lawan kita,
patiṅku hawanaṅkwa muṅsiṙ i padanta bapa tañakĕna iŋ kadewatan*

pulaḥta humĕnĕŋ diṅaryan asagaṙ ndi kari culu-culuḥta ri ṅhulun,
nihan ṅhulun anakta paṅkwakĕn aḍa atiśaya bapa kita n huwus pĕjaḥ,
prayojana ni deṅkw-asambat akusā baribinana kita n paḍa aturū,
palaṙ-palaṙ awuṅwa de ni panaṅisku nĕhĕṙ ajara māsku cĕp tuhan*

nihan tĕtĕlakĕn hatiṅku bibi muṅgaḥ akĕsĕl ahĕnĕk tĕka i jaja,
muwaḥ priḥ i mataṅku tīsana rahup rahupana bibi bawwa-bawwana,
pilī  piliṅan i ṅhulun dumadak aṅhĕlu pupukana tulya tulyana,
guluṅku kadi meḥ kahötana rasanya n anaṅis i patinta sĕmburĕn*

ri kāla ni huripta ṅūni bibi sāhasa kita sahasa aṅabĕt ṅhulun,
hasiḥ bapa haji i ṅhulun tĕka sira anuluŋ aṅusapi luḥ mamaṅkwakĕn,
mataŋ ya bibi maḥ palu ṅhulun alaḥ pawuṅu sakaharĕp ṅhulun habĕt,
ndya sī yan anuluŋ muwaḥ bapa haji i ṅhulun atĕhĕṙ ataṅguha i kita*

syapa ika śaraṇāśrayaṅkwa ri pĕjaḥta bapa haji nihan dudut ṅhulun,
apan kaka turuŋ wĕnaŋ śaraṇa ni ṅhulun apituwin anwam iŋ wayaḥ,
kadaŋ-kadaŋ adoḥ sira asiḥ alĕba amihutaṅanana sī kadi ṅhulun,
mataŋ yan anakanta riŋ suruwayan ṅhulun alaḥ alapĕn maran pĕjaḥ*

aḍā hyaŋ aparan ta koŋ widhi ṅaranmu tan awĕlas adĕṅky-anon sukha,
bapaṅku sira māti demu mapa doṣa nira huwus akīṙtti riŋ jagat,
lawan bibi tumūt prasiddha tika ko muwaḥ amĕjahi tan pakāraṇa,
mataŋ ya wĕtu ko rwa sānak aku patyani saha bala demu hĕntyakĕn*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

nāhan sambat ira anaṅis kaḍĕḍĕtan lara hati nira tan wĕnaŋ kinöl,
simsim wāhu hilaŋ maṇiknya kalĕbū paḍa-paḍa nira niṣprabha akucĕm,
dady-a ateja katonan iŋ rahina tan parawi wĕṅi tiniṅgal iŋ wulan,
saṅka i rūpa nira asawaŋ karĕbahan gunuŋ alara ri līna saŋ prabhu*

paṅde niŋ widhi tan wĕnaŋ winadha tiṅhalana kasiḥ arĕp suputrikā,
kāry-anwam ri pĕjaḥ nareśwara samaṇḍyusa sira kalawan nareśwarī,
de niŋ duhkha kĕdö sira amalaku milwa maṅatigana maṇḍyusa i dalĕm,
patrĕm wahw-inunus nira inayatakĕn ri jaja kaka kaka akrak aṅrĕbut*

maṅkin ghūṙṇnita śabda niŋ wwaŋ anaṅis wĕdi kaluputana iŋ nrĕpātmajā,
Āpan buddhi nira aṅhuwus-huwus apakṣa pĕjaha tumuta i nareśwara,
göŋ trĕṣṇa asiḥ arāma rena kapĕgan kapati pati sira alara anaṅis,
drāk siddha anĕmu duhkha niŋ dadi manuṣya paṅawaśa ni śāpa saŋ rĕṣi*

saŋ bhoja prihati n tumon kasiḥ arĕp ny-awak ira kari de nareśwara,
kady-agriŋ sira de ni duhkha nira tan saḥ anaṅis i dagan narādhipa,
Āśābhūta marambĕhan wĕtu ni luḥ nira mulat i narendrakanyakā,
maṙmma amaṅku pĕgat-pĕgat sapitutuṙ nira tuna-tuna de nikaŋ taṅis*

rakryan haywa wiraṅrwaŋ induŋ ĕnĕbĕn ta pamanas i laranta tīsakĕn,
riŋ swaṙggastha narendra sāmpun atuha apituwi huwus akīṙtti riŋ jagat,
pakṣa kṣatriya rāka rakryan apagĕḥ wĕnaṅa śaraṇa rakryan iŋ hayu,
ṅhiŋ yan māti kakanta mamriḥ iŋ ayun kita pĕjaha tumūta ri ṅhulun*

haywa aśa alara duhkha yan bapa haji mwaŋ ibu haji pĕjaḥ sira adulur,
yāwat janma ṅaranya tan hana tuwuḥ watu kaluputa saṅka riŋ pati,
tan pendaḥ kadi cakra niŋ ratha tĕka ŋ dadi niyata midĕṙ puriḥ nika,
saṅka iŋ mrĕtyu tĕka ṅhurip kunĕŋ ikaŋ pati niyata mijil saka iŋ hurip*

māyākāra hana iŋ crĕmin paḍa nikaŋ dadi sahana hananya tan sthiti,
himpĕṙ pādapa tan wuruŋ manirara amĕkasi tuha tuwuḥnya tan lanā,
tiṅkaḥ niŋ hurip iŋ manuṣya juti tattwa nika tan alawas wawaŋ hilaŋ,
kintw-i ikaŋ pati jāti tattwa nika tan kṣaṇika pinakadhaṙmma niŋ dadi*

eman ṅwaŋ lumĕkas mamet pati saka iŋ lumĕkasa ri kapetan iŋ hurip,
pöṅpöṅĕn ta huripta yogya dadahanta makahuluna de munīśwara,
Āpan yan wruḥ i bheda saŋ rwa kalawan wruha ri pasamudāya niŋ tiga,
icchā nora kasaṅśaya iŋ hala lawan hayu niyata luput saka irika*

<wisaṙjjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓ : 20

kumwa kunaŋ liṅa rakryan apa hayu nikaŋ hayu yan gawayĕn,
ri wruḥ i saŋ rwa bhineda lawan i sira saŋ tri tinuṅgalakĕn,
kumwa kunaŋ liṅa rakryan apa hala nikaŋ hala yan gawayĕn,
ri wruḥ i saŋ rwa bhineda lawan i sira saŋ tri tinuṅgalakĕn*

siṅgiḥ ujaṙtta ri saŋ krĕtasamaya wiśeṣa paṅawruḥ ira,
kweḥ nira riŋ nagara iŋ acala paḍa tikā pinakoṅgwan ira,
ndin rakĕta ŋ sukhaduhkha ri sira satata abrata tan palabuḥ,
lokaparāśraya kāraṇa nira magawe hayu tan wipatha*

saŋ wruḥ i saŋ wĕkas iŋ samaya winuni de paramādiguru,
kewala śuddha manaḥ nira linĕtu lĕtuḥ kapana alĕtuha,
wāhyaśarīra pinuccha nira ri tĕka niŋ pati tan ginĕgö,
jñāna wiśeṣa śarīra nira taya śarīra nira iŋ wĕkasan*

wwaŋ magawe hayu yan wruḥ i sira saŋ amukti gawenya hayu,
tan dadi tan luput iŋ hayu-hayu ni gawe nika tan wiphala,
wwaŋ magawe hala yan wruḥ i sira saŋ amukti gawenya hala,
tan dadi tan luput iŋ hala-hala ni gawe nika tan wiphala*

wwaŋ magawe hayu tan wruḥ i sira saŋ amukti gawenya hayu,
tan dadi tan tumĕmu ṅhayu-hayu ni gawenya tumūt maṅiriŋ,
wwaŋ magawe hala tan wruḥ i sira saŋ amukti gawenya hala,
tan dadi tan tumĕmu ṅhala-hala ni gawenya tumūt maṅiriŋ*

saŋ wiku gūḍha nihan wulatana mamaṅan tĕḍa riŋ pahĕhan,
tan tĕḍa tan śuci ta pwa sahana-hana niŋ pinaṅan liŋ ira,
hetu nira ambĕk alokika winulatan ajrĕm apiṇḍa kasop,
śuddha nikaŋ pratipatti makalarapan uttama niŋ samaya*

māsku mataŋnyan ikaŋ hayu gawayakĕnanta sĕḍĕŋ mahurip,
paṇḍita towi yayā sira maṅulahakĕn brata tan kaluṣa,
buddhy-ahĕniŋ brata yoga tapa taki-takinta maran kawaśa,
gĕgwana rakryan anĕmwakĕna wara waraḥ paramādiguru*

<girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓ : 16

anĕmu nĕmu kĕta ikā saŋ sāmpun krĕtasamaya,
wihikan i rasa saŋ hyaŋ tattwajñāna kalĕpasĕn,
tan uliḥ-uliḥ iŋ aṅdoḥ saṅka iŋ pāda muniwara,
uliḥ iŋ asaṅu tasyan bhakti iŋ paṇḍita matuha*

aṅinak inaka taŋ wwaŋ yāwat jñāna pinakadon,
syapa ta sira mamaṅgiḥ tattwajñāna dudu gawe,
hana satata masewā tan byaktanya pinihanan,
sukrĕta juga maṅinte lāwan duṣkrĕta maṅiriŋ*

hana sira guruputra anak niŋ paṇḍita nagara,
sahana nira ta rakwa adrĕwya ŋ jñāna pakagurun,
taha tan ika paniddhan wet niŋ paṇḍita matuha,
amilihi juga saŋ hyaŋ tattwa iŋ uṅgwana rahayu*

anak iŋ apirak akweḥ ṅūni i nwamnya paḍa sukha,
sahana nika ta rakwa anirw-akweḥ apirak ika,
taha tan ika paniddhan wet niŋ śreṣṭha panariman,
amilihi juga saŋ hyaŋ śrī tan siŋ kahanan ira*

kita yayi sĕḍĕŋ anwam priḥ saŋ hyaŋ rasa kawikun,
pira karika musuḥ niŋ wikw-aṅhiŋ nĕm ikaŋ akas,
alahakĕn i dalĕm twas pet siŋ soṅgwan ika raraḥ,
alaha pĕjaha rakryan ya iki swaṙgga ṅaran ika*

<basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓ : 14

nā de nira awara waraḥ ri narendraputrī,
tapwan tĕtĕs tinuna sandhi nikaŋ prayoga,
anwam suśīla guṇamanta krĕtopadeśa,
saṅka i paṅajyan ira kawruḥ ira adhiguhya*

śrī putrikā kapĕnĕtan humĕnĕŋ tumuṅkul,
sāmpun bhinasmi śawa saŋ prabhu de munīndra,
muṅgw-i i taman sira cinaṇḍi lawan sudewī,
sampūṙṇna bapra nira ratna mahāprabhāwa*

saŋ bhoja sāmpun aṅadĕg ri widaṙbbharājya,
swasthā sabhūmi nira bhakty-anukūla sādhu,
mawwat paḍa amarahakĕn ri sukhanya rakwa,
anwam muwaḥ nrĕpati liŋnya muwaḥ manĕmbaḥ*

sāmpun sira ayugala ratna wiśeṣaputrī,
rājāṅkura awilĕt ikaŋ pakurĕn sawandhu,
soluṙ lulut sahati lĕŋlĕŋ aluṅluṅan kuŋ,
saśrī sakĕmbaŋ alaṅö sakurā sawīja*

kaywan ragas paḍa nikaŋ nagari i widaṙbbha,
riŋ wrĕddharūpa haji dewata lahru sākṣāt,
maṅke n prasiddha kadi kaywan aron akĕmbaŋ,
śrī bhoja maṅdani sira anwam apiṇḍa rĕŋrĕŋ*

wet niŋ krĕtā ri paṅadĕg haji nora duṣṭa,
rāmya ṅhĕnū tĕgal ayun tĕka riŋ wanādri,
wāni ŋ wwaŋ aṅhaliwati iriya tuṅga-tuṅgal,
aṅhiŋ gaḍuŋ luŋ ika maṅhabĕt asriŋ oliḥ*

mantrī nira atuha tuha dwija śꜽwa boddha,
kāsiḥ kapaṙccaya narendra wĕnaŋ mara i jro,
prajña iṅgitajña ginulaŋ halu riŋ wiweka,
sojaṙ niŋ āgama tinūt nira tan wimāṙgga*

söḥ śāla dhaṙmma kuṭi kīṙtti narendra riŋ rāt,
wwaŋ śreṣṭhi dhaṙmma ginawe nira sāri-sāri,
wwaŋ duṣṭa mogha kapitūt milu dhaṙmmabuddhi,
solaḥ swabhāwa haji tan dadi tan tinūtnya*

śrī bhoja sāmpun apagĕḥ siniwi iŋ kaḍatwan,
okĕṙ tumiṅhal i saŋ indumatī hana i jro,
Āpan samāsa niŋ akaṙmma wayaḥ nira agöŋ,
aṅhiŋ swayĕmbarakĕna iṅĕt iṅĕt narendra*

nā de nira aṅiṅĕt-iṅĕt kalawan sudewī,
sāmpun wināhyakĕn ira i kulawandhu ri jro,
riŋ saṙwwasiddhi tuwin amrĕtayoga tĕmbe,
höman haji inarahakĕn para taṇḍa mantrī*

<śāṙddūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓ : 19

eñjiŋ śri indumatī kinon marĕka kāliḥ saŋ sunanda aṅiriŋ,
lāgy-a amūṙṇnama mopawāsa ya ta maṅde suṅkawā niŋ hati,
tistis meḥ tumibā ŋ ḍawuḥ wwalu lumampaḥ tan kwa de niŋ harip,
mukṣa lwīṙ amarāśraya i mukha nira śrī niŋ wulan tan lumöŋ*

sāmpun prāpta sira i dalĕm praṇata maṙmma atwaŋ ri jöŋ saŋ prabhu,
lāwan śrī parameśwarī sira sinambaḥ māsiḥ aṅliŋ rĕsĕp,
 Om  rakryan pada nīlakaṇṭha kinabhaktyanta astu dīṙgghāyuṣa,
swasthā tuṅgalĕn iŋ manuṅgali jagat māskw-i ibu nā liŋ nira*

mojaṙ saŋ prabhu māsku tan tugĕta niŋ twasta an inundaŋ mami,
rākanta prihati n harĕp mamituha i māsku ndan ewĕḥ juga,
saŋ ratw-a asiha len sasambhawa muwaḥ yekī pinet ni ṅhulun,
kady-amrat mrati mās juga ṅwaŋ amagantākĕn puriḥ niŋ dadi*

yāwat dhaṙmma ṅaranya riŋ dadi manuṣya awās hiwĕḥ yan pinet,
lwiṙ sūkṣmā maganal bhaṭāra gumawe tiṅkaḥnya yan maṅkana,
yadyastun jalu jalw-ameta sawawanya iŋ janma haywa asali,
byakta iwĕḥ niki kimpunaḥ kita yan iŋ strī-strī n mameta priya*

saŋkṣepanya kita swayĕmbarakĕnaṅkwa anugrahaṅkwa i kita,
sakweḥ saŋ ratu hundaṅĕn pilihananta asiŋ sayogya i hati,
yadyan hyaŋ palakunta māsku yugalanta amriḥ mrihaṅkwa aṅhyaṅa,
aṅhiŋ yan hyaŋ anaṅga kahyuna hade tan pāwak ewĕḥ pinet*

na ajñā saŋ prabhu yogya paṅkwakĕna de saŋ mās maṇik niŋ purī,
Āpan māsa nira n prapañca saputĕn riŋ rāga de hyaŋ smara,
tan wruḥ riŋ sahura awiraŋ mata sira n paṅyogyana i saŋ prabhu,
tan maṅguḥ sira tan miṅĕl kadi liṅiṙ mās aṙcca paṅhyaŋ hyaṅan*

tan saṅka iŋ awalepa kāraṇa nira n lwiṙ tuhwa monabrata,
kepwan buddhi nira atĕgĕg maṅucap agyā gyān harĕp mantuka,
wahw-a adandan anĕmbaha i nrĕpati mojaṙ saŋ sunanda aṅjawil,
 Om  yan  Om  huwusĕn huwus liṅa ni māskw-a alaḥ tuhan mājara*

tan kewö pitutuṙnya de nrĕpasutā mantuk sira iŋ pamrĕman,
strī-strī mājaṙ ajaṙ gumanti humatuṙ prāpta iñjiŋ akweḥ marĕk,
moliḥ tīṙtha binuṅbuṅan winalun iŋ handoŋ saka iŋ paṙwwata,
maṅde śuddha ri buddhi saŋ prabhu sukhā sāmpun sira acāmana*

<puṣpacāpa> 
– – – | ⏑⏑– | ⏑– ⏑| ⏑⏑– | – – ⏑| – – ⏑| – ⏓ : 20

prāsāda sphaṭika alaṅö ri tĕṅaḥ iŋ nūsa araras pañcuranya,
strī stry-a amaṅku puḍak winimba makaranya lwiṙ lĕṅĕŋ de ni kuŋnya,
kady-ahyun namahaywa luṅsuṙ i tapiḥnya n maṅligā yan hana wwaŋ,
lāgy-a anaṅga suśūnya saṅka ri pacuṙ niŋ wwꜽ ya ta aṅde ṅĕliḥnya*

ri prāsāda hana aṙcca ratna ri dalĕm ndān aṙddhanārīśwara ahyaŋ,
wimba śrī naranātha dewata lawan dewī nira arok śarīra,
ṅkā saŋ bhoja maṅaṙccana pratidina aṅabhyāsa ri swastha niŋ rāt,
kady-a amakpak aṅastwakĕn ri jayaśatrwa śrī narendra n pamūjā*

saŋ bhoja wruḥ i tattwa niŋ japasamādhi n dhāraṇa dhyānapūṙwwa,
mwaŋ tiṅkaḥ niŋ adehaśuddhi pinakānuṣṭhāna yan recakādi,
sāmpun kālap ulaḥ dwijeśwara mamūjā pathya riŋ brahmamantra,
saŋ hyaŋ kūṭarahasyamantra jinapākĕn de nira atūt gaṇitri*

tatkāla nrĕpati n paṅuccaraṇakĕn mantra stuti i saŋ hyaŋ aṙcca,
tan polaḥ wiṣaya aṅhiḍĕp ri sira saṅyogānta riŋ yogya yogan,
maṅgā tan lĕpara ŋ japastawa sĕḍĕŋ niŋ jñāna n enak tĕtĕpnya,
simpaŋ niŋ hati yeki kāraṇa nira anaṅhāra saŋ hyaŋ śiwātma*

<girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓ : 16

ri huwus ira mamūjā līlā śuddha manaḥ ira,
aṅusapi mukha saśrī de niŋ candana karakĕt,
mijil aṅinaŋ aṅicchā riŋ wwꜽ niŋ ranu maṅilo,
nĕhĕṙ anisigi danta i tuṅtuŋ niŋ gagaŋ inapi*

tucapa ta para mantrī śꜽwa brāhmaṇa sugata,
parĕŋ apupul asewa ṅkāna i jro paḍa humatur,
nrĕpati sira maluṅguḥ riŋ siṅhāsana kanaka,
aṅiṅĕt-iṅĕt i siddhā niŋ kāṙyya n gawayakĕna*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

ndin kāṙyya iwĕha riŋ wicakṣaṇa sujanma lituhayu kawi priyambada,
bhakti iŋ hyaŋ prabhu śakti dhꜽṙyya saha wāndhawa saha bala kośawāhana,
yadyan sāgara tambakĕn satakĕna athawa wukiṙ alihĕn ratākĕna,
byakta awās kawaśanya de nira saŋ uttamapuruṣa wiśeṣa riŋ jagat*

śrī bhoja pwa sira n prasiddha guṇamanta saphala sira bhūmipālaka,
prajñā śāstrawit iṅgita wruḥ iŋ apālapan aṅinaki buddhi niŋ marĕk,
akweḥ drĕwya nira aprameya kadi sāgara papupulan iŋ wway-iŋ nadī,
wany-a anindita riŋ parākrama yan iŋ naya kadi bhagawān wrĕhaspati*

maṅke pwa n hana rājakāṙyya gawayĕn kakaratala tĕkap nareśwara,
śrī dewi indumatī swayĕmbarakĕna amiliha  ratu sasambhawa i sira,
sāmpun saŋ prabhu motusan maminaṅa i para ratu samayogya hundaṅĕn,
lāwan saŋ haja milwa winwitakĕn iŋ nrĕpati raghu katon tĕkā nira*

sāmpun höman ira irikā ta para taṇḍa sama-sama sama aṅharĕp  gawe,
sora isuk gumĕrĕḥ makakrĕtug abaṇḍuŋ asahuran aganti loṙ kidul,
len taŋ wwaŋ maṅusuŋ lakaṙ-lakaṙ ikā winaca wuhaya de nikaŋ mulat,
akweḥ wwaŋ ka gĕrāḥ arĕp mulata wāhu mĕtu sinurakan muliḥ pacĕḥ*

abwat hajyan ikaŋ humuŋ saha garantuŋ atabĕ tabĕhan paḍa asĕlur,
agyā lagy-aṅuhuḥ sira i harĕp alaḥ laku-laku liŋ ikaŋ hana i wuri,
tuṅgul paṅharĕp osik akrĕp asinaŋ kumuliliŋ anamaṙ kuwuŋ-kuwuŋ,
lwiṙ guntuṙ kamarĕkrĕkĕn kayu pĕtuŋ priŋ asalĕsĕk agĕṇṭaḥ iŋ lĕbuḥ*

ewĕṙ nora lĕga aŋ apaṇḍay-anulis para lukis asipĕt mwaŋ aṅjahit,
sakweḥ niŋ ginĕlaṙ wruha aṅanam anam wruḥ i suruhan ikā siliḥ tuluŋ,
solaḥ niŋ tama tan hana ataña ṅaranya huwus adu kabeḥ dinadyakĕn,
paprāsan winaṅun paḍa acarita paṙwwa piniturun atuṅgalan kathā*

<widyutkara> 
– – – |⏑⏑– |⏑– ⏑|⏑⏑– |⏑⏑⏑|⏑⏑⏑| – ⏑– |⏑⏑⏑|⏓ : 25

embuḥ bhūṣaṇa niŋ tĕkĕn wuwuŋ apūṙwwa karacanan ikā tĕka iŋ pamanisan,
lāwan tiṅkaḥ ikaŋ paṅastryanan apaṙppat ahalĕp akilā paḍa ahayu hayu,
de niŋ mās pinakopacāra sinisik pĕñu pinakawuwuŋnya kumram asinaŋ,
lwiṙ digdāha riŋ astapaṙwwata sĕnö nika murub apadĕlwan iŋ kṣititala*

aśrī rāmya ni de nira amahayu rājya kaliliran apūṙwwa kādbhuta dahat,
miṅgaṙ bapra nika i dalĕm watu hitĕm kuṭa nikaŋ i yawā lumaṅkuŋ ahirĕŋ,
kulwan wetan agopura atiśaya loṙ kidul agupura piṇḍa maṙppat aruhur,
krĕṣṇākāra paḍa aṅlunaŋ kadi gunuŋ kumukus i sĕḍĕŋ iŋ dara awrĕg aputiḥ*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

luṅhā ŋ wrĕtta ri kāṙyya saŋ prabhu paḍa adbhuta sahana nikaŋ wwaŋ aṅrĕṅö,
wwaŋ-wwaŋ pora ḍusun-ḍusun paḍa harĕp wihikana mulata iŋ swayambara,
tan samwas raray-aṅhwan iŋ tĕgal atakwan i tĕka ni gawe nareśwara,
salwiṙ niŋ baṇija iŋ pĕkĕn taliṅa lintaḥ anaḍaḥ ucapan gawe nika*

sāmpun prāpta samotusan humatuṙ iŋ nrĕpati sĕḍĕŋ ira an hana iŋ sabhā,
enak buddhi narendra de ni panuwal para ratu rasa tan wuruŋ tĕkā,
lumrā ŋ wrĕtta tĕka i dalĕm ri ḍatĕṅa aṙyya raghusuta mara iŋ swayambara,
twas niŋ strī sakaḍatwan aṅdadak aluŋ turida paḍa rumūpaka i sira*

strī-strī haṙṣa pinöm pinañjiṅakĕn iŋ nagara ri pamihaŋnya riŋ yayaḥ,
tan haṙṣa iŋ kawi rakwa rena nika monaguṇa pisaniṅūn tumiṅhala,
ndan rakwa iki hinuṙnya matya saka riŋ tuluyakĕna susatya riŋ priya,
liŋnya n kewala tan hinanti ni papaṅgiha nika pĕjaha iŋ panambaṅan*

tapwan māri taṅis-taṅisnya n inalap hinaturakĕn i jöŋ suputrikā,
wrā niŋ roma maṅekadeśa ri piliŋ piliṅan ika baṅun pameṙ i luḥ,
enak riŋ wĕkasan manaḥnya mamalaṙ-malaṙ i pada narendraputrikā,
Āpan swāmi nikā karĕṅwan i parĕknya ri saŋ aja tĕwĕk nika apasaḥ*

antuk saŋ priya maṅdawākĕn inalĕm para kawi sumĕnāha riŋ kajaŋ,
yeki n rakwa kinonya kady-aṅucapa amaḥ aku tuhan alap waca ṅhulun,
mogha nyan ya kinonakĕn wacan ikā ri pamaca nika maṅdadak lumuḥ,
swāminya adadi pustaka anuturakĕn hiḍĕp ika pinapagnya riŋ taṅis*

ṅūni i kāla nika n turuŋ marĕk i jöŋ nira ṅaran ika ken madhūdakā,
saŋ mambaŋ madhusūdana priya nikā kawi taruṇa marĕk ri jöŋ haji,
widhy-a amidhyani kāraṇanya wiraha inalapan alara luḥnya tan pĕgat,
ndaḥ rakryan jayawaspa teki wĕkasan ṅaran ika satĕwĕk nikā marĕk*

<abhikrĕti> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏑⏑| ⏓ : 25

para prabhu kaḍaṅhanan turida rāga nira sinaput iŋ smara amulaṅuni,
huwus katĕka kuŋ nira ahawan ujaṙ tuhun amĕlas arĕp riniptakĕn ira,
lawan punagi kesy-anambaha ri jöŋ nrĕpawaraduhitā hana hyuna nira,
akiṅkiŋ aṅalap kasoṙ paḍa tan aprabhu sahana nira arĕbut kahulunan*

wawaŋ nrĕpatiputrikā rinĕbut iŋ hiḍĕp inaṅĕn aṅĕn raras-raras ira,
hanan kahiḍĕp iŋ madhubrata rĕṅiḥ rĕṅiha nira n arĕs kapaṅkwa harasĕn,
lĕyĕp hayu nira n linaṅwakĕn amūṙtti kakawin inapus wineḥ amanisa,
hana i hati kinubdha kady-apĕga kāraṇa nira mijil iŋ puḍak dadi ṭikā*

adandan asĕnāha sañjata para prabhu ḍatĕṅa mara i widaṙbbhanagara,
lana aṅiṅĕt-iṅĕt ri pahyasan ira aṅinakana ri manaḥ narendratanayā,
hana aṅdadak anat śarīra manahap nahap aharĕp alantasa n winulatan,
paḍa aṅalap-alap sipat jĕnu mĕnuŋ hawu karaṇa suputrikā n aharĕpa*

muwaḥ saŋ aja sāmpun aṙppat akire lumarisa makamaṅgala dwijawara,
sahasraśatakoṭi wīra winidhi nrĕpati tumuta śakti sāmpun ayaśa,
pĕnuḥ sahana niŋ lĕbuḥ tĕkap i sañjata nika kumaluŋ pinañjĕṙ aṅadĕg,
ikaŋ nagara denya kady-akalaṅan wihaga saŋ aja moliha prabhusutā*

mijil sira śinaṅkhapāṇyan i karaŋ ni patiga niŋ aśoka wahw-asalaga,
ikaŋ bhramara haṙṣa riŋ kusuma muṅgw-i taṅan ira mara aṅisĕp tan awĕliŋ,
laki stry-aliwĕran hañaṙ-hañaṙ apaṅgiḥ aduluṙ akaraŋ karaŋ sĕkaṙ arūm,
katampwan i kucuṙ nikaŋ wway-atawiŋ-tawiŋ i lawĕ lawö nikaŋ sarasija*

i sāmpun i kaśaṅkhapāṇyan ira mañjiŋ i dalĕm aduluṙ lawan dwijawara,
anambaḥ aṅusap ri jöŋ nrĕpati mamwit i ḍatĕṅa nira iŋ widaṙbbhanagara,
sinuṅsuŋ iŋ ujaṙ prahāsana nĕhĕṙ jumaya jaya jayā nira i paran ira,
ahum hanaku saŋ pakolihĕn i tiṅhal iŋ ahayu dumĕlwa jalwa rasika*

kunaŋ pawĕkasaṅkwa haywa ta bapaṅku tan apĕnĕd iŋ ambĕk iŋ para-paran,
rare mara kita ndatan raraya de niŋ amawa manaḥ atwaṅa iŋ wwaŋ atuha,
inuttama dhanuṙddhara anaku tathāpi tan ika paṅayāya riŋ kadi kita,
ikaŋ guṇa ya tan paraṅkĕpana maryada rahayu lawö hananya kapalaŋ*

ikaŋ sakahawan ri bhūmi ni bapaṅku pahayu kita rakṣaka aṅanumata,
sapawwat ika hantusākĕna sasambhawa haturakĕnanya māsku tariman,
ujaṙku pituhunta haywa kita sāhasa maṅalapa wastu mūlya tinĕṅĕt,
prasiddha kadaŋ iŋ jagat kita dumadyakĕna sukha nikā mataŋnya pahayu*

pamitran alawas rĕsĕp karaṇa niŋ wĕnaŋ aṅalapa wastu tan pamalaku,
yan iŋ wiṣayarāmajātaka puriḥnya karaṇa niŋ anĕmwa mās pirak ika,
karāsikaguṇan ya kāraṇa niŋ oliha raras i manaḥ niŋ adyaḥ araras,
kaśaktin abhimāna kāraṇa niŋ aṅraraḥ aṅalapa rājya niŋ ripukula*

sirat-sirat i de narendra raghu mojaṙ amanis amadhaṙmmakĕn ri saŋ aja,
minuṣṭi pinakādidewa hiniḍĕp rasa nika kinayogyakĕn pinituhu,
putus niŋ adhamā tan ahyuna rumĕṅwakĕna ri pitutuṙ nira ahayu dahat,
ya kāraṇa narendraputra makacāmana rarab i lĕbū ni jöŋ narapati*

ri sāmpun ira mamwit iŋ nrĕpati saṙwwi laku nira mara i narendramahiṣī,
hana aṅhaḍaŋ aweḥ sĕrĕḥ saha taṅis wagĕd ahayu hinĕmban iŋ kaka-kaka,
kataṅgamaŋ aweḥ sĕpaḥ nrĕpatiputra nĕhĕṙ amuhun amriḥ aṅhari hari,
tapiḥ saŋ araras pininta nira mūlya basahan ira raṇḍi paṅhurup ira*

byatīta ri huwus nira aṅucap ucap tĕka sira ri taman narendramahiṣī,
lĕṅĕŋ kadi kadewatan halĕp ika apan ajuraŋ awukiṙ mapājaṙ ajaran,
maeṙttali pinañcuran jinalatuṇḍa tinalaga ri soṙnya kādbhuta dahat,
ikaŋ kaka kaka anwam adyus anĕṅaḥ lawan anak-anakanya ketaka miṅiŋ*

<kilayu anĕḍĕŋ> 
– – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓ : 22

kalpadruma taruwara pārijāta winaṅun bwat asana sakapat,
abhra asinaŋ asĕmu saka iŋ kadewatan ululnya kanaka pinahat,
jinriṅjriŋ-iŋ anak anakan maṇik cinaturaṅga lumarap amiraḥ,
mās jaṅga katiraḥ awilĕt pralĕmba nika riŋ tarĕtĕpan alaṅö*

ṅkānā nrĕpatisuta marĕk ri rena nira sādara satiru tirun,
amwit lumarisa ḍatĕṅa iŋ widaṙbbhanagarī bibi nira wihikan,
maṙmma asiḥ awĕlas asĕgĕḥ mamakpak amapag riŋ ucapan amanis,
niṙwighna kita bapa jaya iŋ swayambara sada aṅalahakĕna ratu*

rakryān aṅinaṅa tanayaṅku māsku mapa hetu niŋ awak akuru,
agriŋ karika kita lawan waneḥ brata kunaŋ karaṇa niŋ awĕnĕs,
haywa anaku kaluṣa kita ahyun iŋ kajayaśatrwan anuta ri harĕp,
akweḥ phala nika kaki saṙwwawighna niyatanya hilaŋ alaradan*

ndan rakwa kadamĕlan ikaŋ swayambara kahop riŋ anakĕbi rara,
sakweḥ para ratu pininaŋ ya teka pilihĕn sakaharĕp alapĕn,
de ni ṅhulun ahiḍĕp i buddhi saŋ rara kapan harĕpa riŋ atuha,
ṅhiŋ kahyuna nika ratu cakrawaṙttitanaya aguṇa kawi taruṇa*

rakryan pwa saphala wĕka cakrawaṙtti tuwi śakti wihikan aṅaji,
siṅhākrĕti tuhu-tuhu siṅhaputra wĕnaŋ uṅsirĕn iŋ aśaraṇa,
byakta anaku mamĕnaṅa riŋ swayambarasabha aṅalahakĕna ratu,
tan sĕṅgahĕn aṅalĕm anak syapa ika kadi māsku lituhayu wani*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

tatkāla i paṅucap narendramahiṣī tucapa ta para ratnakanyakā,
osik tan pakawanwan agyaŋ i ḍatĕŋ saŋ aja kadi hañaṙ-hañaṙ mulat,
tan pātmā kamatĕṅgĕṅĕn kalukaran gĕluŋ asidĕha tan hana aṅucap,
kady-a ahöm turidanya n osaḥ akĕcap lwiṙ anicipi manis nrĕpātmaja*

wwantĕn lwiṙ śaśiwimba wāhu mijil aṅḍaḍari hayu nika anwam iŋ wayaḥ,
aṅgöŋ mabrata śuklapakṣa nika paṅlwaŋ i manaḥ ika tan wĕnaŋ licin,
rāganya n dadakan tumaṅgal i ḍatĕŋ nrĕpasuta kadi tambwaŋ iŋ wulan,
krĕṣṇākāra tĕṅaḥnya de ni tapak iŋ suḥ asĕmu  sĕmu rāhw-añumbana*

len taŋ lwiṙ pranita adagaŋ kira-kiranya sumikĕpa wĕkas nrĕpātmaja,
kapraŋ rwa ipu kataṇḍĕgan turida tan patahĕnan aṅagĕm pralāpita,
toḥ-toḥ nya an iŋ agĕgwan ambĕk apagĕḥ mapa tiki n alaḥ aṅgĕgö smara,
aṅlampwa aṅusira i padadwaya nira an panikĕlakĕna tuṙ humaṇḍĕma*

strī saŋsāra sarāga mohita sawaŋ wana gahana kalahrwan iŋ kapat,
trāsa twasnya kakiṅkiṅan ginĕsĕṅan pinarawaśa tinunwan iŋ smara,
nora anīsi manaḥnya kewala panasbaran alisuḥ aṅölakĕn lara,
maṅke pwa n karĕṅö gĕrĕḥ saŋ aja mañjiŋ aluŋ asĕmi kuŋ nika asĕwö*

endaḥ buddhi nikaŋ waneḥ tĕkap ika amawa turida luput linakṣaṇan,
muṅkuṙ tan huniṅa i ḍatĕŋ saŋ aja mañjiŋ asila ri harĕp nareśwarī,
ndan denya ahyas apahyasan dudu dudū hiniraṅakĕn ika i nrĕpātmaja,
sūkṣmākāra ni raśmi-raśmi ni wulatnya n araras apadĕlwan iŋ crĕmin*

kanyā rwaŋ siki rāmya kāliḥ aṅisapwakĕn anak-anakanya ketaka,
tuṅgal mājaṙ i putra putran ika māsku saŋ aja sira rakwa maṅkata,
ndan haywa akilayū tuhanku niyata ṅhulun inucap ujaṙ nika akalib,
maṙmmanya apasaḥ ambĕk eṅgal apadudwan aṅuwahi pamitran aṅdadak*

strī-strī sukṣĕka wahw-agātra turidanya mijil i wijil iŋ payodhara,
tan saḥ riŋ salukat gawe nrĕpatiputra sinalukatakĕnya tan humuŋ,
ramya arūm karĕṅö manisnya sinameni pamawan ika riṅraŋ iŋ hati,
tan samwas ginarut garutnya hiniḍĕpnya saŋ aja sahasa aṅisapwakĕn*

sakweḥ niŋ kumĕmit prapañca ni hatinya kumĕkĕsi taṅisnya riŋ karas,
Āpan buddhi narendraputra kadi tan tulusa duga duga aṅhalimbaṅa,
bhakty-a anĕmbaḥ i jöŋ ni rena nira mĕṅgĕp amanis agawe wulat maliŋ,
luṅhā tan pracura anĕhĕṙ nĕhĕrakĕn manaḥ iŋ ahayu kāri sukṣĕka*

<abhikrĕti> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏑⏑| ⏓ : 25

mijil saŋ aja kādbhuta abhinawa rūpa saŋ aṅiriŋ apan paḍa ahyaŋ ahalĕp,
ikaŋ gaja ratha aśwa sañjata sabhūṣaṇa nika dumilaḥ kasĕnwan aruṇa,
sumaṅgraha humerakĕn widhi nira n lumarisa kumisik pasaṅgha niŋ ujar,
baṅun jalada tan pakāla gumĕrĕḥ ri taya niŋ aṅin aṅḍapuṙ saha kilat*

payuŋ  payuṅan iŋ lĕbuḥ kadi sĕkaṙ sinawuŋ apan anekawaṙṇna sumĕkar,
ikaŋ paṅuṅaṅan huwus winalunan wĕḍihan inuparĕṅga riŋ tulis ĕmās,
rara anwam inĕgĕḥ parĕŋ mijil amaṅguŋ asĕmu sĕmu lakṣmi niŋ masa kapat,
paḍa alal asĕnāha tiṅhal amanis wulatakĕna ri raśmi-raśmi saŋ aja*

hana iŋ gupura tan wawaŋ sira lumampaḥ ataña ri gĕnĕp ni sañjata nira,
sama asila hana iŋ lĕmaḥ muni manuk marahakĕn i wijilnya tan hana kari,
sira iŋ palukayan kinon ira kumona ri para juru yan lumakwa rumuhun,
samaṅkana sira n lumampaḥ aḍarat harĕp iŋ ulaḥ awās yayanyan ahalĕp*

ri lampaḥ ira ghūṙṇnita ŋ paḍahi paṅharĕp ira kumisik maṅeṙttali tibā,
saru swara nika abaruŋ binaruṅan tabĕ-tabĕhan agĕnturan kadi gĕrĕḥ,
humandaru tibā gubaṙ kumĕtug asriŋ aniru kĕtug iŋ hudan wahu ḍawuḥ,
arūm uni ni ghaṇṭa niŋ liman aṅuṅkaŋ asahuran i paṅhrik iŋ kuda bisir*

dwijāti rĕṣi śꜽwa boddha śuci sojaṙ ira maṅabhiwāda muṅgu ri harĕp,
yathākrama paḍa adara ahalĕp agöŋ i wĕtĕŋ ira lawan huwan riŋ atuha,
lumampaḥ alaris malaḥ ya tan arampaka ri sadawatā nikaŋ lĕbuḥ agöŋ,
humuŋ tĕkap ira n paṅuccaraṇa mantra kadi madhukara aṅisis humaliwat*

kĕliŋ wani wani iŋ usāna pamarakṣa nira mamawa bhindiwāla palaga,
baṅun rinawisan wĕhaŋnya kalawan ḍaḍa nika paḍa wok tĕka iŋ suku wulun,
hibĕk tatu rujit-rujit kadi tinambalan awak ika waṙṇna bĕntaṙ inawĕt,
agöŋ paḍa kabhīma-bhīma kadi dānawa mukha-mukha dꜽtya piṇḍa cawiri*

ikaŋ marĕk i jöŋ narendratanaya anwam aguṇa paḍa daṙśśanīya taruṇa,
titik nagara nora tan wruha n anak wĕsi haji tuwi mūlya kawwaṅan ika,
watĕk madana maṅdadi wwaŋ ujaṙ iŋ mulat i lituhayunya n ahyaŋ araras,
kunaŋ saŋ aja kāmadewa sakala anurun ucapan ikaŋ kapūhan i sira*

samaṅkana nikaŋ wwaŋ iŋ paṅuṅaṅan haṅu haṅun arĕbut mulat ri saŋ aja,
hanan kadi harĕp siliḥ galaha riŋ susu manĕwĕka riŋ nakha akas aluṅid,
paḍa akira kira akĕkĕs mata maliŋ-maliŋ aṅiriṅi kāladeśa sumilib,
katon kadi siliḥ praṅa iŋ halis arĕṅw-inayat ayatakĕnya maṅkin araras*

ikāŋ amawa pawwahan lituhayu prakaśita kawi mambaŋ uttama rare,
hañaṙ tĕka saka iŋ widaṙbbhanagarī layat inalapan aṅhañaŋ hañaṅakĕn,
rarānya kawĕkas pinañjiṅakĕn iŋ nagara marĕk i jöŋ narendratanayā,
ya kāraṇa ni luḥnya mantĕn amalaṙ malaṙ i saŋ aja moliha i sira hĕlĕm*

manis ni kakawinya mūla ni papaṅgiḥ ika lawan ikaŋ rinuddha winalat,
pinet pĕjahana asĕnötan i kadaŋnya winuni karaṇanya yan lĕpas adoḥ,
paḍa apalarasan lawan jaruman amriḥ aṅaliḥ ahawan wĕṅi iŋ awa wulan,
tinūt i paṅaran ṅaranya kawidoṣa wĕkasan i ḍatĕŋnya riŋ nrĕpasuta*

ya tīka tan adoḥ ginĕgwan ira bāhu nika winisikan tinakwanan ira,
syapa ika paḍa saŋ swayĕmbarakĕna prakaśita pinakādi niŋ wwaŋ ahayu,
ikaŋ wwaŋ aṅuṅaŋ bwat indrawanita ahyas ika pahawasĕn ta ya n sama hirib,
kĕcapnya n aṅĕsaḥ miṅĕl ya pawaraḥnya ri saŋ aja wawaŋ rĕmĕk hati nira*

hana aṅuṅaŋ anuṅga  nuṅgal aṅisapwakĕn anak-anakanya ketaka miṅiŋ,
maha aṅjĕlagakĕn hayunya makapaṅhaḍa buṅaḥ i mukhanya tan patalutuḥ,
ri kāla saŋ aja aṅinaŋ winulatanya ri wulat ira löṙ matanya lumiriŋ,
baṅun hañaṙ anūt harĕp sĕpaḥ awĕdy-aṅucapa tumiliŋ miṅe kadi cala*

rara anwam akire wulat dudu dudū saŋ aṅĕsaḥ i kisapwan iŋ kaka-kaka,
tupis-tupis i de nira aṅĕnahakĕn manaḥ ira tumiba i narendratanaya,
wagĕd-wagĕd aniṙwwa niṙwakĕn i de nira gamĕl inamĕṙ nira i taṅan ira,
tĕkāsiḥ atabĕḥ sĕrĕḥ saha pucaŋ nika dalihan ira aṅawe ri saŋ aja*

i soṙ niŋ asana asĕkaṙ hana sira aṅuṅaŋ araras aliṇḍuṅan kaka-kaka,
ṅĕliḥ-ṅĕliḥ iŋ ekacitta ri narendrasuta ṅĕliḥ ira ahuyaŋ pinĕpĕtan,
sawaŋ-sawaŋ i denira amawa wulat-wulat iŋ asamaya awĕdi n katĕṅĕra,
mulat pwa saŋ aja aṅdadak sira miṅe sĕmu niŋ awaraha i katĕmwana nira*

muwaḥ wwaya sira ahalĕp rara sujanma pinawulaṅakĕn hana iŋ paṅuṅaṅan,
gaḍiŋ pinakaputra putran ira tan saḥ inarĕk arĕkan saka i nrĕpasuta,
ya teka tumurun hinĕmban iŋ iña amawa sĕrĕḥ arĕnaḥ marĕk ri saŋ aja,
bapa aṅinaṅa rakwa liŋ ra bibi liŋ nikaŋ aṅujarakĕn waśa asĕmu guyu*

pratāpa naranāthaputra kumutug pracalita kadi paṙwwata agni dumilaḥ,
ikaŋ wwaŋ aṅuṅaŋ baṅun kusuma sālas anĕḍĕŋ ika kāri tan papĕgatan,
manaḥnya ginĕsĕŋ tĕka iŋ turida rāga nika paḍa hilaŋ syuḥ aṅdadi hawu,
ya teka hinañutnya riŋ nrĕpatiputra sakala sira pöḥ niŋ aṙṇnawa madhu*

manis niŋ ucapan kaka dyaḥ ari liŋnya sinĕpuhan i raśmi niŋ wulat arūm,
ya teka kinabehan iŋ wwaŋ aṅuṅaŋ mrĕdu lalita rasanya rāgakaraṇa,
raras-raras i denya miṅgĕk aṅĕnāni n aṅucap api tan wruhĕn hana mulat,
halisnya minahānya molaḥ amaṅun gĕt unĕŋ arĕṅu maṅlare ri saŋ aja*

<indrabajra> 
– – ⏑| – – ⏑| ⏑– ⏑| – ⏓ : 11

strī stry-a aṅucap sojaṙ ikā yinuktyan,
liŋnya i narendrātmaja mūḍhabuddhi,
akweḥ sira ṅke nagarī ry-ayodhyā,

yadyan tĕkā dlāha sira i widaṙbbha,
tan suṅsuṅĕn riŋ kakawin wilāpa,
tan kewwa riŋ rāga tĕkap suputrī,
bhagnapratijñā muliha iraŋ eraŋ*

nāhan wuwusnya i naranāthaputra,
ndan rakwa paṙṇnaḥ jaruman gatinya,
wwantĕn suputrī paṅadunya yogya,
maṙmmanya duhkha i saŋ aja n tan ahyun*

paṙṇnaḥ kakanya asrak atuṅga ya ujar,
antĕn hade denta tĕka ujaṙ apyak,
putrī paran tan harĕpa i tuhanku,
hyaŋ niŋ purī towi yayā sira ahyun*

maṅko n mara i śrī naranātha bhoja,
ambĕk nira śri indumatī pakādin,
ghāra apan atyanta wiśeṣaputrī,
sāmantaputrī sira tā maṅadyaḥ*

nāhan sahuṙnya i paṅucap ny-arinya,
bhāwanya miṅgĕk tumikĕl halisnya,
koŋ aṅdĕlö solaḥ ikā n asĕṅhit,
göŋ krodha sojaṙ nika kaṙṇnaśūla*

wwantĕn kili wrĕddha sahuṙ nira atwaŋ,
sajña ibu ni ṅwaŋ kṣama ta ṅhulun dyaḥ,
buddhinta kewalya sumorakĕn saŋ,
sāmantaputri indumatī wiśeṣa*

tan soṙ sira iŋ janma karājaputryan,
riŋ wīṙyya siṅgiḥ sira tan paḍa aḍaḥ,
ndan yogya ghāra apa hiwaŋ nira ibu,
mūlya n minūlyan krama niŋ dadi wwaŋ*

nāhan sahuṙ saŋ wiku wrĕddharūpa,
mĕṅgĕp pratuhw-a asĕmu pakṣapāta,
milw-a ahadeni i sira yan lumampaḥ,
rowaŋ nira agoṣṭhi wulatnya hewa*

<nawahaṙṣa> 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓ : 19

tucapa ŋ wwaŋ i paṅguŋ ika kadi wayaŋ jinajaṙ kinudaŋ,
sakunaŋ-kunaŋ iŋ taliṅa larap i hintĕn ika n kumĕñar,
hana ta aṅadĕg an hayu nika kahiḍĕp kadi modahita,
i kasiṅkab i kenya hana kadi gibaḥ winuluŋ sinurat*

paḍa tan humĕnĕŋ sahana niŋ aṅuṅaŋ mawagĕd wagĕdan,
amanis manisan mata nĕhĕṙ araṅin raṅinan paṅawak,
arupit rupitan susu nĕhĕṙ alĕmĕs lĕmĕsan luṅayan,
sira saŋ sinajinya saŋ aja juga nora muwaḥ kinire*

nrĕpaputra sĕḍĕŋ sapawulatan aweḥ lĕṅĕṅa iŋ aṅuṅaŋ,
tadanantara meḥ lĕpasa laku nira wĕkas iŋ nagara,
amanis kadi tan pĕgata wulat ira i salawaŋ-salawaŋ,
amalaṙ hana niŋ wwaŋ ahaliṅana kori mĕṅā sasisiḥ*

araras rinasan patĕmu nira wulat rasa tan lĕpara,
kalawan saŋ akūŋ alawas i sira kady-awarĕg warĕgan,
apatūtan unĕŋ kasiḥ arĕp inatīta tiniṅgalakĕn,
i layat nira kāri saŋ ahayu wulatnya tinambaŋ ira*

nda atīta sira n kajĕnĕkan akurĕn wulat esy-akadi,
asalin wiṣaya n lĕpas i mukha nikaŋ lĕbuḥ iŋ nagara,
kuṭi śāla lumaṅkuŋ i tĕpi niŋ ayun tirisanya pĕnuḥ,
panĕḍĕŋ ni wuṅūnya mamituturi rāga nira iŋ aṅuṅaŋ*

kadi waḥ surasindhu bala saŋ aja kātatakut gumuruḥ,
ratha rĕṅga padāti kadi parahu söḥ aduluṙ humilī,
gajaḥ aṅgala ghūṙṇnita piraŋ iwu kady-asibū gumuluŋ,
sagĕḍaŋ kahilī gaḍiŋ ika tulalenya lumintaḥ awās*

paḍa bhakti hĕnū nira sakalihatan paḍa tan humĕnĕŋ,
walahaṙnya lawan pahatan asaji mīna sayub cumaḍaŋ,
amapag waṅi niŋ kusuma winawa niŋ pawana mrik arūm,
bhramara asĕmu maṅhaturakĕn i gawenya kiduŋ ri sira*

kadi maṇḍala rāmya ni papupul ikaŋ kayu kayw-asĕkar,
waṅunanya wuṅū sĕḍĕŋ asinaŋ añaṇḍi minerw-aruhur,
humilī wulakanya paḍa caluṅana ika katon humaḍaŋ,
hulu kĕmbaŋ ikaŋ gaḍuŋ anĕpĕrakĕn ri narendrasuta*

patapan kĕna rāga kayu manis ikā sinĕpĕṙ sĕpĕran,
amapag mata jāti ni mata ni wuluḥ nika tan wriŋ iraŋ,
aḍahĕm haḍawanya rumara rara haṙṣaja denya mulat,
pajajaṙ ni pabañwan ika kapahiriŋ milu kady-aṅaraŋ*

<girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓ : 16

saŋ aja sira kaṅelan muṅgaḥ riŋ ratha wĕkasan,
saŋ agajaḥ aturaṅga anuṅgaŋ sabhya ciha-ciha,
mwaŋ agiliṅan arampak wwaŋ sāmānya tan ahalĕp,
saŋ aḍarat alara iraŋ kagrĕk grĕk magarawalan*

nrĕpasuta lĕpas eṅgal prāpta iŋ thāni kuluwutan,
satĕka-tĕka ni lampaḥ niŋ wadwa anamun adulur,
i harĕp i wuri lumra anĕṅkw-a ayun manasa nasar,
hawan arupĕk inambaḥ membuḥ lwā kadi tinĕpa*

wukiṙ ajajaṙ ahaṇḍap-haṇḍap śūnya maṅililan,
kadi kukusan amuñjuŋ puñcaknya aṙṇnĕb inululan,
hana talaga riŋ agra ndan wwꜽnya ahaṅĕt ahasin,
pinara paran iŋ adyus baryan landĕp awukiran*

suku-suku nika duṙgga atyanta iwĕḥ nika pinaran,
pinĕga tinĕpa de niŋ molaḥ ṅūni riŋ alawas,
sahaja maliwat i jro ṅka an līla amĕkasi parab,
dadali nika laki strī prāpta anambĕṙ asahuran*

lura-luraḥ aparĕk lwaḥ guṅguŋ wwꜽnya ḍinawuhan,
papupulan ikaŋ aṅhwan ramya aḍöm aṅariŋ-ariŋ,
paḍa marĕk adum uṅgwan yan wwaŋ śreṣṭhi humaliwat,
asila-sila ri piṅgiṙ niŋ māṙgga amalaku sĕrĕḥ*

umaḥ atiśaya denya aporaŋ mĕṅgĕp aṅililan,
wwaŋ ika paḍa humöt riŋ buddhy-a alumbuŋ alit-alit,
tĕka ri sapi nika alit nora akral-kral amĕḍusi,
talaga nika juga alwa aṅlaṅhuy-laṅhuyakĕn agöŋ*

hana ta baṅun amet wwaŋ doṣa n krūra lĕkas ikā,
amawa tali lawan kris pamraŋ mraŋnya habalaṅan,
sapi nika sinikĕpnya aṅrĕñcal maṅlawan agalak,
ri huwus ika katalyan keṇḍit dinwal iŋ aṅulaŋ*

nrĕpatisuta kaluṅha adoḥ śīghra n saha śakaṭa,
karaṇa nira n araryan mwaŋ sakweḥ ni bala nira,
amarĕki pĕkĕn alwā thāny-a agöŋ pakulĕmana,
pira ta puluḥ i dūwanya akweḥ söḥ paḍa winĕgil*

saŋ aja kadi hana i jro rājya apan sira kinĕmit,
sahana-hana nikaŋ saṙwwāstra lwiṙ pinakapagĕr,
ratha turaga tiniṅkaḥ bapra aṅrakṣa sana sini,
makagupura halĕp niŋ mātaṅga aruhuṙ ajajar*

tucapa para kadūwan tuṣṭa n paṅhinĕpan ira,
sahana-hana ri deśanya aneka ŋ paḍa pamapag,
nrĕpasuta sira muṅguḥ muṅgw-iŋ bwat halu tĕpi lor,
sama humatuṙ aṅanti i soṙ niŋ wāṇḍira magĕlar*

wiku haji jĕnĕk aṅheṙ iŋ śūnya alawas amarāt,
wruḥ aṅaji sira santoṣa aṅdo dohi narapati,
nĕhĕṙ amarahi sāmpun wrĕddha aṅgöŋ ulaḥ alaṅö,
atuha-tuha kadi brĕm santĕn kāku manis ira*

sira ta marĕk aluṅguḥ milw-iŋ dāyaka humatur,
kinasĕgĕhan apan wruḥ ṅūni iŋ rājya sira kabeḥ,
apituwi paḍa rowaŋ-rowaŋ niŋ maṅikĕt-ikĕt,
mukha niŋ aṅucap aśrī de niŋ mojaṙ akakawin*

kṣamakĕna bapa pawwat niŋ grāmya adhama kaluṣa,
padapa hima lawan centĕn mepa alpa lihatana,
sama duwĕga ri rakryan yan twak haywa hali halin,
pinakabañu-bañu ṅke ṅhiŋ yan len juga yan ikā*

wulatana kakudeśanya athāni i gĕgĕṙ asĕpi,
ya tuna-tuna sĕrĕḥ wwaḥ tĕkwan tan hana dinadak,
palapat alas agaryaŋ-garyaŋ tan sawĕgilana,
linĕṅĕṅakĕn iŋ ambĕk maṙmmanya n rĕsĕp alaṅö*

aluru wahu kalahrwan kaywanya n śrawaṇamasa,
asĕpa humuraŋ awyaŋ rurwan ronya kapawanan,
analukati tĕlā wwad niŋ saṙwwatrĕṇa riŋ ayun,
pĕjaḥ amĕkasi kiṅkiŋ luŋ niŋ jaṅga kapanasan*

tĕwĕk i ragas i kaywanya n kaṙwwa araras alaṅö,
tĕṅaḥ i tal ika mambĕt-mambĕt kāṅinan aṅĕliḥ,
manis i lahaŋ ika aṅhiŋ panraŋ-nraŋ wulat amanis,
tiniru tiru niŋ ahyas ronya aṙjja apataḥ akiris*

sĕḍĕŋ iŋ asujimāsa atyanta iŋ kaṣṭa gatarasa,
karikil ika kumĕṇḍĕŋ tūt māṙgga amacĕki suku,
saha panas i hĕnunya adoḥ wwe nora pinalaku,
tuhun amuhara ramyā sakweḥ niŋ wwaŋ ika jĕnĕk*

jalada kadi pĕtĕŋ yan tĕmbe niŋ kapat alaṅö,
jawuḥ amĕkasakĕn rĕm riŋ kaywan hañaṙ asĕmi,
wahu mari panaṅis niŋ kālaṅkyaŋ sukha sumayab,
asiga kadi tinambaŋ wahw-i inantukan agiraŋ*

trĕṇa taru paḍa mĕltik wījanya n masa kalima,
wawaŋ aluru kapiṅrĕs tūt māṙgga aṅĕliḥ alume,
linaran i kĕñaṙ iŋ wꜽ yan luṅhā ŋ rĕmĕŋ anisiḥ,
kadi pamanas i kuŋ niŋ kanyā dūra n atĕlĕba*

hañaṙ abañu tĕgalnya n kānĕm tapwan acarĕcĕḥ,
kadi sinipatan apriḥ māṙgganya aracĕk abĕnĕr,
turaḥ i wĕrĕḥ ikaŋ waṙṣa asat kāri kasarakat,
asĕmu pupuṙ areḥ tūt piṅgiṙ niŋ halis inamĕr*

brata nika ri sĕḍĕŋ niŋ māgha adyus rahina wĕṅi,
jawuḥ aṅapitu tan pāntya adrĕs maṅkin akĕcĕhan,
aṅura ṅuraṅi teja hyaŋ candra aṙkka kaginĕman,
sukha salabuḥ ikaŋ luṅlūṅan māri kapiṅĕliḥ*

lĕbug i palĕmahanya ajro riŋ phālguna puraci,
patuna tunahan iŋ lĕmbw-a asaŋsiŋ tahi papuṅĕn,
dwijawara sira baryan rĕŋrĕŋ mogha humaliwat,
sumĕpĕṙ anasi pöhan maṙmmanya n śuci wĕkasan*

masa kasaṅa tĕka traŋ ndan mātra anĕlani jawuḥ,
ya karaṇa ni latĕknya atiṅgaṙ wahw-asat anisiḥ,
sapapikatana göṅĕn tĕmbe niŋ manuk agalak,
tuhun asĕpi hĕnūnya lwīṙ agriŋ paḍa caciṅĕn*

kusuma sahana māywan yan wꜽśākha paḍa wijaḥ,
sĕkaṙ iŋ asana kantun kady-ahyun kalarakĕna,
paṅirim-irim ikaŋ waṙṣa aheṙ weḥ ayu ḍumawuḥ,
kadi jaruman aṅinte rāga anīs amawa taṅis*

muwaḥ asĕkaṙ alasnya jyeṣṭha amiṅrwani sahapit,
tuhun aṅuraṅi rurwan de niŋ waṙṣa wahu muliḥ,
tura-turaḥ i gĕrĕḥnya agupyan meḥ amĕkasana,
tuna-tuna kadi pamwit niŋ haṙṣa amĕkasi taṅis*

analahasa laṅönya iŋ āṣādha aṅlarani kawi,
paḍa gumigil aṅinkin tiṅhalnya aniliṅi tawaŋ,
kamaḍiḍiṅĕn aṅepw-i i roganya aṅgĕgĕs aṅĕsaḥ,
kadi kahapit aṅunṅun muṅgw-iŋ śūnya kakilatan*

nahan ucapan ira mpuṅkw-aṅde haṙṣa ri saŋ aja,
wĕṅi mara sakamantyan prāpta aneka taḍaḥ ira,
dwijawara sira māliḥ muṅgw-iŋ bwat halu tĕpi lor,
para wiku juga kāry-a agoṣṭhi mwaŋ nrĕpatanaya*

paḍahi marĕk agupyan śabdanya amanis inamĕr,
kadi paṅucap ucap niŋ muṅgw-i jro jinĕm akule,
apituwi sinameni iŋ gīta śrī nrĕpatanaya,
rasa nika winiweka aneka ŋ pālapan amanis*

tucapa bala nira akweḥ bhāwanya n paṅinum inum,
aṅigĕl aṅiduŋ asraŋ twaknya akweḥ kadi humilī,
paḍahi nika gumĕntĕṙ sinraŋ niŋ tabĕ tabĕhan,
kadi baribina saŋ hyaŋ riŋ swaṙgga atukupa kapö*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

luṅhā ŋ māsa piliḥ tĕṅaḥ wĕṅi tiḍĕm sahana niŋ aṅinum paḍa aturū,
tistis nora mumik tuhun saŋ aja tan mrĕm amaṅu-maṅu tan kĕna iŋ turū,
aṅhiŋ rāmya rinĕṅwakĕn panalimuṙ nalimuṙ ira ri kiṅkiŋ iŋ hati,
gĕṇḍiŋ walyan arūm swaranya karĕṅö sawĕṅi kiniduṅan kiduŋ buwun*

loṙ wetan pamalantĕnan kaparĕk iŋ lwaḥ adalĕm asamīpa paṅdyunan,
wwaŋnya awuṅw-amasaŋ damaṙ wruḥ i masanya n amalu-malu meḥ tibā ṅĕnĕm,
tan paśrī swara niŋ palu dyun asarag tĕwas amaribini ŋ wwaŋ aṅrĕṅö,
endaḥ mwaŋ palu wastra rāmya kadi de niŋ amalu daluwaŋ rinĕṅwakĕn*

aṅdyun kaṙwwa rabinya tan padiwasa awiḍiṅan awurahan siliḥ cacad,
nitya ŋ śabda paḍa iṅgal asrak amalĕs hinalan uliḥ ika agawe ghaṭa,
strīnya amet parihāra tan wĕdi kadūṣana n ahala gawe nikā paṭa,
kahyun-hyun kadi śꜽwa sogata mapaṅghaṭapaṭa juga hetu niŋ humuŋ*

sakweḥ niŋ baṇija iŋ tĕpas paḍa sumambutakĕn i sagawe nika alawas,
nora apĕk paḍa lobha lābha kaharĕpnya n akuṭa kaṭikan paḍa adamar,
saṅkĕp dwalnya huwus ratĕŋ paḍa sumaṅgraha wijila niki n mara iŋ pĕkĕn,
asyaŋ-syaŋ karĕṅö humuŋ saṅa saṅanya sĕmu niŋ aharĕp katumbasa*

eñjiŋ wāhu huwus ḍawuḥ pitu muni ŋ paḍahi baṅun akon adandana,
sakweḥ niŋ prajurit paḍa amuṅu ri paṅhawin ika kamĕnanya maṅkata,
aṙddha iñjiŋ pwa hiḍĕpnya tĕkwan apuyĕŋ ya ta karaṇa nika aturū muwaḥ,
ṅhiŋ maṅkat saŋ aja akĕmul kĕmul alañciṅan aṅarahakĕn saka iŋ ratha*

saŋ mambaŋ kawidoṣa tan wĕnaŋ adoḥ ri sira marĕk amaṅku pawwahan,
prajñā tan kasilib ri tiṅkaḥ iŋ asewaka maṅinakana iŋ tuhan-tuhan,
wruḥ riŋ yogya kahĕnwa de nira tinūt sapawaraḥ ika rāmya tūt gĕgĕr,
yekā rakwa hĕnūnya ṅūni n aṅaliḥ saha jaruman ika amĕgat gunuŋ*

śūnya aporaŋ ikaŋ gĕgĕṙ hana guhā rĕbaḥ adalĕm arĕs twas iŋ mulat,
tan pātmā ŋ aṅuṅaŋ hanan kadi hana aṅduhuṅakĕna tĕkā saka iŋ wuri,
tistis nora mara aṅṅṅĕŋ ri pataninya paḍa kadi sinaṅgan iŋ kawi,
ṅhiŋ raṅrö gumĕrĕḥ tinūb niŋ aṅin adrĕs aniru gĕrĕḥ iŋ labuḥ kapat*

ṅkāna i lĕmbaḥ ika alaṅö pamaḍĕkan wwaŋ ika wija wijaḥ paḍa aṅayar,
lumra akweḥ aputiḥ wuyaḥnya kasawuṙ sumarasaḥ anamaṙ wway-iŋ jawuḥ,
awrā tampĕṙ ika agĕlaṙ kasarakat sarakat asĕmu sāri niŋ puḍak,
haṙṣa ambĕk saŋ aja n tĕka awuya wuyaḥ mata tuwin aharip kadi inusap*

tambak-tambak akaṇḍa loṙ kidul i pomahan ika kadi piṇḍa niŋ sawaḥ,
wwaŋnya arampak amet wĕlut kadi pucaŋ pucaṅan iŋ aṅurit katiṅhalan,
pakṣinya agĕŋ agĕŋ humuŋ kadi kĕbo paṅulaḥ awurahan siliḥ buru,
yan kawrĕg paḍa möṙ gumĕntĕṙ anamaṙ gĕrĕḥ iŋ adurugan paḍa awĕrö*

abhrā lwiṙ sĕkaṙ iŋ laṅit braja katon pamĕwĕḥ i supit iŋ sahiŋ-sahiŋ,
aṅjraḥ tan kahanan lĕwas pasuŋ ika asira-sira kadi kĕmbaŋ iŋ karaŋ,
lwiṙ luŋ niŋ katiraḥ miraḥ ni suṅut iŋ huraŋ aṅariŋ ariŋ mara iŋ lumut,
tūt māṙgga aharĕmis pĕjaḥ kadi mĕnuṙ saka salawĕ lawö sumamburat*

<basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓ : 14

sāmpun lĕpas ratha narendrasuta apan adrĕs,
saŋ brāhmaṇa i wuri lawan rĕṣi śꜽwa boddha,
agyā paḍa anututi tan hana kāry-araryan,
muṅgw-iŋ gaja aśwa ratha masraŋ alumba-lumba*

lwaḥ naṙmmadā katĕmu de naranāthaputra,
saŋ brāhmaṇa asabha sabhā ri ya sāri-sāri,
atyanta niṙmmala paṅawruhana i śucinya,
maṙmmanya n uttama wijilnya saka iŋ śaśāṅka*

söḥ puṣpa laywan iŋ atīṙtha hana i hĕnīnya,
kuntul paḍa aṅadĕg adĕg ri pacaṙ-pacaṙnya,
līlā ḍarā ri kalakānya wijaḥ paḍa adyus,
akweḥ mayūra maṅigĕl ri pasiṙ-pasiṙnya*

ṅkāna n pararyan arahup naranāthaputra,
muṅgw-iŋ aśoka sira tan mari śokacitta,
nyū danta medi ri manaḥ nira keṅin-eṅin,
kāṅgĕk sira anĕmu puḍak maṅuḍoḍa riŋ wwꜽ*

nya ŋ cakrawāka paḍa rāmya mahimya himyan,
ṅkāna i saroruha wĕkasnya lawan priyanya,
manda swaranya karĕṅö nira tan sphuṭa arūm,
winrĕg nira apa ta kalīṅa ni de nira amrĕg*

haṅśa aputiḥ ri tĕṅaḥ adyus aṅumbaŋ-umbaŋ,
kombak tinūb iŋ aṅin adrĕs aṅiṅgĕk iṅgĕk,
moga araras-raras arūm karĕṅö swaranya,
kady-a awaraḥ yan alaṅö ri hananya riŋ wwꜽ*

wadwā nira aduluṙ i piṅgiṙ aḍanta-ḍanta,
akweḥ lĕpas paḍa kahañjuṙ adoḥ lakunya,
maṅsul muwaḥ saha padāti tinuṇḍa pājar,
Āpan kinonakĕn aṅantya makuwwa  kuwwa*

śīghra agawe grĕhalatā mrik arūm sĕkaṙnya,
nora akawö paḍa wicakṣaṇa riŋ kalaṅwan,
andul wuṅū mwaŋ asana aṅjraḥ i piṅgiṙ iŋ lwaḥ,
ramya alaṅö pinarĕkanya hanan pamaṅguŋ*

ndaḥ riŋ samantaji hana adbhuta mūṙtti niŋ hyaŋ,
mātaṅgarūpa pinakāṙggaḍa riŋ wanādri,
siṅha aṅḍapuṙ wĕdi manambaḥ arĕs tumon ya,
Ꜽrāwaṇa anurun ujaṙ niŋ anaṙkka naṙkka*

ri lwaḥ sabhānya sĕḍĕŋ adyus ahilya hilyan,
nora ŋ bhaya iriya putus wuhaya aluṅa aṅlwaŋ,
aṅlaṅhuy-adrĕs anamaṙ gajamīna mĕtta,
himpĕṙ karaŋ liman i kāla nika aṅalimpuŋ*

ambö ni meda ni gajaḥ naranāthaputra,
sākṣāt inambuŋ ika hetu nika bhramanta,
abyūran iŋ lwaḥ alĕtuḥ kakĕbuṙ bañunya,
wit niŋ saroja kadahut kalawan sĕkaṙnya*

mĕntas pwa ya aṅadĕg aṅuṅgul i tīra niŋ lwaḥ,
gaṅgĕŋ lawan sarasija aṅhibĕki ry-awaknya,
mĕtta awĕrö nĕhĕṙ asumpiŋ aghaṇṭa kambaŋ,
abhrā katiṅhalan ikā kadi nāgapuṣpa*

meww-i iwu saṅkhya ni gajaḥ naranāthaputra,
ndātan pamaṙppati ri göŋnya lawan guṇanya,
awrĕg saka i taṅan alaḥ ḍyam api n rinukrak,
Āpan swabhāwa niŋ alit juga ta n tinaṅgĕl*

strī-strī paḍa aṅhili lawan raray-anwam-anwam,
adrĕs lakunya karikil kawĕdinya ṅūni,
maṅke n tĕka iŋ bhaya sukĕt rwi yayān inambaḥ,
wet niŋ takut pati susup-susupi iŋ alas göŋ*

akweḥ mara iŋ tahĕn anuṅtuŋ amet upāya,
watw-i inuluṙnya sagĕnuk sawaluḥ salumpaŋ,
tĕṇḍas nikaŋ liman awās tinujunya tan len,
tog toṙ ndatan dwa katibān dan ikaŋ śilā syuḥ*

krodha ŋ liman mata nika aṅdrĕŋ anon wwaŋ akweḥ,
riŋ kāywan aṅhabalaŋ iŋ kayu kayw-aganti,
yeka n tumandaŋ aṅayuḥ paŋ agöŋ katuṅkul,
syāk pok rĕbaḥ ri walakaŋnya baṅun rinĕṅgan*

wadwā nrĕpātmaja masĕṅhit asiṅhanāda,
sāra akusāra śaraṇāśraya wāni riŋ praŋ,
krūra akihal-kihal agöŋ karawalya timbul,
śūrabrata asira siran paḍa tan dadi jriḥ*

yeka aṅlawan paḍa marĕk pinupul sĕmutnya,
kweḥnya apramāṇa satasik ya ta paṅhaḍanya,
ambĕk nikaŋ gaja mamatyana nora wāni,
göŋnya aprameya sagunuŋ ya ta paṅgajaḥnya*

māsö hana iŋ ratha narendrasuta aṅagĕm hrū,
laṅkap hana i kiwa huwus pinasaŋ talinya,
sāmpun minantran inayat saha hastiśikṣā,
saṙ cĕb tiba aṅĕnani kumbha nikaŋ gajendra*

sāmpun kĕna amriḥ aṅusī pulihan tumandaŋ,
ndan saṙwwasandhi ni śarīra nika agraḥ aṅrĕs,
yeka n paṅohan aṅadĕg mati tan pasāra,
goṙ bhoḥ tibā kadi śilādri rĕbaḥ kaliṇḍwan*

waṅkenya sakṣaṇa hananya kadi iŋ paṅipyan,
teja prakīṙṇna dumilaḥ tĕka tan pasaṅkan,
widyādhara ahalĕp adĕṇḍa hana i tĕṅaḥnya,
utpatti niŋ dwirada māti mahāprabhāwa*

kalpadruma mrik inalapnya pamuṙṣitanya,
lwiṙ puṣpawaṙṣa tumiba i naranāthaputra,
Āścaṙyya buddhi nira sādara de nira aṅliŋ,
hyaŋ-hyaŋ paran kari kita syapa tā ṅaranta*

<waṅśastha> 
⏑– ⏑| – – ⏑| ⏑– ⏑| – ⏑⏓ : 12

kĕnoḥ patakwanta ri tiṅkaḥ i ṅhulun,
ṅhulun kasaṅkhya n maṅaran priyambada,
swaputra saŋ citraratha prakāśita,
sira adigandhaṙwwapati i kadewatan*

ṅhulun saka iŋ swaṙgga wiśāta lālana,
anuṅga nuṅgal mahas iŋ wanāntara,
tĕka iŋ pasiṙ tan hana tan kalaṅlaṅan,
laṅö niŋ ambĕk saparan tinūtakĕn*

<basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓ : 14

ṅke naṙmmadā ṅhulun acaṅkrama sāri-sāri,
kañcit kapaṅgiḥ aṅadĕg bhagawān pataṅga,
pakṣa adyusa apatĕlĕsan tumuluy-mara iŋ lwaḥ,
mogha ṅhulun tumurun aṅruhuri i sira adyus*

göŋ krodha wākcala sira n panibāni śāpa,
oyuḥ gajaḥ tĕmahanamwa maran mari hyaŋ,
ṅke ta uṅgwanamwa tan adoḥ ya saka irikiŋ lwaḥ,
nāhan wĕkas ni paṅucap nira kaṙṇnaśūla*

tan mithya ri ṅhulun ikaŋ gajamĕttarūpa,
byakta an asaṇḍuta ŋ ujaṙ yan anĕṅgaḥ alwā,
saṅka iŋ amaṅgiḥ i wuyuŋ bhagawān pataṅga,
tapwan śināpa tumuluy-matĕmaḥ gajendra*

an maṅkana bwat i wuyuŋ bhagawān pataṅga,
kāruṇya buddhi nira riŋ wĕkasan sira asiḥ,
Āpan ṅhulun marĕk anĕmbaḥ apinta kāsiḥ,
maṅhyaŋ ry-anugraha nira i rikaŋ antaśāpa*

mojaṙ sira asĕmu manis tĕkap iŋ tumiṅhal,
 Om  haywa saṅśaya ri siddha niŋ antaśāpa,
tan lupta yan tĕka hĕlĕm saŋ aja ahawan ṅke,
tuṅtuŋ ni sañjata nikā hawananta mantuk*

sāmpun sira amĕkasakĕn wacana antaśāpa,
luṅhā sira ṅhulun aṅanti humeṙ tĕkanta,
sowenta tan tĕka ya kāraṇa niŋ bhramanta,
mĕtta awĕrö pira piraŋ tahunĕn byamoha*

maṅke n ḍatĕŋ kita saha aśwa sahasra saṅkhya,
ṅke naṙmmada awija wijaḥ sawatĕk watĕkta,
mātĕṅga papraŋ aṅiriŋ paḍa sāra śūra,
mawrĕg rĕbaḥ binuru ni ṅhulun iŋ paḍöman*

aṅhiŋ kita amanaḥ anuṅsuŋ iŋ astra tīkṣṇa,
syuḥ kumbha ni ṅhulun ikā tinut iŋ paratra,
ndātan paniṣphala wawaŋ maluya adadi hyaŋ,
sākṣāt kita amrĕta wijil nikaŋ antaśāpa*

atyanta göŋ ni hutaŋ i ṅhulun apramāṇa,
saṅmohana ŋ pamalĕsa i kita diwyaśāstra,
gandhaṙwwaśāstra pinajöŋ hyaŋ asañjata ika,
jñānanta maṅṅpasakĕn saha mantra siddhi*

atyanta yogya yan ajinta ya kawruhanta,
kārādhananya saha mantra saha indikanya,
pöṅpöŋ ṅhulun wruḥ i wĕkas ni rusit-rusitnya,
śaktinya kawruhan anambĕhana i guṇanta*

ndātan pamatyani guṇanya yadin guṇanta,
śatrw-a adhama apituwi tan mati denya mūṙccha,
mogha aturū sahana niŋ ripu tan wri rātnya,
nistanya maṅkana yayā kita yan jaya iŋ praŋ*

he saŋ priyambada kita n paṅutus paṅajya,
mogha awiraŋ hulun apan gumawe laranta,
ṅūni i sĕḍĕṅta matĕmaḥ gajamattarūpa,
tan len ṅhulun kaṅaranan karaṇanta māti*

hā-hāḥ hade saŋ aja denta manaṅgaḥ eraŋ,
an sāhasa amĕjahi ri ṅhulunĕn gajendra,
Āpan prasiddha kita maṅhwatakĕn kajanman,
atyanta göŋ i hutaŋ i ṅhulunĕn maluy-hyaŋ*

yadyan sabhūṙ bhuwaḥ ikaŋ guṇa kawruhanta,
tātan sadoṣa yan atambĕha wīṙyya saswaḥ,
ndā maṅkanā kita n aṅajya wimohanāstra,
taṅgap nihan hila-hila ŋ tumulak paweweḥ*

an saŋ priyambada kĕdö maṅutus maṅajya,
mary-a awiraŋ saŋ aja sāmpun atiṅkaḥ uṅgwan,
loṙ saŋ priyambada kidul saŋ aja atalaṅkup,
saṅmohana inaji nira iṅgal apan widagdha*

sandhinya kāku saha śakti ni dewatanya,
saṅyoga niŋ śarawara mwaŋ ikā tujunya,
sāmpun tama stuti nikā saha kūṭamantra,
saṅhāramantra paḍa kawruḥ ira prabheda*

wruḥ saŋ priyambada ri haṙṣa narendraputra,
an pembuḥ astra śara sūkṣma mahāprabhāwa,
tiṅkaḥ niŋ apraŋ inucap nira mogha jambat,
amwit sira asĕmu manis baśa de niŋ ojar*

he mitra mantuka kakanta lumarya maṅke,
siddhā ŋ prayojana kita n ḍatĕṅa iŋ widaṙbbha,
nāhan wuwus nira nĕhĕṙ maṅagĕm sĕrĕḥ wwaḥ,
luṅha ahawan gagana mĕltuk apan sira hyaŋ*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

sāmpun prāpta sira iŋ surālaya wicitraratha paḍa sukha n tumon sira,
ndan saŋ kāri kamānuṣan hĕla hĕla aṅucap ucap i sĕḍĕŋ nira apupul,
nistanya n tama de nira aṅaji tathāpi salahasa ri saŋ priyambada,
yan tĕṅhā kadi tan tumuṅkula sawet ni karakĕtan ira aṅdĕlö tawaŋ*

sandhyākāla pasaŋ damaṙ nrĕpatiputra manaḍaḥ i huwus nira ajapa,
eñjiŋ pūṙwwaka saŋ priyambada ginoṣṭhi nira mahuwusan tĕṅaḥ wĕṅi,
wahw-amrĕm tumuluy-tinaṅhi sira maṅkat asalĕsĕk i tīra niŋ nadī,
gĕntĕṙ ni grit ikaŋ ratha amĕkarakĕn kucup iŋ asana rāmya tūt hĕnū*

eñjiŋ kāla nira n tĕka iŋ pasiṙ alasnya pĕtĕŋ asĕmu śeṣa niŋ wĕṅi,
lwiṙ haṙṣā gagana asĕgĕḥ pawulatanya gĕrĕḥ ika kadi priyambada,
mogha aśrī kumĕḍap kilatnya nĕhĕṙ aṅluru-luru kadi medi maṅdu lor,
kady-a anĕmbahakĕn sĕkaṙ niŋ asana anisi huyaŋ i riris nika aṅdadak*

mambö sāgara rāmya niŋ laṅit awaṙṇna tali hurut urutnya tan pĕgat,
kālaṅkyaŋnya baṅun jukuŋ niŋ amayaŋ lĕyĕp i lari nika amaḍĕm ḍarat,
kuntul möṙ kadi tuṇḍan iŋ banawa kāri tan ilu kajahat lana alayar,
saŋ hyaŋ candra baṅun bahitra ḍatĕŋ iŋ kulĕm amawa śaśā mara i jawa*

megha lwiṙ karaŋ iŋ laṅit kadi wĕrĕḥ limut ika ri sare nika aputiḥ,
wahw-a amīt i kuwuŋ-kuwuŋnya sawaneḥ karĕrĕban akucĕm pĕgat-pĕgat,
gĕntĕṙnya awurahan humuŋ kadi katunwan i larap i kilat nikā murub,
runtuḥ piṅgiṙ ika atĕmaḥ jawuḥ anūtakĕn aṅin alaṅö tiba anisiḥ*

rāmya lwiṙ siluman karaŋ ri mukha niŋ muhara paḍa paḍa aṅhapit bañu,
alwā tiṅkaḥ i mekhalanya ri tĕṅaḥ paṅadĕg adĕgan iŋ mara aṅṅṅĕŋ,
kaṙwwa anuṅgul apāntaran sapaṅuhuḥ kadi gupura śiwak saka iŋ adoḥ,
lwiṙ hambal sphaṭika aŋ alun turunan iŋ kawi pĕjaḥ atuha aṅhañut laṅö*

priṅga ahrit tĕpi niŋ samudra kadi paṅhinĕpan i lĕṅĕŋ iŋ labuḥ kapat,
lwiṙ prāsāda pukaḥ karaŋ ni paraṅanya hana kadi siluṅluŋ iŋ kawi,
Ꜽṙttambaŋnya baṅun wwit iŋ truḥ asĕwö kilat awilĕt alūŋ awaṅkawa,
lumra awaṙṇna rĕṅit kukusnya sinawat sawat inidĕran iŋ guruṇḍaya*

miṅgut piṇḍa nikaŋ karaŋ liman anuṅkuli paraṅan i piṅgiṙ iŋ tasik,
lwiṙ molaḥ tulale nika amijilakĕn bañu kadi paṅanak niŋ eṙttali,
kahyun-hyun kumucuṙ parĕŋ rwa tumĕḍun lĕṅĕŋ aṅĕnani tiṅhas iŋ karaŋ,
rĕmpū syuḥ amĕniṙ-mĕniṙ kadi tinapyan iŋ aṅin aputiḥ sumamburat*

paṇḍan māti lĕṅĕŋ sumuṇḍay-akaraŋ hulu karaŋ i sare nikaŋ pasir,
sakweḥ niŋ bhramara anaṅis paḍa sumuṅkĕm aṅarĕki sĕkaṙ huwus lĕwas,
dinyūs iŋ truḥ i saṅhub iŋ jaladhi saŋsaya lĕṅĕŋ arurub rurub limut,
hemanya anwam arūm puḍak nika tumūt pĕjaḥ i turuŋ ika atulis ṭikā*

<śāṙddūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓ : 19

nyū danta asĕpi tuṅga tuṅgal aṅadĕg muṅgw-i i rĕṅat niŋ trĕbis,
lĕŋlĕŋnya n hana riŋ pasiṙ siliḥ awe lāwan ṙyyak iŋ sāgara,
tan wruḥ yan tinulis parab sahana niŋ wwaḥnya akĕmul nīrada,
de niŋ laṅw-anaput katuṅkul i laṅö niŋ nūsa mukṣa n rĕrĕb*

<śikhariṇī> 
⏑– – | – – – | ⏑⏑⏑| ⏑⏑– | – ⏑⏑|⏑⏓ : 17

mahantĕn sāk riñcuŋ lĕṅĕŋ i tĕpi niŋ sāgara lĕyĕp,
palambaŋnya akweḥ nora wĕnaṅa wacan śīṙṇna lamukĕn,
tulisnya anuṅgal wikw-acĕpuḥ atalaṅkup katuruhan,
tumuṅkul bhāwanya aḍĕku ḍĕkuḥ apiṇḍa anasi hatĕp*

ikaŋ prāsāda syuḥ karahan apa teka amarikala,
tiba i piṅgiṙ niŋ sāgara kasiḥ arĕp hyaŋ gaṇapati,
katampwan de niŋ ṙyyak mata nira kumĕmbĕŋ kadi lumuḥ,
mulat kady-ahyun wuṅwakĕna sira yan kāla hasila*

karaŋ sawwaŋ muṅgw-iŋ jaladhi mapa mūlanya ta kunaŋ,
wilĕt niŋ megha ry-a awak ika sagibaḥ tan pinahuwus,
winaswās kady-a anabraṅa sĕmu nika aṅlaṅhwiy-anĕṅaḥ,
baṅun bhrānta amaṅgiḥ pasiṙ aharĕp aṅlimbaṅa laṅö*

<girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓ : 16

banawa kajahat iŋ lod biṅkas de niŋ alun agöŋ,
tihaŋ ika gumalaṅgaŋ muṅgw-iŋ tuṇḍan ika marĕk,
kadi ta pamĕkulanya n māsiḥ tan wĕnaŋ apasaḥ,
sapati sahuripa ṅwaŋ līṅanya n wruḥ aṅucapa*

wukiṙ anak anĕlat riŋ wwꜽ niŋ sāgara ri tĕṅaḥ,
kadi sakadaṅa lāwan wwaŋ mūṙcchā kawi pasisi,
sĕmu-sĕmu nika sānak lāwan ṙyyak jĕnĕk aharas,
pili-piliḥ abapenduŋ truḥ-truḥ māṙgga nika lĕṅĕŋ*

layaṙ iŋ amayaŋ akweḥ ṅkāna i soṙnya humaliwat,
karahan aburu maṙmmanya n kedĕṙ nĕhĕṙ awĕlaḥ,
dhwatala rayuŋ ika anraŋ lumrā söḥ paṅanan ika,
bañak aṅidĕri nūsā kāraŋnya n midĕṙ alaṅö*

patani kadi jamuṙ syuŋ rūpanya amanis atulis,
kalimutan i siluk niŋ groŋ-groŋ iŋ paraṅan arĕs,
kakawin ika palambaŋ riŋ lambaŋ cinacahakĕn,
cĕcĕk ika hana tan saḥ muny-asriŋ baṅun amaca*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

māry-a amet lĕṅĕŋ iŋ pasiṙ nrĕpatiputra lumaris ahawan gunuŋ-gunuŋ,
ambö niŋ pakis ĕṇḍaḥ iŋ walahaṙ aṅṅwihi waṅi ni gandha niŋ pupur,
mogha arūm sirarā nikaŋ kayu ragas kadi hulĕs apulaŋ lawan burat,
sakweḥ niŋ kahalintaṅan rumimaŋ ambĕk ira winulatan paḍa alaṅö*

paṇḍan suṇḍay-asoŋ latāṅkura paranti para kawi mahas lana apikat,
paŋ niŋ campaka śuddhi guṇḍik aṅilo ri harĕp ika maṅuṅkul uṅkuli,
luṅlūṅanya tikĕl-tikĕl katitihan papikatan agĕnĕt hibĕk hĕlar,
tan śobha ŋ kitiran jaraḥ pili piliḥ luput alara kasambĕt iŋ habĕt*

wwantĕn rāmya kadewagurwan aṅuṅaŋ jaladhi kadi kalaṅwan iŋ tulis,
saŋ muṅgw-i iriya tan wĕnaŋ lumagani indriya nira kawĕnaŋ binañcana,
paṅliṅgāna sawaŋ-sawaŋ ni hayu ni idĕman ira sĕmu niŋ warāpsarī,
kady-a aṅanti ri sāmpunanya n apatūtan aniliba mara iŋ surālaya*

ṅkāna iŋ bwat halu sāk durenya kahanan nrĕpatanaya tumiṅhal iŋ tulis,
heman waṙṇna nika asamun katuruhan lutuṙ asamun inambaḥ iŋ cĕcĕk,
ṅhiŋ dewī kawĕkas lawan kili paḍa aṅadĕg adĕg abĕbĕd bĕbĕd hati,
kady-a aminta tumūta rūpa nika buddhi saŋ aja hiḍĕpan kamānuṣan*

ṅkāna i rĕmbaṅan iŋ juraŋ mpu tapa rāmya mamuluku katuṅku tuṅkulan,
wuṅkal kedĕran aṅjĕlag sadĕdĕg iŋ sapi kaparĕk i piṅgiṙ iŋ galĕŋ,
lĕmbunya an ahĕle hĕli n palayanan pawulatan ika de nikaŋ watu,
asrak waṅsulan iŋ kiya atrĕt alaṅö lĕṅĕŋ araras aniṙwwa niṙwakĕn*

nyāsa lwiṙ minahā gunuŋ pinakapājaran aṅadĕg i madhya niŋ juraŋ,
lwīṙ apwī kumukus miraḥ ni kayu teja nika kasaputan hima aputiḥ,
wwꜽ saṅka iŋ paraṅan ya kadrĕsan aṅin kadi siniramakĕn sumamburat,
saŋ wrĕddhaṙṣi katon iŋ agra sawaŋ aṙcca lamukĕn alaṅö kasaṅhuban*

siṅgiḥ kottaman iŋ wanāśrama sabhā saŋ ataki-taki niṣparigraha,
kaywanya awruḥ acandana apriḥ atĕṅö jawa huwi kusuma aṅjraḥ iŋ talun,
kālaṅkyaŋnya lĕyĕp wiśāta baṅun ahyun atapa riŋ aṅin huwus lĕpas,
saŋ hyaŋ lek sumĕnö prakāśa śuci śukla pinakasuluḥ iŋ hana iŋ wukir*

tan saḥ riŋ daluwaŋ kukap nika subaddha sĕkaṙ ikaŋ uluṙ paḍa ajaṭā,
wrenya aṅalwaŋ ikaŋ warāha wana tan parabi sukha manambi riŋ tahĕn,
mwaŋ saṙppa atapa tāpan abrata lana aṅaluṣa puyuḥ ika akipū-kipū,
niṙdhūma ŋ balĕman lumöŋ barĕbĕk iŋ kayu pinaṅan ika n hana iŋ alas*

<kilayu anĕḍĕŋ> 
– – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓ : 22

buddhi nrĕpatisuta jĕnĕk ya kāraṇa nira aṅrĕwĕŋ alas akulĕm,
sakweḥ nira saŋ ajaṙ-ajaṙ marĕk saha kilaŋ hinaturakĕn ira,
ramya aṅucap i sakaharĕp nira iŋ phala nikaŋ tapa ginawayakĕn,
eñjiŋ sira tumurun atūt alas wahu tinoṙ pinakapatalĕsan*

deśa asĕpi hawan ira kālasan sipi kaniṣṭha nika gatarasa,
aṅluḥ wwaŋ ika pinanasan ḍinaṇḍa sinipat layat apalarasan,
akweḥ pahutaṅan i sawaḥ gaganya paḍa tan hana maṅinak-inak,
lumbuŋnya kasiḥ arĕp aninya ya n milu katuṅkĕb alawas aṅariŋ*

akweḥ wray-anusup anukĕt nukĕt baṅun amet kayu parĕŋ adulur,
ḍaṅḍaŋnya lumĕkas aṅatĕṙ sĕsĕḥ kaṅĕlihan sawaŋ aṅipil-ipil,
pakṣinya palatuk amaduŋ-maduŋ kahiḍĕpanya n amahayu kuwuŋ,
wwaḥ niŋ kamalagi tumatiŋ katon kadi caluk niŋ anutu nutuhi*

kācāṙyyan alawas inatīta śīṙṇna pamicāran ika katuruhan,
riñcuŋ saka nika sasisiḥ siliḥ jaga murantak aṅĕmuki parab,
nora akṣara kakawin i paṅlarinya paḍa tan hana katĕmu lĕbur,
ṅhiŋ candana kasirat agātra mātra ri tawiŋnya kari kadi panu*

jöŋ niŋ giri gahana kadewagurwan ahalĕp lura-luraḥ arĕnĕb,
strī-strī dwijakula śuci śuddha saŋ pinakamaṅgala niŋ anaruka,
tūs niŋ wulakan aṅali mekalanya śatapattra nika mĕkaṙ arūm,
sakweḥ niŋ amaṅan i lumutnya rakwa cinacad puru-puru katalu*

<śikhariṇī> 
⏑– – | – – – | ⏑⏑⏑| ⏑⏑– | – ⏑⏑|⏑⏓ : 17

byatītan meḥ prāpta iŋ nagara saŋ aja aṅel bala nira,
araryan ṅkāna i jro kuṭi katĕmu sakweḥ para wiku,
tinamwī tamwī riŋ sĕḍĕṅan amanis de nira mulat,
apan prāya ŋ wastw-alpa maṅinaki yan riŋ sĕḍĕŋ aṅel*

wiwakṣan sakweḥ saŋ para ratu hinundaŋ paḍa tĕka,
paḍa akuṇḍaŋ gĕṇḍiŋ gumĕrĕḥ asĕluṙ tan papĕgatan,
tuwin paṅhrik niŋ tuṅgaṅan asahuran lāgi karĕṅö,
ikaŋ sattwa alöŋ śabda nika baṅun asyaŋ syaŋ aṅuhuḥ*

kaḍatwan saŋ bhoja atiśaya mara göŋnya aparamita,
yaya ahöt maṅke kāṙyya nira ri ḍatĕŋ saŋ para ratu,
pĕnuḥ tamwī tamwi i sahana para taṇḍa alana ṅiwö,
tĕka iŋ māṙgga agöŋ nora pinakapahidwan paḍa hibĕk*

ikaŋ rājya lwiṙ sāgara kahibĕkan wwaŋ kadi bañu,
karaŋ mātaṅga akāra ni liman ika aneka majajar,
baṅun ṙyyak polaḥ niŋ dhwaja kagurilap kadrĕsan aṅin,
curik wahwas patrĕm lumarap asĕmu praŋ-praŋ agalak*

sanistanya n tan waspada wiṣaya niŋ śabda karĕṅö,
tĕkap niŋ gĕṇḍiŋ mwaŋ grĕbĕg i laku niŋ wwaŋ mapapagan,
yaya ataḥ wrĕtta śrī raghusuta karĕṅw-an sira tĕka,
wulat herĕn taŋ wwaŋ sanagara paḍa alaḥ rĕṅĕ rĕṅön*

lumampaḥ saŋ bhoja amapag i saŋ aja apan sira tĕka,
kasuṅsuŋ riŋ māṙgga aṅucap-ucap aluṅguḥ paḍa sukha,
parĕŋ maṅkat ramya aduluṙ iniriŋ iŋ wwaŋ sanagara,
ikaŋ rājya lwiṙ bĕntara mukha nika an aṙddha marupĕk*

umaḥ niŋ taṇḍa agöŋ pinakapasĕnāha i nrĕpasuta,
kulĕm saŋ hyaŋ sandhyā diwasa niŋ amūja ajapa-japa,
tĕka ŋ pamyāpāra i sira wijil ikaŋ sāgara wukir,
ndatan waṙṇnan tiṅkaḥ ni panaḍaḥ ira akweḥ cinarita*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

tiṅkaḥ śri indumatī n kapiŋ tiga nira n piniḍuḍuk i dalĕm kathākĕna,
akweḥ pañcabale ri wiṅkiṅan ikaŋ pamiḍuḍukan i soṙ huwus hibĕk,
de niŋ strī paḍa hinyasan cumuriga inunus awak ika waṙṇna sañjata,
byakta akūṅa kalĕṅgaka iŋ panulisan puḍak ikaŋ anulad raras nika*

twas niŋ megha dinadyakĕn waṅunan uttama pinahuwus iŋ labuḥ kapat,
tumpaŋ pitw-aruhuṙ sinaptabhuwana aparimita kalaṅönya riŋ tawaŋ,
truḥ-truḥ mwaŋ larap iŋ kilat hatĕp ikā karaṇa nika lana akuwuŋ kuwuŋ,
gĕntĕṙnya aṅdadi kumbaŋ edran anaṅis hana lĕṅĕŋ aṅurambat iŋ tĕtö*

ṙyyak niŋ tīṙtha sinrĕṣṭi wastra tinulis pinakatiba tibān linaṅwakĕn,
tustus niŋ maṇi sūṙyyakānta dumilaḥ rahina wĕṅi dinadyakĕn damar,
kĕmbaŋ niŋ cirapattra kalpatarupuṣpa sadĕdĕg aṅadĕg tigaŋ siki,
māyā niŋ wulan iŋ samudra madhu śuddha saphala ginawe laṅit-laṅit*

byakta abyakta nikaŋ tulis wuwuḥ i kādbhuta nika tulis iŋ huwus tama,
yan kĕmbaŋ kadi mambwa rūmnya kadi molaha winilĕt i luṅgaḥ iŋ gaḍuŋ,
mwaŋ yan wwaŋ wwaṅan aṙjja kady-aṅucapa asĕmu-sĕmu guyu de nikā mulat,
wimba hyaŋ smara śuddhi de niŋ anulis lwiṙ amanaha manaḥ nrĕpātmajā*

ṅkā ta uṅgwan nrĕpatiputrikā piniḍuḍuk tuhu-tuhu sira janma dewatī,
tan sāmānya mahāprabhāwa tĕka riŋ kaka-kaka kadi dewakanyakā,
aśrī pahyas ira bwat indrawanita amuwuhi halĕp ira n hana iŋ sabhā,
ḍaŋ saṅgha aguñĕpan bhaṭāra karika aṅrakĕt ujaṙ ira yan tumon sira*

sakweḥ-kweḥ nira saŋ kadaŋ haji huwus kili marĕk atatā paḍa atuha,
mambö paṙwwata pājaran halĕp i de nira humalĕpakĕn suputrikā,
endaḥ mwaŋ sira saŋ rare hañaṙ ataṅkil ahayu hayu wahw-amekhala,
mambö maṇḍala riŋ sabhā paṅuparĕṅga ni halĕp ira riŋ nrĕpātmajā*

strī-strī wāhu cumampaka asĕmu hijo pamulu nika pinantĕs iŋ sabhā,
sampiṙnya iŋ jaja tan paniṣphala hananya muwuhi halĕp iŋ wulaŋ tatur,
tuṅgal denya mawa ambĕk abwat atuhan ri parĕk ika ri jöŋ nrĕpātmajā,
lwiṙ dewī humatuṙ saka iŋ surapada anrahakĕna halĕp iŋ surālaya*

<kilayu anĕḍĕŋ> 
– – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓ : 22

praḥ-praḥ nrĕpawaraduhitā ri guṇḍik ira len i kaka-kaka nira,
yan wruḥ-wruḥ agamĕl aṅiduŋ lawan wruḥ aṅawat ya linĕṅĕnan ira,
embuḥ pwa guṇa nika siniṅhĕlan kinaluṅan ya kinalĕwihakĕn,
sāmpun pwa ya kawi paḍa kāku siŋ guṇa samaṅkana ya kinarahan*

sakweḥnya paḍa marĕk anaṇḍaŋ anwam araras rara rahayu wagĕd,
sabhya amanis aṅucap ikāŋ asiṅhĕl akaluŋ wahu kawi kakawin,
ndan rwaŋ puluḥ ikaŋ akaraḥ jitākṣara wicakṣaṇa naṭakagiṇa,
ṅhiŋ dyaḥ jayaluḥ ikaŋ inuttama asisik ĕmās maṇi nĕhĕṙ amawa*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

prāpta ŋ rātri yayan katon hayu ni waṙṇna nira ri wijil iŋ niśākara,
hyaŋ-hyaŋ niŋ madhumāsa rūpa nira yan kasaṅa kasapuluḥ tiniṅhalan,
maṅke n māsa kapat hyaŋ iŋ masa kapat kahiḍĕpan ira de nikaŋ mulat,
cañco strī liṅa niŋ tumon sira mĕne n huwus atĕmu lawan nrĕpātmaja*

lumra amintaŋ ahöm ri bāhu lumarap jĕnu nira kanaka aṅhulap hulap,
embuḥ söŋ ni tutup gĕluŋ nira murub maṇik ika kadi motaṙ otaran,
de niŋ kostubha nīla kādbhuta sĕkaṙ taji nira sumĕnö kapañjutan,
Ūṙṇnā śuddha huwus hana iŋ rahi nira asĕmu paṅawaka tĕṅran iŋ hurip*

ndin ṅgānya ŋ wwaŋ anĕmwa rūpa kadi rūpa nira n ahayu rājaputrikā,
wwaŋ riŋ rājya yayan kapūhan aṅalĕm ri sira kadi hañaṙ-hañaṙ mulat,
aśrī waṙṇna nira n tuhan saphala yogya n adĕgakĕna ratwa niŋ tulis,
tan samwas lawaŋ iŋ kaḍatwan inucap milu-milu kawĕṅān tiniṅhalan*

paṅkun mesya ṭikā kayogyan i wĕtis nira damarana teja niŋ wulan,
pantĕs yan makasumpiṅĕn kikirĕn iŋ kuku-kuku nira kosapa iŋ laṭi,
rekhan riŋ kakawin wilāpa kahalĕp ni susu nira parantya niŋ parab,
tan sāha iŋ ratu śakti kenaka ni soca nira yan ikĕtĕn sĕkaṙ taji*

ekĕl roma nira araras kadi katona rumaraba saka iŋ gĕluŋ lukar,
akweḥ mahyun aṅuḍwa de nira yan ahyas anisigi waja aṅhĕmū guyu,
yogya asaṅkan aṅin dumadyakĕna polaḥ i tikĕl i halis nira n cala,
byakta agatgat ataṅhya taṅhya manaḥ iŋ mulat i mukha nira n pasaŋ damar*

ndin putry-a ahayu  hayw-amaṅpaṅa hayunya ri hayu nira n ahyas aṅḍiri,
sakweḥ niŋ wwaŋ ahadyan akryan asawaŋ hinayu marĕk i jöŋ nira alawas,
pahyas niŋ para pora maṅhiribi pahyas ira hinayu cihna niŋ manūt,
ekacchattra raras-raras nira paṅöban iŋ ahayu sujanmakanyakā*

sakweḥ saŋ ratu tan wĕnaŋ sahasa kewala humĕnĕŋ aṅantyakĕn pariḥ,
aṅlampū sumĕsĕl śarīra nira tan wĕnaŋ anĕkani senaka i hati,
moga anaṅgĕl arĕs rumĕṅwakĕn i kādbhuta ni hayu narendraputrikā,
mawwat rāga wilāpa cihna niŋ akūŋ alaḥ alĕḥ akirim-kirim ṭikā*

akweḥ pahyas ira arĕbut kahulunan kahiḍĕpan ira de nikaŋ marĕk,
rorw-aŋ campaka rāmya māyun ayunan ri jaja nira n amaṅya maṅyani,
lāwan pādapa tan wĕnaŋ saḥ i sira amĕpĕti gaway-ika n sĕḥ iŋ gĕluŋ,
tañjuŋ muṅgw-i kapö nira n mrik inaṅit marĕk araras anulya nulyani*

prāpta uliḥ kalaṅön ikāŋ asana rāmya pinakakalasā nira aturū,
mwaŋ roṇḍonya tinap rinūpaka tilam sinalinan i sĕḍĕŋ nika aluñut,
maṅgā sĕmpalĕn aṅkĕn eñjiŋ alapĕn humatura śayanā nira n rimaŋ,
swaṙgga n māti kakiṅkiṅan huwus akīṙtty-amihutaṅi laṅö ri jöŋ nira*

moliḥ waṙṣa sipat nira arahat i solaḥ ika tĕka hirĕŋ hana i mata,
kālanya n kahĕmū sĕpaḥ nira baṅun pinakaliḍaḥ ira n hana i tutuk,
kāsiḥ-kāsiḥ ira alawas karika puṇḍutan ira kasĕlap hana i hati,
ṅhiŋ kĕṇḍit nira mās tumūt i parahasyan ira wahu marĕk sinanmata*

tambe rakwa sira n swayambarakĕna amiliha sakaharĕp nira prabhu,
ndān ambĕk nira kewala awiraŋ i līṅa niŋ umulat anĕṅgaha ahaṅan,
Āpan tan hana ṅūni kewala sira amuṅari pinakakabwatan hañar,
yekā hetu nira awiweka kalawan kaka-kaka wihikan riŋ iṅgita*

ndātan kaṙkkaśa de nira aṅucap ucap ri pasĕluṙ iŋ ujaṙ sira aṅucap,
ndi ŋ paṙwwa ndi kita aṅrĕṅö n hana kadi ṅhulun amiliha jalwa riŋ sabhā,
yadyastun hana maṅkanā niyata ta pwa wiraŋ ika kadi iraŋ i ṅhulun,
saŋkṣepanya huwus katon widhi nareśwara dinuluṙ i tan siḥ iŋ widhi*

Āpan kenaka niŋ kadi ṅhulun aṅanti ri kaka haji yan sira asiha,
heṙ herĕn palarĕn hana asiha bhaṭāra tumĕkakĕna dhaṙmma ni ṅhulun,
prāpta anomaha yogya liŋ nrĕpati sambhawa kaharĕpa ni ṅhulun muwaḥ,
yadyastun layata ṅhulun pi tawanĕn ry-ubhaya haji paran kasaṅśaya*

lāwan yan hana ratw-anomaha marā ta sira humatura i nareśwara,
ndātan kahyuna ni ṅhulun sira tuhun kaka haji sira kewala aharĕp,
haywa amidhyani ta pwa siḥ siha nira amawarĕṅĕha ri buddhya ni ṅhulun,
ndak ton duhkha nikaŋ kinĕdwakĕn apaṅgiha wiphala yan tan paḍa aharĕp*

yan kāṅĕn sukha niŋ licin dumadak ahyun adaluwaṅa haṙṣa riŋ jamaŋ,
denya n kilya rarā makāśraya nareśwara kumĕmita kāla niŋ rare,
yan wrĕddha ajara dhaṙmma riŋ giriwana amagĕhakĕna ri dhaṙmma saŋ wiku,
rāmya ŋ waŋ guru loka saṙwwa tĕka yan lumaku laku rinampak iŋ kili*

maṅke pwa n ḍumawuḥ widhi nrĕpati tan pamawarĕṅĕḥ i buddhi ni ṅhulun,
ṅwaŋ dūra n wĕnaṅa ajñalaṅghana tuhun rasa pĕjaha tiba iŋ paluṅguhan,
ewĕḥ tan kahiḍĕp kalīṅa ni manaḥ nira yan aharĕp iŋ swayambara,
maṅga aṅdadya limut ṅhulun ri wiraŋ i ṅhulun amiliha jalwa riŋ sabhā*

<nawahaṙṣa> 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓ : 19

tuhan i ṅhulun akṣamakĕna paṅucap ni manĕḥta rĕṅön,
widhi saŋ prabhu sambhawa kĕkĕsakĕna i hati yogya dahat,
dumadak pwa hade n katĕkana rinasan ri manaḥta tuhan,
pira haywa nika aṅucapa n ahala yan hiniḍĕp mahala*

pituhun widhi saŋ prabhu tuhan anipis kawiraṅta hade,
paḍa wāhu ḍatĕŋ sahana hana nikaŋ pariwāra marĕk,
amahuṙ hurakĕn ri para ratu pinetnya sira iŋ wĕgilĕn,
sira saŋ kinabehan inalĕm ika rĕṅwakĕnanta tuhan*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

saŋ nātha iŋ magadha prabhāwa nira tan patĕpi kadi laṅit maṅambara,
lwiṙ widyādhara daṙśśanīya pakatonan i bala nira śūra dug siṅī,
ahyaŋ solaḥ ira amanis kawadi de nira lituhayu tan pasiṅsiṅan,
sākṣāt indra saka iŋ surālaya kaweni tumuta mijila iŋ swayambara*

krūrākāra saŋ aṅganātha sanirukti sira yan aruhuṙ sulakṣaṇa,
sabhya ambĕk nira tan rinakwa sira yan prabhu lituhayu sādara aṅucap,
śakty-a anindya mahāprabhāwa kumutug bala nira paḍa śūra suśrama,
tan pendaḥ kadi saŋ hyaŋ agni mijil amralayakĕna rumampaka ŋ jagat*

siṅha ambĕk saŋ awantinātha kadi saŋ yama guṇa nira lokapālaka,
nora adhaṙmma ṅaranya rakwa yan i bhūmi nira paḍa sukha agawe hayu,
söḥ wadwā nira piṇḍa kiṅkarabala amawa curiga gadāyudha apupul,
sākṣāt mrĕtyu curik nira akas aluṅid baṅun aṅayam-ayam parāṅmukha*

tan pendaḥ baruṇa anurun saŋ anupādhipati suyaśa bhūmipālaka,
himpĕṙ sāgara kāṅinan bala nira aṅrwabi nagara hibĕk tĕka i dalĕm,
tĕkwan lwiṙ nira riŋ raṅin dhwaja wĕlaŋ-wĕlaŋ aputiḥ arok lawan hirĕŋ,
rāhu mwaŋ śaśiwimba rūpa nika kāraṇa ni musuḥ ira atabĕḥ titir*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

siŋ solaḥ saŋ susenā pracalita kadi saŋ bāyu riŋ buddhi madrĕs,
wadwā-wadwā riŋ ambĕk lituhayu katĕṅĕṙ yan prawīra apriḥ iŋ praŋ,
himpĕṙ seḍuŋ karĕsrĕs bala nira kumisik lwiṙ gĕlap holiḥ asriŋ,
byakta syūha ŋ musuḥ de nira n asĕmu hudan sañjata awoṙ halisyus*

ṅhiŋ saŋ hemāṅgada atyanta sugiḥ ira hibĕk mās maṇik rājayogya,
līla acum somya saŋ wꜽśrawana paḍa nira n ghorarūpa adawa agöŋ,
nora anaṇḍaŋ yatan mās bala nira satĕgal kāla niŋ hanyan aṅjraḥ,
sakweḥ niŋ śatru śīṙṇna akuniṅa wulat ikā de nira apan waḥ iŋ mās*

aśrī saŋ pāṇḍya śuddhākrĕti nira satirun paṇḍita anwam widagdha,
tan kāsy-āsiḥ tuhun tan harĕp iŋ ulaḥ agasyak yayan sopacāra,
saŋ hyāŋ īśāna sākṣāt paḍa nira n ahalĕp riŋ sabhā nora tan wruḥ,
atyanta iŋ yoga kawruḥ nira karaṇa nira n katwaŋ iŋ śatru śakti*

wwantĕn saṅka iry-ayodhyā lituhayu dahatĕn rājaputra adwitīya,
ndan rakwa anak mahārāja raghu saŋ aja saṅjñā nira iŋ rāt prakāśa,
saŋ saptādhikrĕta atyanta halĕp ira kabeḥ soṙ kagöṅan pratāpa,
himpĕṙ candra akucĕm tan wani mulat i narendrātmaja lwiṙ hyaŋ aṙkka*

saŋ hyaŋ brahma agawe rūpa nira kadi paran riŋ raras māṙ manisnya,
yadyan gandhaṙwwa widyādhara niyata nika asora riŋ rūpa kāliḥ,
aṅhiŋ hyaŋ kāma saŋ sambhawa mapaga raras rūm nira iŋ maṙttyaloka,
sāmpun pwa aṅāśraya i citta nira masuruhan rāga kuŋ don ira aṅher*

ndān ambĕk ni ṅhulun ṅhiŋ sira juga kadĕlö n kāptya rakryan suputrī,
anwam pūṙṇna iŋ paṅawruḥ lituhayu taruṇa apālapan kṣatriyāṅśa,
jaṅga aṅuṅsiṙ kapat rāmya nira winulatan dlāha yadyan patĕmwa,
Āpan tuṅgal sira iŋ rūm kadi wulan aṅilo wimba niŋ candrakānta*

<wisaṙjjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓ : 20

nāhan ujaṙnya paḍa asĕluṙ awara waraḥ kinatuṅgalakĕn,
söŋ i manaḥnya katon sĕmu semu niŋ akuŋ ri narendrasuta,
ṅhiŋ kakĕna priḥ ikā sira wiṣaya ni goṣṭhi nika n paṅucap,
rūpa nira sthiti ri twas ika sinamudāya lawan turida*

śri indumatī sukha māṙ hati nira rumĕṅö ry-ucapanya rĕsĕp,
yan tan awĕdya sira iŋ wwaŋ atuha hana buddhi nira amĕpĕra,
rāga nira i saŋ aja awĕtu taṅis inamĕṙ wĕdi kawruhana,
liŋ nira mogha lumuḥ yan aharip araras parihāra nira*

mojaṙ ikaŋ rinahasyan ira wacana liŋnya rĕṅön ta tuhan,
saŋ ratu tan hana tan lituhayu kadi dewata rakwa sira,
ndan paḍa soṙ sira de saŋ aja saphala putra narendra raghu,
hīṅan ira n sira yogya kaharĕpana digjaya rūpa nira*

śri indumatī kĕna rāga tuhun api hade kadi tan malara,
de nira mojaṙ apet silib amarani lokika buddhi nira,
haywa wawaŋ pinisiṅgiḥ ujaṙ ika tuhun hiḍĕpĕn sakarĕŋ,
Āpan ikaŋ dadi janma sakaharĕp ikā kaka mogha dudū*

nista nika an apadudwan ibu kaharĕp iŋ dadi janma kabeḥ,
yan kinatuṅgalakĕn ndya tika hala nikā tuhanĕn pituhun,
māsku mataŋnya kakūṅana saŋ aja tuwin wwaŋ anakta sira,
haywa kĕdö liŋ ira ndan asĕmu sĕmu haṙṣa nĕhĕṙ gumuyu*

ndaḥ paḍa bindaṙ ikaŋ marĕk i sira kapeṅin ajalwa muwaḥ,
mogha girahyasĕn ambĕk ika katanĕhan turida aṅlarani,
asyaŋ i rowaŋ ika aṅucap ucapa kinonya marĕk-marĕka,
liŋnya nihan sanu saŋ ratu pili pilihan dumĕn i ṅwaŋ ari*

wwaŋ-wwaŋ ahadwan agatgat anagu nagu mĕṅgĕp atĕṅw-ahĕniŋ,
bhāwa nika n kĕna rāga hanan asidĕha alupa tan paṅinaŋ,
wyaṙtha sĕrĕḥnya hana i taṅan inagĕm-agĕm tuhu tuhw-alaṅö,
bhrānta rumūpaka saŋ suṅana sĕrĕḥ asūṅa sĕpaḥ ri waja*

len taŋ agoṣṭhi ri gīta saŋ aja ginawenya hañaṙ katĕka,
dudw-aṅalĕm ri palambaŋ ira mamarani i manis iŋ paṅikĕt,
śri indumatī kawĕlad hati nira rumĕṅö ri rasanya lĕṅĕŋ,
lwiṙ jaruman saŋ aja amisiki hiḍĕp ira asriŋ akon mijila*

saŋ wwaŋ inuttama sāmpun adaluwaŋ adoḥ sira riŋ wiṣaya,
milw-atuha ambĕk ira ararĕm arĕja suśīla lana asiḍakĕp,
tan rĕṅu tan lumiriŋ duga-duga pakatonan i tiṅhal ira,
yan paṅucap sira tan paṅucap ucapa len saka riŋ kawikun*

strī sĕḍĕŋ iŋ wiṣaya anwam ahaṅan apasabraṅan ambĕk ika,
mwaŋ sira saŋ wiku wrĕddha marĕk aṅipi nāga milĕt ri sira,
yan wulat aṅdu matanya dinuluṙ i halisnya tikĕl minahā,
maṙmma manisnya paḍa aṅucapakĕn i kahaṙṣa nikā karĕṅö*

<nawahaṙṣa> 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓ : 19

wiku rājya kawi wruḥ aṅaji kaharĕpku siwiṅkwa sanu,
kakawinya palaṙ piguṇana ri parĕknya ri jöŋ nrĕpati,
ulaḥ iŋ paḍa kāsy-asiḥ aṅapi laṅö hiḍĕpĕṅkwa sukha,
kĕmulaṅkwa jajanya taṅan ika saput-saputaṅkwa susu*

agaḍuḥ kawi kāpti mami sanu wĕnaŋ pasabhā pawukir,
wijil iŋ pihutaŋ pawadal inani rowaŋ ika anukhani,
kalawan kalaṅönya wĕnaŋ anigakĕn manaḥ iŋ prihatin,
yadin aṅṅṅĕṅa adulura maṅusira i trĕbis iŋ paraṅan*

atitiḥ kaharĕp mami sanu wĕka niŋ pihutaŋ hutaṅan,
wruha ta iŋ kakawin kiduŋ ulaḥ-ulaḥ iŋ wahu wāhu kawi,
saparanya pamaṅkwakĕna lĕpihan amriḥ ameta laṅö,
sumĕpĕṙ sĕpĕra iŋ papihutaṅan i saṇḍiŋ ikaŋ pasisi*

kaharĕpkw-alawas ṅhiŋ abasana wicakṣaṇa riŋ kalaṅön,
niyata ararasĕn marĕk anigi nigi i pamabaṙnya tapiḥ,
paṅapusnya hatiṅku laris i paṅawaknya katon adadar,
prawalanya mara iŋ papasaṅan ika ta n kaharĕpku sanu*

puhawaŋ wahu wahw-amrĕti-mrĕti katönku siwiṅku sanu,
turidaṅku kaḍaṇḍa n alawas aharĕp wwatĕn iŋ banawa,
aputĕk hati niŋ kasarapuŋ alaṅö mulat iŋ pasisi,
kaputĕṙ hati ni ṅhulun alal aharĕp tumuta iŋ alayar*

anak iŋ prajurit mĕtu pajurit ikaŋ kaharĕpku sanu,
lĕwu rāmya niki n katĕkana lurugan ri huwuskw-atĕmu,
hawinĕṅkwa curiknya saha raṅin ikā payuṅaṅkwa tumūt,
tan arĕs yak umilwa sĕḍĕṅa nika keṇḍita riŋ palagan*

<girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓ : 16

ya ta tĕmahana tiṅluṙ denya n śꜽwa sira siwin,
ikaŋ apalaran anwam wruḥ ta iŋ śāstra wiku haji,
lilu tumakula lampūn dan yan paṇḍita nagara,
atuha-tuha bagañjiŋ byakta aṅhöbi yan inusir*

kunaŋ amuhara kiṅkiŋ yan bot swan sipi mararas,
wiku miraḥ aguṇa aśrī maṅgĕḥ wikwa narapati,
sira ta siwin aharyan santoṣa amalara dĕmak,
palumutana yan anwam yan wrĕddha apuput anadi*

taha sanu yan i rantĕnta aṅhiŋ tyāga juga siwin,
sipi raras iŋ ataṇḍaŋ deśa adoḥ mahas alaṅö,
lĕwu sukha niŋ akaṙwwan soṅsoŋ yan jamaŋ anipis,
pakararas ika paṅkun gantin mwaŋ palu daluwaŋ*

tuhu marika wuwusta ndan son mogha salaḥ ile,
tĕka turida kĕna priḥ de saŋ brāhmaṇa siniwi,
mulat iŋ awĕka mambaŋ prajñā prāya jitasabhā,
ṅhiŋ amuhara wiraṅroŋ heman dhūṙtta cala nika*

kunaŋ amuwuhi rāgī riŋ twas ni ṅhulun alawas,
wĕka-wĕka capaŋ apriḥ riŋ praŋ wāni panagara,
aṅawayuha saliŋ liŋnya n sāmpun ṅwaŋ apatutan,
ikaŋ ujaṙ ibu rakryan kady-asyaŋ maṅiṅin iṅin*

nahan ucapan ikaŋ strī tĕmbenya anĕmu turida,
tan awuni ri manaḥnya n bhrānta akuŋ managu-nagu,
hana ta titiṙ anambut wehan milw-aṅucap-ucap,
mawara waraḥ i rumrūm niŋ sāminya tan awiraŋ*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

rare mĕrĕ-mĕrĕḥ pajātyan agĕlo winara warahan iŋ pasaṅgaman,
mapaŋ kumĕtĕṙ aṅgamĕl susu taṅanya saha kĕtĕ-kĕtĕg sumamburat,
uliḥ niŋ amuruk-muruk tinaṅanan ri pataṅanan i sandhi niŋ prĕman,
huwus pwa ya tama aharĕp wayuha tan rĕṇa kadi manaḥ iŋ tama iŋ aji*

dudū sanu lawan huwus pracacaḥ asriŋ arabi siniwi priyambada,
huwus tama karāsikanya kadi waḥ madhu rasa nika riŋ giṇa amanis,
amakpak aṅucap tuhan tinikĕlan halis i sĕḍĕŋ ika aṅgamĕl tapiḥ,
baṅun pĕjaha riŋ karaŋ hulu taṅan ṅwaŋ i paṅamĕṙ ika aṅalap hati*

ikaŋ kawi ñamut laṅönya rinasan saha kakawin araśmi riŋ tilam,
ikaŋ jariji mogha kelu ginamĕlnya kinuku hiniḍĕp hiḍĕp tanaḥ,
lana anipati pet manis kawawa kelu kadi lĕkas ika anulis karas,
kiduŋnya panurū nurūnya sahaja aṅgamĕli susu nĕhĕṙ kinaṅsyakĕn*

prawīra siniwi priyambada tuhun kawatĕk ulaḥ ika n wani iŋ raṇa,
añumbu kadi de nika n paṅalawaŋ raṅin i sĕḍĕŋ ika n paṅolakĕn,
anaṅtaŋ amapag wulat nĕhĕṙ aminta linawanan anūt mamaṅkwakĕn,
mara iŋ susu taṅanya mogha hiniḍĕp nika ḍuka-ḍuka niŋ curik siṅī*

lawan-lawanan i ṅhulun wiku miraḥ lituhayu pinakesi niŋ kuṭi,
manisnya kadi poḥ apādapa tiki n mamaragi gula gaṇṭi dug siṅī,
liriŋnya pinarantyan i ṅhulun iŋ ambyan iŋ umaḥ i sĕḍĕŋ nika anasi,
dudū swara nika i karinya karĕṅö panamaya nika yan para i ṅhulun*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

nāhan de nika goṣṭhi senak i manaḥnya panalimuṙ ika aharip mata,
tan tuṅgal rumĕṅö ry-ujaṙnya hana hewa hana sĕmu pacĕḥ mĕṅĕn-mĕṅĕn,
strī kryan-kryan paḍa mūla-mūla rabi niŋ kawi muwaḥ aṅucap samaṅkana,
tan doṣa asiŋ ujaṙnya mogha minanis manisan ika tinuṅtuṅan laṅö*

rakryan kenaka niŋ manuṣya sararā wĕrĕ wĕrĕha yayan papaṅgiha,
ambĕk nāgarika wruha aṅikĕta bhāṣa sakurasa sawīja riŋ laṅö,
yan pāywan kakawin maṅaṙwwana wilaḥ kakawin ika palambaŋ iŋ yaśa,
yekā kāma ratī ṅaranya n araras paḍa kawi sawawa anak iŋ maṅö*

luṅha aṅdoha mara iŋ pasiṙ kahalĕpanya n amarĕṅana māsa kāṙttika,
sakwan selwan ahimya himyana manumpaka ri walakaŋ iŋ karaŋ liman,
ramya atuntunana iŋ hĕnī ri surud iŋ rwab i tĕpi-tĕpi saŋsaya aḍake,
līla ameta huraŋ tanaḥ nĕhĕṙ asumpiŋ asaṅu saṅu saṅwa niŋ maṅö*

ndak ton haṙṣa nika n parambakana riŋ bañu tuna-tuna mombak ombakan,
kāliḥ-kāliḥ ika aduluṙ paḍa girahyasĕn anĕmu laṅö lĕyĕp dahat,
strīnya amiṅkasakĕn tapiḥ jĕnĕk amet uwuṙ-uwuṙ agĕlaṙ mara iŋ tĕpi,
byakta alūma kaköma riŋ bañu hasin wĕtis ika panahā nikaŋ mulat*

rūpanya n mahasa iŋ pasiṙ kadi katona mahasa ri samudra niŋ tulis,
Āpan de ni lĕyĕp lĕyĕp ni patĕmunya kadi tasik awoṙ lawan laṅit,
yadyastun yan aṅumbaṅa iŋ jaladhi kawruhan i pamilĕt iŋ kuwuŋ-kuwuŋ,
sākṣāt dewata dewatī mahas ahas lĕṅĕŋ aṭika ṭikan saka iŋ tawaŋ*

buddhinya n wahu wahw-acaṅkrama mara iŋ pasisi wahu mahas lawan priya,
maṅgā n tan muliha n panon paduluṙ iŋ layaṙ asĕmu matuntunan taṅan,
soliḥnya n pakaraŋ-karaŋ winawanan taṅan ulaḥ-ulaḥ iŋ hañaṙ hañar,
apwī niŋ hiliran ya sādhana nika akĕla kĕlana ri piṅgiṙ iŋ tasik*

piṅgiṙ niŋ paraṅan gihā watu sumoŋ pinakapasaji riŋ mara aṅṅṅĕŋ,
priṅga arĕs tinataṙ hĕnū nika sumĕṅka tumurun atupis rĕṅat-rĕṅat,
paṙṇnaḥ loṙ maṅuṅaŋ tasik mukha nikā dunuṅan i kĕñaṙ iŋ niśākara,
ṅkāna n paṅhinĕpa amaḍaŋ wulana yadyan aharipa sukha n paḍa amrĕma*

tĕkwan pwa iki n anak wĕsi nrĕpati kawwaṅan ika wĕka niŋ sinanmata,
yadyastun kilalan tĕkap saŋ ahulun pawĕkasakĕna riŋ mara iŋ pasir,
byakta n mantuka moliḥ oliḥ alaṅö haturakĕna ri jöŋ nareśwara,
cihnanya n kawi kaṙwwa kāsiḥ ika wāhu wihikan asabhā sabha amasir*

nāhan wastu ni denya mojaṙ api doḥ ndan abhimata nika i suputrikā,
śrī dewi indumatī huwus wruḥ iŋ apa n kasiliba riŋ ujaṙ samaṅkana,
kālap buddhi nira iniriŋ winawa riŋ lĕṅĕŋ amasiṙ ahimya himyana,
ndan moga api hade sahuṙ nira paṅawruhana panalimuṙ manaḥ rimaŋ*

siṅgiḥ ṅgānya wuwusta rāmya ŋ akurĕn sarara wĕrĕ wĕrĕḥ paḍa araras,
luṅha asaṅwa karas tanaḥnya mahasa iŋ pasiṙ aduluṙ ahimya himyana,
tan waŋ mātra kasiṅya mātra manaḥ i ṅhulun irikaŋ ulaḥ samaṅkana,
ndak ton kewran ikaŋ giṇa aniwi taṅeḥ mamaḍana raras iŋ wujaŋ-wujaŋ*

tĕkwan tan hana haṙṣa ni ṅhulun ataṇḍaṅa pasisi huwus tama ṅhulun,
pora wwaŋ nika tan wruḥ iŋ puruṣabheda hiliran amukĕt hana amayaŋ,
mogha iraŋ ṅwaŋ isin maṅambila karaŋ karaṅan i pasurak niŋ ampuhan,
aṅhiŋ ṙyyaknya maṅaṅkul aṅkul ajajaṙ baṅun asĕgĕḥ anĕmbaḥ iŋ maṅö*

ambĕk ni ṅhulun iŋ wukiṙ tĕka rĕsĕp mwaŋ aṅalĕwihakĕn saka iŋ pasir,
de niŋ kweḥ nira paṇḍita atapa ri paṙśśwa nika kumuliliŋ tĕka i ruhur,
yadyastun ṅwaŋ atiṅgala iŋ nagara wikwa rara maṅusira i munīśwara,
rāmya ŋ pakṣa wukiṙ yayan ku n aṅuṅaŋ ry-abhimata saŋ apakṣa sāgara*

wöṅi iŋ māsa kapat ṅhulun milu ri jöŋ nrĕpati mahas-ahas mariŋ wukir,
saŋ hyaŋ lek i surup hyaŋ aṙkka mijil aṅḍaḍari kadi maṅumbaŋ iŋ pasir,
tūban mwaŋ gĕrĕḥ iŋ patĕṙ tan asarag dhwani nika lalita anurū nurū,
eñjiŋ meḥ tumibā ŋ ḍawuḥ pitu samaṅkana mawuṅu tinaṅhi niŋ cucur*

abhrā kaywan ikaŋ wukiṙ wijaḥ arūm kadi pinisalinan sĕkaṙ miṅiŋ,
len taŋ saṙwwalata awilĕt samaṙ arok baṅun ahurupa luṅgu luṅguhan,
sakweḥ niŋ kayu mās lawan kayu puriŋ paḍa-paḍa masuṅut wĕlas harĕp,
ṅkāna i piṅgiṙ ikaŋ juraŋ pĕtuŋ ikā paḍa kadi pinituṅtuṅan limut*

sore ry-ampĕḥ ikaŋ jawuḥ kari gĕrĕḥnya muni pinakarāmya niŋ wukir,
lāwan megha marantayan tura turaḥnya siniriṙ iŋ aṅin pĕgat-pĕgat,
miṅsoṙ miṇḍuhuṙ aṅlayaŋ kadi dinĕmwan añawĕli kukus carik-carik,
himpĕṙ siñjaŋ iŋ apsarī kasarakat ri laris ika saka i pamañcanan*

saŋkṣepanya katon kasoṙ i lĕṅĕŋ iŋ pasisi tĕkap i rāmya niŋ wukir,
tĕkwan wighna niŋ aṅṅṅĕŋ mahasa riŋ pasisi tarahan aṅhaḍaŋ haḍaŋ,
śuddha ŋ paṙwwata nityaśa asĕmu kadewatan i hana saŋ ugrapaṇḍita,
ndak gañjaṙ kita yan kita antuka tasik mamaḍana kapawitran iŋ wukir*

<śikhariṇī> 
⏑– – | – – – | ⏑⏑⏑| ⏑⏑– | – ⏑⏑|⏑⏓ : 17

taham rakryan di ŋ paṙwwata lĕwiha saṅka iŋ jalanidhi,
anūsa apaṇḍan raṅkaŋ apasiṙ asaṅhub saha kilat,
muwaḥ tan pāntyāntya ampuhan ika baṅun kāṙttika sadā,
manuknya aliwran yan wahu mari jawuḥ lwiṙ laru-laru*

kumĕmbaŋ tuñjuŋ kāṅinan uwuṙ uwuṙnya aṅjraḥ aputiḥ,
layaṙ niŋ baṇyāga anutakĕn aṅin aṅdoḥ kadi limut,
lĕṅĕŋ ṙyyaknya n sandhya amiraḥ asĕmu megha anisik iwak,
laṅit suṅsaŋ lwiṙnya n maśaśadharamāyā makalaṅan*

bhaṭārī śrī pöḥ niŋ jaladhi pinutĕṙ lāwan amrĕta,
muwaḥ catra aśwa atyanta riŋ aṅuparĕṅga i halĕp ira,
tuwin hyaŋ wiṣṇu swāmi nira jĕnĕk i jro jalanidhi,
mataŋnyan mūlya ŋ sāgara karaṇa niŋ paṙwwata sinor*

tuhan putrī tan kemĕṅan iŋ ucapan yogya sahura,
huwus wruḥ rakwa i tiṅkaḥ iŋ acala len kṣīrajaladhi,
apan yan mūḍhā buddhi nira pisaniṅw-a anĕmu sahur,
kunaŋ pwa apan prajñā sira sumahuṙ apyak saha guyu*

ndatan moli n hyaŋ śrī winijilakĕn iŋ kṣīrajaladhi,
parĕŋ lāwan catrāśwa kapat ira teki ikaŋ amrĕta,
apaṅgiḥ mwaŋ hyaŋ wiṣṇu hana riŋ anantāsana sadā,
ya hetunya n soṙ liṅta ŋ acala tĕkap niŋ jalanidhi*

kaka ndi n sora ŋ paṙwwata tĕkap i rūm niŋ jalanidhi,
apan lwiṙ wruḥ riŋ swaṙgga ŋ aṅahasi puñcak niŋ acala,
paran saṅkan saŋ hyaŋ rawi gati niŋ astodayagiri,
umādewī sākṣāt mara sira sinaṅguḥ girisutā*

sira atekā duṙggā ṅaran ira kasaṅkhya iŋ tribhuwana,
wĕkas niŋ strī siddhi syapa ta sira dewī kadi sira,
huwus limpad riŋ kāṣṭaguṇan atiduṙgga n tiru-tirun,
kunaŋ ta apan riŋ bimba ya sira n awās kottaman ira*

bhaṭāra hyaŋ rudra pwa siniwi nira atūt siliḥ asiḥ,
apaṅgiḥ ṅkāna iŋ meru sira paḍa siddhaprabhu wibhu,
mataŋnyan nora hyaŋ kadi sira mahāsiddhi dahatĕn,
anādi n riŋ liṅgodbhawacarita pamyaktana kaka*

sira atekā tūtĕnkwa lumĕwihakĕn riŋ mahidhara,
saka i sakweḥ niŋ sāgara mapa ta sī madwa karika,
sahuṙ haywa asowe kaka rasa rasa apan kita bisa,
tuhankw-ibw-amwīta alaha tuhu wuwusta ahayu dahat*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

nāhan de nira goṣṭhi rāmya tadanantara rahina huwus ḍawuḥ pitu,
sakweḥ niŋ paricārika aṅiriṅa sāmpun anarima dadaṙ paḍa asalin,
lāwan saŋ wwaŋ inuttama ahayu sujanma paḍa sira marĕk sumaṅgraha,
śrī dewi indumatī sira aṅadĕg awaṙṇna ratu ni lĕṅĕŋ iŋ ṭika aṅaraŋ*

strī stry-a anekawiśeṣa pakṣa ḍatĕṅa iŋ paṅuṅaṅan aduluṙ hana iŋ lĕbuḥ,
ahyaŋ waṙṇna nika n hinĕmban araras pinayuṅan iniriŋ bhinūṣaṇan,
sakweḥ niŋ kapapag lumiṅsiṙ awĕdi iŋ wwaŋ ahalĕp akĕmul ya riŋ wĕṅi,
pañ̈ñjut sañjata len garantuŋ i harĕp prakaṭa baṅun akon sumiṅgaha*

eñjiŋ rāmya tiniṅhalan sahana niŋ paṅuṅaṅan atata akatap-katap,
de niŋ pañjut awaṙṇna wintaŋ anulaṙ wĕdi karahinana anusup nusup,
mrik gandhanya huwus kinasturi miṅiŋ rinacana tinulis linaṅwakĕn,
wwaŋnya apiṇḍa surāpsarī saha wimāna wahu tĕka saka iŋ surālaya*

wastra abhrā pinakapralamba hana riŋ walikuwaŋ anamaṙ kuwuŋ-kuwuŋ,
kram niŋ cawli kukus baṅun truḥ anisiḥ pinakapaṅuparĕṅga niŋ hatĕp,
himpĕṙ nīrada citramegha nika riŋ haḍa pinakatawiŋ-tawiŋ marar,
luṅsiṙ baŋ pinakoluṙ-oluṙ i pucak-pucak ika kadi luṅgaḥ iŋ kilat*

saśrī waṙṇna nikaŋ payuŋ payuṅan akrĕp asĕmu-sĕmu paṅjraḥ iŋ jamur,
akweḥ waṙṇna nikā hanan dadu hanan prĕcik asira siran paḍa aṅadĕg,
de niŋ kweḥ nira saŋ wĕnaŋ paḍa katon kawĕnaŋ ira mijil samaṅkana,
len taŋ biṙyyan amet sĕkaṙ niŋ asana aniru-niru halĕp iŋ payuŋ kuniŋ*

saŋ hyaŋ sūṙyya mijil kamantyan abuṅaḥ pawulatan i sabhā nikaŋ kuwu,
wwaŋnya lwiṙ jalada akĕmul kilat asoŋ hima sahana hananya riŋ lĕbuḥ,
de niŋ kweḥnya lawan prabhā ni sasinaṇḍaŋ ika lumarap aṅhulap hulap,
śaṅkha mwaŋ tarayan mrĕdaṅga kumisik mamaji taliṅa niŋ wwaŋ aṅrĕṅö*

wwaŋ-wwaŋ thāni paḍa aduluṙ wahu tĕka aṅibĕki nagara len hana iŋ hĕnū,
tĕkwan riŋ sakurĕn hana anak ika pat lima marĕk amilĕt-milĕt laku,
strīnya aṅĕmban anuntun āmĕtĕŋ apan maṅĕliḥ ika manamby-anuswani,
aprakprākan apan hilaŋ sasiki lūd kakutil awurahan siliḥ daliḥ*

len ta ikaŋ kaki kaky-amet putu nikā hilaŋ i sĕḍĕŋ ikā siliḥ sĕḍĕk,
liŋ niŋ strīnya maha akas ī kita harĕp mulata kita nininya riŋ waneḥ,
Āpan de ni uninta lāgi ta kita amupuḥ i sĕḍĕŋ ika aṅucap kaki,
iḥ dūra anaṅisa aku yan kita midoṣana pĕjahana sĕṅgahĕn bahud*

strī-strī wrĕddha huwus tĕka iŋ kabuyutan milu-milu mulat iŋ swayĕmbara,
aṅhĕmban raray-anwam akrak anaṅis winaliŋ ika putunya rakwa ya,
mojaṙ swāmi nikā nini syapiku hāpa ya kaki taha tan putunta ya,
hā-hāḥ tiṅgalakĕn hade nini tĕwas kita kabrĕkĕkĕ duhkha kabwatan*

nāhan liŋ nika hāsyakāraṇa sapolaḥ ika tucapa saŋ para prabhu,
ginyākĕn ḍatĕṅa irikaŋ pagĕlaran paḍa mijila kabeḥ sira iŋ lĕbuḥ,
wīṙyya-wīṙyyan amĕtwakĕn hati nira irikaŋ aṅinakana i wwaŋ iŋ sabhā,
muntab lwiṙ ni halĕp nira aṅarab-arab sama-sama kadi bahni kāṅinan*

maṅkat śrī magadheśwara atri gumuruḥ paḍahi nira karĕṅw-agĕnturan,
sakweḥ niŋ maṅuṅaŋ kapūhan i halĕp nira paḍa mapipit-pipit mukha,
kady-a aṅaṙwwani sumpiŋ endaḥ araras pinatihakĕn ika n paḍa aṅuṅaŋ,
tuṅgal waṙṇna nika abuṅaḥ kadi wulan sasiki pinarawĕñca niŋ smara*

aśrī waṙṇna saŋ aṅganātha sawatĕk-watĕk ira mapupul paḍa ahalĕp,
himpĕṙ sāgara lakwa-lakwan ira rāmya tan asĕpi kapiŋ rwa niŋ laku,
tĕkwan rūpa nira asĕḍĕp tan ahañaŋ huwus amuyahi ri twas iŋ rimaŋ,
tan tuṅgal stry-aṅaraŋ tumon sira manaḥnya kalara-lara kaṙwwaban laṅö*

lwiṙ guntuṙ saŋ awantinātha tĕka gumrĕbĕg ahalĕp anuṅgaŋ iŋ ratha,
himpĕṙ truḥ sumaput lĕbū nira mĕlĕk pĕtĕŋ alimunan aṅhudan hawu,
sakweḥ niŋ maṅuṅaŋ paḍa mrĕm apĕpĕt mĕpĕti mukha ri tuṅtuŋ iŋ sabuk,
agraḥ rūpa nikaŋ kaḍatwan i kĕtug ni paḍahi nira mapratidhwani*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

liṇḍū lwiṙ saŋ hanūpādhipati manaḥ ikaŋ strī mulat bhrāntacitta,
miṅgut-miṅgut halisnya arĕṅu rĕṅu kadi tan wwaŋnya kewalya mūṙcchā,
katrag santĕnya kegū hati nika kagiwaŋ sāri-sāri prapañca,
kady-a anumbak jajanya n pasidĕha tĕka riñcuŋ tĕṅaḥnya aṅgaluṅgaŋ*

wāni iŋ praŋ saŋ susenā laku nira lumurug kesyan ambĕk nira akras,
wadwā-wadwān dĕlit niŋ tahu rinĕbut i rūm niŋ mulat riŋ paniñjon,
siṅhākāra iŋ sabhā yogya wulatana kasaṅkhya n dhanurwedaśāstra,
sakweḥ niŋ stry-a amapag tiṅhal ira paḍa kĕna iŋ rāga tībra byamoha*

ṅhiŋ saŋ hemāṅgada akweḥ asĕmu gunuŋ ĕmās katraṅan kāla sandhyā,
de niŋ siṅhĕl kaluŋ mwaŋ karaḥ atip apipit paṅharĕp niŋ lumampaḥ,
tan pendaḥ puṣpa sālas dadaṙ i bala nira arūm apan saṙwwawastra,
gĕṇḍiŋ tan kaṙkkaśa alwan bhramara kahiḍĕpanya aṅisĕp saṙwwasāri*

saŋ pāṇḍya apiṇḍa dewa alaku-laku tuwi saŋ paṅruhun paṇḍita akweḥ,
tātan pendaḥ saka iŋ buddhapada sahana saŋ boddhapakṣa ampak ampak,
śꜽwaṙṣy-a awaṙṇna saṅka iŋ śiwapada paḍa sāmpun pĕnuḥ riŋ paṅawruḥ,
sakweḥ saŋ brāhmaṇa apūṙwwa pawulatan ira lwiṙ saka iŋ brahmaloka*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

maṅkat śrī naranāthaputra kadi kāṙttika wahu tĕka de nira n laku,
luḥ niŋ strī kĕna rāga riŋ paṅuṅaṅan kadi riris inusap saka i mukha,
tiṅhalnya adu baṅun kilat lumarap aṅluru-luru ri huwus nikaŋ jawuḥ,
sambat-sambat ikā ginūḍha kadi mĕtwa marĕṅana kalaṅwan iŋ patĕr*

liŋnya i twasnya bhaṭāra manmatha manĕḥta kawĕlas arĕp aṅhiḍĕp lara,
kiṅkiŋ rāga tĕka anaput prihati māṙ pinuhara nika tan wĕnaŋ kinas,
maṅke kāla nikaŋ swayambara tĕka amarupuhi sahasa aṅrĕmĕk hati,
aṅgyat lwiṙ hudan adrĕs iŋ katiga tan pakakaraṇa karĕṅwan iŋ gĕrĕḥ*

t asy-a asiḥ siha saŋ hyaŋ i ṅhulun alaḥ sĕpĕrakĕna nareśwarātmaja,
syūhĕn denta manaḥ nira iŋ lulut unĕŋ kĕtĕrakĕna nĕhĕṙ tĕkākĕna,
Āpan tan hana len saka i sira pakāśrayan awĕlasa riŋ griŋ i ṅhulun,
tambā rāga siroṣadha prihati jampi turida pinakāmrĕta iŋ rimaŋ*

yadyan laṅghana tan panūta manaḥ i ṅhulun i sĕḍĕŋ ira n pamaṅkwakĕn,
ndak ton kĕdwa nira anukūlakĕna tan kawaśa hinudanan wulat maliŋ,
Āpan siṅha sira iŋ rahasya niyata arĕp arĕpan i tan olya kaprĕma,
byakta aṅrampasa ken dunuŋ susu kayuḥ tĕṅaḥ anĕkani senaka i hati*

<abhikrĕti> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏑⏑| ⏓ : 25

nahan liŋ ika ri twas epu wihikan ri manaḥ ika yatan sakāra dahatĕn,
ya kāraṇa nika awuyuŋ ri taliṅanya tĕka rĕṅĕ rĕṅön i wrĕtta saŋ aja,
halisnya pinisitnya tan duga-duga n paṅujiwat i sĕḍĕŋ nira n umaliwat,
matanya dinaliḥnya duṙjana hĕnū nira mara ri hatinya tan pamali luḥ*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

taṅeḥ yan ucapĕn laranya tali niŋ carita waluyana ucapĕn muwaḥ,
para prabhu huwus tĕka iŋ pagĕlaran mapupul asĕmu hetwa niŋ laya,
apan gumuruḥ apratidhwani surak ni bala nira ya ta amaṅun bhaya,
baṅun hana katona digjaya katona pĕjaha rĕbutĕn salaḥ siki*

atuṅgalan umaḥ bwat indranagara ajajaṙ asĕmu kaḍatwan iŋ tawaŋ,
para prabhu mahāprabhāwa sawaŋ aṙcca maṇik inululan hana iŋ sabhā,
paḍa asira siran pratāpa kadi tan hana lĕwiha saka i halĕp nira,
tĕka pwa saŋ aja akucĕm sira baṅun śaśadhara matĕmaḥ kunaŋ-kunaŋ*

syapa ika tan awĕdya riŋ kadi sira aguṇa wĕka niŋ amĕdyakĕn ratu,
awaṙṇna madhumāsa kāṙttika piniṇḍa piniturun adadya mānuṣa,
ikaŋ wwaŋ aharĕp wruha i sira humuŋ sahana-hana nikaŋ wwaŋ iŋ sabhā,
katon pwa sira denya rĕp wĕdi kumĕl humĕnĕŋ asĕmu sinyukan bañu*

rare saŋ aja śakti pustaka lĕṅĕn raghuwĕka wani kawy-anuṅgali,
ikaŋ guṇa hana i sira agaṇita riŋ kapana kawaśa taṙkka niŋ mulat,
prasiddha sira sūtra niŋ karawiwaṅśan amagĕhakĕn āgama iŋ prajā,
rusit niŋ aji ta pwa rūpa nira tan hana ratu wĕnaŋ aṅdĕlö dĕlö*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

sāmpun prāpta sira iŋ sabhā pinakamaṅgala ni halĕp ikaŋ swayambara,
śrī dewi indumatī sira inarahakĕn mijila wahu huwus bhinūṣaṇan,
muṅgw-iŋ ḍampa sira apĕga aṅĕnĕb-ĕnĕb kĕtĕ kĕtĕg ira māṙ sumamburat,
saśry-a awaṙṇna tulis ḍinampan awĕnĕs wĕnĕs asĕmu rakĕt kapañjutan*

endaḥ ḍampa nira apĕnĕd kinajaṅan kusumaśara tinap linaṅwakĕn,
ronya indrāyudha puṣpacāpa pikulanya mamukha mukha nāga campaka,
mās tuṅgal nika puṣpaliṅga niŋ aṅaṙccana ri pada bhaṭāra manmatha,
nāgākāra surat suratnya tinĕtĕs ni luḥ iŋ akuŋ amaṅkwakĕn ṭikā*

Ācārī kalawan karaṇḍan ira saŋ pinituhu ri tatā sama aṅiriŋ,
sāmpun muṅgw-i harĕp sira ahalĕp acum nĕhĕṙ aṅarahakĕn lumampaha,
kĕṇḍaŋ goŋ muni t aṅkat-aṅkat atĕrĕḥ dhwani nika karĕṅö saka i yawa,
sakweḥ niŋ maṅuṅaŋ paḍa aṅĕnĕb ĕnĕb raras i hati nika n tumiṅhala*

maṅkat śrīndumatī garantuŋ ira muny-asĕmu gula ghināṣa riŋ waja,
rūm niŋ paṅlima muṅgu riŋ śrigaḍiŋ iŋ masa kalima tinū hana iŋ kapö,
aṅlaṅwākĕn awaṙṇna kāṙttika pamatnya gumuruḥ araras rinĕṅwakĕn,
lwiṙ tūban kumusuḥ karĕṅwan i panĕmpuḥ ika kadi panĕmpuḥ iŋ jawuḥ*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

rakryan putrī mijil kābhinawa halĕp ira apūṙwwa saṅka iŋ kaḍatwan,
aṅlīla awās katon bhūṣaṇa nira kumĕñaṙ lwiṙ panoliḥ hyaŋ aṙkka,
aṅheṙ riŋ gopura aṅrĕgrĕg i pasalĕsĕk iŋ paṅharĕp söḥ marampak,
sākṣāt saŋ hyaŋ wulan wāhu mĕtu riŋ udayādri iniriŋ niŋ graha akweḥ*

moga ahyaŋ de nira amet hayu mamulaṅuni i buddhi niŋ wwaŋ tumiṅhal,
hyaŋ śrī liŋnya i sira aṅiṇḍarat aharĕp ameta aśraya iŋ maṙttyaloka,
len tekaŋ wwaŋ sumĕṅgaḥ ratiḥ i sira saka iŋ swaṙgga lāwan surastrī,
bhranta anĕṅgaḥ dwicandra aduluṙ i payuŋ ira atyanta śuddha rwa sādĕg*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

menmen rwaŋ siki wāhu rāgawaśa muṅgw-i harĕp ira marĕk manimbaṅi,
hyaŋ niŋ gīta tĕka anurun kahiḍĕpanya ḍatĕŋ iniriŋ-iŋ tabaŋ-tabaŋ,
siṅhĕlnya aṙjja lawan sawitnya katiraḥ wĕlas arĕp awilĕt lawan gaḍuŋ,
tan pendaḥ kadi nāgapāśa pamanaḥ niŋ atanu karaṇanya lĕŋlĕŋa*

nyū danta akuniŋ aṅhapit gula-gula lwiṙ ikaŋ amawa pawwahan gaḍiŋ,
tapwan wāla dahat rwa sādĕg abĕbĕd niyata kahirisan twas iŋ mulat,
tĕṅgĕknya aluŋ apiṇḍa kāṅinana polaḥ ika n asĕmu buṅkaḥ iŋ pupus,
aṅhiŋ dyaḥ jayawaspa paṅhulu manisnya n anilihi mamaṅku pawwahan*

tan hawwan gati saŋ rara ahawu-hawu wwaŋ ahayu tinuras raras nika,
lūd bhasmāṅkura laṇḍa rakwa sira saŋ tuha-tuha nika yan saka iŋ bibi,
solaḥ seṅĕṙ ika ahaṅan gĕsĕŋ i pāmbĕkan ika tĕkap iŋ smarānala,
yogyā kuṇḍaṅa niŋ manunwani pamiṅgiṙ amĕnĕma kaḍatwan iŋ musuḥ*

mopiḥ wahw-amayaŋ-mayaŋ ri hati niŋ mulat anĕku-nĕku pralāpita,
tapwan rañca hatinya kewala walĕlwan amagĕhakĕn iŋ kakanyakān,
kāsĕṅkanya piliḥ pucaŋ pucaṅan iŋ smara rumimaṅa buddhi niŋ kawi,
yogya n raṅkulĕn iŋ wani iŋ raṇa tĕṅaḥnya pasuṅakĕna sĕmba-sĕmbahan*

tapwan wrĕddha dahat sira iña nira lāwan uwa nira paḍa akurug miraḥ,
ekĕl roma nira asĕlat huwan ikaŋ hayu tumalawuṅan turuŋ lĕwas,
luñcip niŋ kuku pantĕs aṅgrĕmusa lagy-aṅuluŋ uluṅi rāga niŋ mulat,
edran tiṅhal ira iŋ sabhā baṅun anambĕra hinayamakĕn titik maṅö*

putrī niŋ kryan anak wĕsi nrĕpati rakwa kaka-kaka nira anwam iŋ wayaḥ,
pantĕs tan pamikārakĕn hayu rĕṅunya muwuhi raras iŋ mata amanis,
lwiṙ hyaŋ-hyaŋ tĕka tan hinundaŋ anurun sahana nika paḍa awulaŋ tatur,
kram niŋ sampiṙ i bāhu mās inapi molaḥ asĕmu hĕlaranya n aṅlayaŋ*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

ikaŋ mamawa kaṇḍi-kaṇḍi rara wahw-agĕluŋ ahayu poṣadhan lulut,
lumut-lumut ikaŋ payodhara wĕnaŋ paṅuwata sĕḍĕŋ iŋ jaja ahĕnĕk,
pupuṙ nika wĕnaŋ paṅoṣadha pilĕg niŋ iruŋ apan arūm saka iŋ kapur,
lukaṙ karika kenya mukhya pinakādi paṅuwata ri rāga niŋ rimaŋ*

wagĕd-wagĕd ikāŋ añāmarani waṙgga pasisi salĕmaḥ lawan wukir,
sawaṙgga kalawan wulan mukha nikā kalĕṅĕṅan ika mitra niŋ cucur,
tĕṅaḥnya wahu wanwa riŋ jriŋ aṅĕliḥ wahu waśa riŋ aśokapādapa,
sasīma kalawan mayūra gĕluṅanya wĕka niŋ asana akadaŋ patĕr*

kunaŋ saŋ apahidwan eṅas ahaṅan pawulatan i manaḥnya riŋ sabhā,
sĕkaṙ nika pinintakāsihakĕn iŋ kawi huwus aṅikĕt hañaṙ tĕka,
kisapwakĕna riŋ prawīra kahalĕp nika suṅana sĕpaḥ saka i waja,
kayogyan i laṭinya yan kadi duḥ iŋ wwaḥ ika sĕsĕpĕn iŋ priya atalĕḥ*

anak wĕsi narendra rakwa rasikā saŋ amawa curiga araras dahat,
aroma maṅunĕŋ galuḥ kahiḍĕpanya n apaṅawaka patrĕm uttama,
ikaŋ wwaŋ araṅin wineḥ curiga kadga sinĕpuhan apan wagĕd waśi,
wajanya mamiraḥ tĕka i gusi gusinya halis ika tĕka amraŋ iŋ mulat*

ikaŋ wwaŋ aṅagĕm curik pinakapaṅruhun aduluṙ arĕs twas iŋ mulat,
asiṅhĕl akaluŋ krĕtāṙtha riŋ ayun pinakapaṅisi niŋ wani iŋ raṇa,
surakṣaka kabhīnna bhīnna baṅun antaka mapupul ahöm aṅiṇḍarat,
winaswas asipattra sālas asĕwö krĕtala curiga tomara aluṅid*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

wwaŋ-wwaŋ kasturi sāri niŋ kusuma rūpa saŋ aṅiriŋ inuttama ahayu,
meww-iww-a atap awaṙṇna kuntul aṅusī pasisi kakilatan hana iŋ tawaŋ,
yadyastun tulisĕn samaṅkana pira awig awiga nika yan hana iŋ yaśa,
ṅhiŋ ganya n drawanĕn manisnya niyatanya tumuluy-atĕmaḥ tasik madhu*

laslāsan wruḥ iŋ iṅgita aṅinakana iŋ mulat ahayu puji n pakawwaṅan,
yan tiṅhal kadi tiṅhal iŋ cala cala arĕṅu-rĕṅu sahaja apuput guyu,
nistanya n kadi pāwak iŋ madhu manisnya raras ika kadi ṅrĕs iŋ hati,
tan paṅgintiṙ i rūm nira asĕmu jamuṙ hapa-hapa marĕk iŋ jamuṙ wulan*

denya aṅlaṅkahakĕn sukunya kadi tan lĕpasa tĕkap i lon ikaŋ laku,
mĕñcuḥ-mĕñcuḥ aṅambĕk ambĕki pupūnya hana bĕnĕṙ adĕgnya pet ulaḥ,
kahyun-hyun laris iŋ wĕtis tan alaris laku nika minahā hinerakĕn,
aṅjiṅjiŋ sasisiḥ mĕluk tuṙ ika mātra wagĕd aniru lampaḥ iŋ tulis*

strī-strī sabhya wicakṣaṇa anagara nora kakuraŋ ika pantĕs iŋ sabhā,
kady-a anaṇḍuṅakĕn rwi de nika lumampaḥ arĕṅu sahaja aṅhĕmu guyu,
eñjuḥ prāya nika n wulat riŋ aṅuṅaŋ tan ahulap atawĕŋ tawĕŋ taṅan,
tan pendaḥ salukat jajaṙ gĕluŋ ikā lukaṙ i jaja tinumbakan susu*

kady-aṅrakṣa hayunya rūpa nika de ni galak i pamatanya yan wulat,
hrū ni iruŋnya lanā katon amatitis pamarayaŋ i halisnya lot mayat,
waṙṇnākāra nikaŋ waja akrĕp asinaŋ gusi-gusi nika kesisan laṭi,
ahrit wit ni suśūnya tĕkwan aluṅid paḍa-paḍa kadi suṅga niŋ jaja*

<suwaṅśapattra> 
⏑⏑⏑| ⏑– ⏑| – ⏑⏑| ⏑– ⏑| ⏑⏑⏑| ⏑⏑⏓ : 18

tucapa tikaŋ wwaŋ iŋ paṅuṅaṅan wagĕd aṅucap ucap,
liŋ ika suputrikā pinakaratna winuni ri dalĕm,
saŋ aja sujanma mās kinĕmit iŋ nagara wahu tĕka,
saphala sira n humambanakĕna i narapatiduhitā*

nrĕpatanayā katon wĕdi nira n mulat i para ratu,
yadin alupa ŋ śarīra sira mūṙcchita lumaya kawĕs,
hulĕsana tan bawaŋ jasunana i sĕḍĕŋ ira kapati,
niyata sira aṅliliṙ saŋ aja saṇḍiṅakĕna ri jaja*

narapatiputrikā n gĕluṅa niŋ wwaŋ anaṅis i ṭikā,
saŋ aja paṅisya mon sira wirāga sadaka pasaji,
athawa yadin padadyana sipat narapatitanayā,
nrĕpasuta de nira n gagaṅa mon pusuḥ usapa mata*

sĕkara niŋ aṅhiḍĕp smara kunaŋ narapatitanaya,
saphala n apallawa ambĕt i tĕṅaḥ narapatiduhitā,
nrĕpawaraputrikā n sĕkara de nira kumuda paḍa,
saŋ aja niśākarā nira maran patĕmu paḍa lĕṅĕŋ*

para ratu tan padon pisaniṅū sira kaharĕpana,
tuhu sira śakti wāni paḍa tan hana kakuraŋ ira,
ndan atiśaya prabhāwa saŋ aja adbhuta kagiri giri,
asana lawan wuṅū paḍa nira ndya ta hurĕn i rika*

nahan ucapanya yan dinuluran rĕṅu saha kujiwat,
waja nika tan wĕnaŋ winuni keṅis amuhara raras,
wĕkasan anagwa nagwakĕn i rowaŋ ika ri saŋ aja,
cinalukakĕn maha apicala haṙṣa riŋ ujaṙ ajuwĕt*

hana ta muwaḥ sira kryan apupul pupul ahayu raras,
walu-walu saŋ lumaḥ ry-anu patibrata lumaku wiku,
paṅawaśa niŋ nwam iŋ wayaḥ agatgat asalaha jamaŋ,
hana sĕmu niŋ manaḥ maru-marun mulat i nrĕpasuta*

hana wahu wahw-anūt karakĕtan siliḥ asiḥ akurĕn,
nrĕpaduhitā kahewa nika mĕṅgĕp aṅalĕm aṅupĕt,
tuhu-tuhu yan latā paḍa ni buddhi nika kadi nadī,
cumulu culuḥ priyanya pamawanya lulut i saŋ aja*

rara ri widaṙbbharājya makamukhya nrĕpatitanayā,
paḍa kĕna rāga-rāga nika tībra lumuŋ aṅalayan,
humañutakĕn lulut-lulut unĕŋnya mara ri saŋ aja,
bisa sira tan tĕñuḥ rinĕbut iŋ turida sanagara*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

osik buddhi nikaŋ wwaŋ iŋ paṅuṅaṅan tucapa sira narendrakanyakā,
sāmpun prāpta ri madhya niŋ pagĕlaran para ratu kĕna rāga de nira,
akweḥ bhāwa nira n wimūṙcchita hanan maṅuwahi makuṭa ndatan tulus,
dudw-a abhāwaka kady-aweḥ sĕpaḥ abhāwaka kadi tinĕwĕk miṅe midĕm*

len taŋ tībra lulut nira i nrĕpasutā humiḍĕp awak ira aṅisapwakĕn,
de niŋ rāgawaśa amarājaya tĕka amulaṅuni ya tinūtnya yan rimaŋ,
ṅhiŋ kāmīrasa lot ginoṣṭhi nira rāmya lawan ikaŋ amaṅku pawwahan,
moga aṅde tutuṙ iŋ gula drawa karĕṅwan i wacana nira anamaṙ juruḥ*

ambĕk ni ṅhulun iŋ rara ahayu lawan lituhayu sawawa an apaṅgiha,
ndan maṙmmanya n atĕmwa dūta lĕpihan pirĕsĕpakĕna riŋ pralāpita,
Āpan tan hana raśmi niŋ winaraŋ iŋ wwaŋ atuha tuna de nika alaṅö,
ṅhiŋ gandhaṙwwawiwāha rāmya katiga amawa sĕrĕḥ amisāta riŋ pasir*

luṅha ahĕmbana putra putran ika gantin arĕk arĕkana iŋ pararyanan,
liṅlīṅĕn kisapun kudaŋ  kudaṅĕn iŋ kakawin uliḥ iŋ aṅdadak-dadak,
yadyan māliha riŋ wukiṙ sipi laṅönya winulatan awikwa wikwana,
aṅhiŋ gīta panĕmba nĕmbaha nika n huwus inubhaya mantuka iŋ bibi*

<śāṙddūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓ : 19

nāhan liŋ nira n aṅlipuṙ lipurakĕn kiṅkiŋ nira i twas nira,
kāsiḥ-kāsiḥ ira aṅlawan lawani goṣṭhy-a apan huwus wruḥ kawi,
wwaŋ śrĕṅgāra wicakṣaṇa aṅrahati sojaṙnya an asiḥ saŋ prabhu,
pet-pet haṙṣa sahuṙnya rāgakaraṇa wruḥ riŋ kasöṅan smara*

yan kanyā ri hiḍĕp patik haji hade kahyūnana apan raray,
tonĕn de nrĕpati ndya taŋ madhukarā hāna i kucup niŋ sĕkar,
lāwan yan lĕwasa ŋ rara apa pakĕnanya apan lĕwas riŋ raras,
paṅliṅganya sĕkaṙ lĕwas pisaniṅū kumbaŋ mara aṅambuṅa*

saŋkṣepanya sĕḍĕŋ rarā bwatana kiṅkiŋ hundaṅĕn riŋ ṭikā,
maṅgĕḥ de niŋ aṅolakĕn tĕṅaḥ ikā sāmpun pinaṅkw-a aṅliga,
kady-aṅgān i sĕkaṙ nikāŋ asana yan mĕmbaŋ katampwan riris,
ṅkāna ŋ ṣaṭpada miwya yan bhramara saṅjñānya n jĕnĕk tan midĕr*

nāhan denya n apet sahuṙ mĕtu rarasnya n pāwak iŋ rāsika,
tambā niŋ rimaŋ aṅlawaŋ lawaṅi kuŋ pet rāga denya aṅucap,
lwiṙ truḥ niŋ madhumāsa kāraṇa ni kiṅkiŋ śrī narendra asĕwö,
mambö ken lukaṙ iŋ tilam sahuṙ ira atuṅtuŋ rum iŋ saṅgama*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

kanyā liṅta hade kahaṙṣana paḍanya salaga kapana n kakūṅana,
kuŋ jaṅga aṅalayan tathāpi kapana n pamilĕta raras iŋ rara n lĕwas,
drĕṣṭāntanya sĕkaṙ lĕwas riŋ apa rakwa wulatana mĕne n kasumpiṅa,
kiṅkiŋ tībra yan iŋ sĕḍĕŋ rara rarasnya paḍa-paḍa lawan jraḥ iŋ sĕkar*

ya ikā ta ika hade paṅawruhana campaka salaga nika n kinahyunan,
yadyan sumpiṅa niŋ maṅālihi hulĕs lĕwu raras ika yan pagantyana,
mambö rūmnya hana iŋ karaŋ hulu taṅan turaḥ ika rumĕsĕp tĕka i hati,
haryan tan hana haṙṣa ni ṅwaŋ i sĕkaṙnya puru-puru rĕmĕk katiṇḍihan*

yan laywan pakasumpiṅĕn hana rarasnya tuhun asĕpi solaḥ iŋ lĕwas,
tĕkwan rakwa phalanya mogha pinalaywan asiŋ amupu luṅsuran sĕkar,
denya n mantĕna rūmnya yan pakirim iŋ wwaŋ ahayu panuwal nikā ṭikā,
ambönya n huwus aṅharas pipi ya ta arĕk arĕkana waṅinya kuṇḍaṅĕn*

mwaŋ yan strī hucapĕn rarasnya paḍa ta pwa kaharĕpana tan tayākĕna,
rūmrūm niŋ rara kanyakā kadi saroruha kumuḍu mijil saka iŋ bañu,
himpĕṙ paṅkaja karyakan wahu mĕkaṙ pamĕwĕḥ i raras iŋ sĕḍĕŋ rara,
tan pendaḥ śatapattra wāhu lĕwas iŋ talaga hayu nikaŋ rara n lĕwas*

kanyā ta pwa wiśeṣa riŋ pawaraṅan raras ika marumaḥ lawan riris,
antuk niŋ maṅalap kasoṙ karaṇa niŋ tinarima marĕka aṅaras pipi,
riŋ paṅkwan winaraḥ riŋ akṣara manaḥ wahu tama wahu wanwa koluyan,
Āŋ aḥ wus kaka liŋnya mogha kawatĕk ri sĕḍĕŋ ika kinewala anukĕr*

yadyan rowaṅa niŋ maṅaṙwwani hĕnū rumasa rasana rāmya niŋ kapat,
byakta alona lakunya sotan ika tan tahu mahas-ahas aṅrĕṅö gĕrĕḥ,
tapwan wanwa dahat tuhun rĕṅu nika amarahakĕn i harĕpnya hĕmbanĕn,
suṇḍaŋ suṇḍaṅĕn iŋ tĕgal payuṅana asana hari harin iŋ pararyanan*

tan gyā gyākĕna de nikā lumaku mon karirisana ri madhya niŋ tĕgal,
yan paṅdöla paran kunaŋ wĕnaŋ akona pituhun ika yan lumampaha,
solaḥnya iriṅana apa tan wuruṅa luḥnya patulaka nikā yadin kĕdön,
ṅhiŋ gānya nya lumampaha n hana gĕrĕḥ maṅarahakĕna kāla niŋ rĕmĕŋ*

ndan yan rāmya nikaŋ sĕḍĕŋ rara kapiŋ rwa niŋ arabi rĕsĕp twas iŋ mulat,
kas-kas pādapa kāṅinan kas i tĕṅaḥnya kinayuḥ aṅĕliḥ wawaŋ tumūt,
mwaŋ twasnya aṅasana aṅrĕṅö patĕṙ adan mĕkara hinudanan karāsikan,
kady-amrĕm kalawan puḍak ṅwaŋ aṅisapwakĕn arisi kanin ragĕt-ragĕt*

yadyan rowaṅa niŋ lumampaḥ anukū sapara paran iŋ aṅraraḥ musuḥ,
śodha ata pwa hayunya nora kakuraŋnya mata waja nikā paḍa anulus,
mambö wīra raras-rarasnya tĕkap iŋ hañaŋ aṅiriŋ akālihan tapiḥ,
pantĕs-pantĕs anuṅgaṅa iŋ śakaṭa pamrĕgakĕna kahalĕpnya riŋ hĕnu*

aśrī raśmi nikaŋ rarā tuha kapiŋ tiga niŋ arabi mon kapiŋ pata,
prāya asiḥ wilaja n kinolakĕn anaṅgap i waja nika yan wineḥ sĕpaḥ,
dūra aṅrĕṅwana yan kisapwakĕna riŋ śayana pisaniṅūn apaṅgila,
eṅgal wanwa wisik pisan kadi sadoṣa ginupi tumuluy-kataṅgama*

yogya n rowaṅa niŋ licin wanawasa anusupa ri pasamūha niŋ sĕkar,
kuṇḍaŋ kuṇḍaṅa niŋ mahas-mahas atīṙtha riŋ acala mahārakā gaḍuŋ,
līla anaṇḍaṅa walkala ajaṙ ajara analawaha jawuḥ iŋ labuḥ kapat,
śrī rājādayitā pi yogya ta ṅaranya n aduluṙ anusup lawan ratu*

nāhan de nira nātha mojaṙ apadudwan ulaḥ-ulaḥ ira n paḍa alulut,
buddhi śrī naranāthaputra milu rañca ri wulat ira riŋ nrĕpātmajā,
mūṙccha apan wahu wahw-anon rakĕt aṅiṇḍarat anĕmu ṭikā tĕka alulut,
paŋ niŋ kūŋ asĕwö wilāpa kakawin tinama tama nira i dalĕm hati*

rakryan ṅke kahananku māsku mapa hetu niŋ asĕmu wiwal salaḥ wulat,
ahyun suṅsuṅĕn i ṅhulun karika māsku karaṇa niŋ arĕṅwa pet ulaḥ,
 Om   Om  haywa miṅe nihan ṅhulun amaṅkwakĕna ri kita milw-aḍampana,
taṅgap māsku sĕpaḥku sāmpun amiraḥ rumĕsĕpakĕna rāga ni ṅhulun*

dyaḥ saŋ sāgara katruhan luḥ apasiṙ panĕpi saŋ ahĕnī-hĕnī pupur,
muṅgw-i i jro hati kuṅta māsku kapana n rwaba sumapatana i kuŋ i ṅhulun,
ambĕk ni ṅhulun amriḥ aṅlayari tan wĕdi kajahata kombakan halis,
swaṙgga aku n karĕma iŋ tĕṅaḥta sukha kaprĕma kapaguta riŋ karaŋ susu*

rakryan saŋ madhu niŋ kaḍatwan uliḥ iŋ hyaŋ amituruni sāri niŋ sĕkar,
lwiṙ tawwan pakatonan iŋ kaka kaka aṅrubuŋ ahayu paḍa aṅisis wĕtis,
de niŋ hyunku tumon manista n agĕlaŋ gupura maṇi duwĕg pakolihĕn,
ndak lampū pĕtĕŋ iŋ mulat sakahananta ri dalĕm ibu rohĕn i ṅhulun*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

ndaḥ nāhan liŋ narendrātmaja ri hati nira apan sira bhrāntacitta,
rakryan putrī mara i śrī magadhapati pĕnuḥ wwaŋ manonton mara i jro,
awrĕg de saŋ sunandā kadi lanaŋ aṅusī sāhasa anĕmbuŋ iŋ hwī,
ramya awelā katon riŋ wĕkasan aṅililan śrī suputrī tinonton*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

mojaṙ śrī magadhādhipa i nrĕpasutā nihan ibu marĕka akisapwana,
socaṅkw-i ibu lawan matanta sakadaŋ paḍa-paḍa dadi niŋ gula drawa,
atyanta ibu hayunta tan patatalan tuhu-tuhu n awatāra niŋ ratiḥ,
heman māsku yatan papaṅgiha lawan ṅhulun apan awatāra niŋ smara*

wruḥ ku n tan hana sanmatanta hana duṣṭa marĕki ri kita amadohakĕn,
tonton denta matanta mĕṅgĕp amanis dumadak arĕṅu yan tumon ṅhulun,
paṅron wimba nikuŋ halista n abĕnĕṙ kuṭila milu ri tuṅtuŋ iŋ hiḍĕp,
tan saṅka iŋ hana doṣa kimburu manaḥta tĕka wiwal apeda ri ṅhulun*

rakryan janma ni janma ni ṅhulun adadyana ratu tumuta iŋ swayambara,
ndan rakryan ta muwaḥ swayambarakĕna amiliha ratu ri madhya niŋ sabhā,
denya n tan kinasanmatanta palalun sinalahasa ri tan siḥ iŋ widhi,
rāmya ṅwaŋ pinagantakĕn tulusa tan tulusa tuwi yaya apuput raras*

nāhan de magadheśwara aṅucap arūm amalaṙ i sahura nrĕpātmajā,
śrī dewi indumatī tan eṅĕḥ apa tan hana manaḥ ira keṅĕra i sira,
maṙmma śrī naranātha mantĕn aṅucap tĕhĕṙ amaḍĕm ikaŋ smara i hati,
wruḥ ri wyaṙtha ni kuŋ nira i nrĕpasutā n kadi wiphala niŋ ahyun iŋ tulis*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

ndaḥ mojaṙ saŋ sunandā ri narapatisutā liŋnya tiṅhal tuhanku,
nāhan ta śrī mahārāja magadhapati saŋ yogya petĕn siwinta,
yadyastun siddha rakryan sasisihana hulĕs dlāha lāwan narendra,
sakweḥ niŋ strī hana i jro nagara niyata tan sāha saṅka i padanta*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

sugyan tan wruha māsku yan śri magadheśwara sira maṅaran parantapa,
sāmpun śīṙṇna musuḥ nira awrĕg i kaḍatwan ika mati ri madhya niŋ raṇa,
aṅhiŋ pat lima śeṣa niŋ karahatan paḍa kawĕkas anūt mara i sira,
saŋkṣepanya yathāṙtta māsku sira yan prakaśita maṅaran parantapa*

yan riŋ wīṙyya lawan guṇa syapa sira aṅṅwihana sira yan paḍa prabhu,
waḥ riŋ mās maṇik uttama ndya ŋ adagaŋ lumĕwihana sira n dhaneśwara,
sāmpun pūṙṇna kadānaśūran ira kaprakaśita tĕka riŋ purāntara,
ṅhiŋ putrī kakuraŋ ni ghāra nira hetu niŋ aṅadu ri māskw-aṅĕdwakĕn*

wwantĕn deśa lĕṅĕŋ ri puṣpapura bhūmi nrĕpati pasamūhan iŋ kawi,
luḥ niŋ strī kĕna rāga rakwa talaganya pinarigi ri laywan iŋ gĕluŋ,
sambatnya n panaṅis ya ta aṅdadi madhubrata hana dadi cātaka iŋ tawaŋ,
mambö rūm ni mukhanya sāmpun atĕmaḥ kumuda mĕkaṙ i tambwaŋ iŋ wulan*

ṅkā ta induŋ parananta māmĕŋ amĕŋ an huwus atĕmu lawan nareśwara,
bhuktin siḥ nira denta rāmya niŋ atuntunan aduluṙ akālihan payuŋ,
ya ikā wīṙyya ṅaranya riŋ kadi kita ahayu pinuji yan amriḥ iŋ priya,
ramya aṅaṙwwana ḍampa riŋ para paran sipi wanĕḥ iŋ akālihan tilam*

<sragdhara> 
– – – | – ⏑– |– ⏑⏑| ⏑⏑⏑| ⏑– – | ⏑– – | ⏑– ⏓ : 21

nāhan liŋ saŋ sunanda amanis araras arūm de nika akon atĕmwa,
sāmpun kājaṙ pratāpa nrĕpati lawan ikaŋ wīṙyya sāmpun tiniṅkaḥ,
ndātan mlecchā suputrī n inucapan aṅucap len saka i saŋ narendra,
moga asuṅsut mĕne n ahyuna kinĕdĕ kĕdö kewala adoḥ riŋ ambĕk*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

śrī dewi indumatī katon sĕmu ni buddhi nira n alalisa i nareśwara,
Āpan tan hana raśmi-raśmi ni wulat nira pinarĕkakĕn wawaŋ miṅe,
ya ikā hetu nira n kinon aṅaliha amwita rumuhun anĕmbaha i sira,
mambĕt madhya nira aṅgaluṅgaŋ i panĕmbaḥ ira kadi panĕmbaḥ iŋ tulis*

ry-aṅkat śrī nrĕpaputrikā śri magadheśwara kawĕlas arĕp kamānuṣan,
mary-a ateja sĕpaḥ nira asĕpa sigit sigitan ira tiba akusa iŋ lĕmaḥ,
tan śobha akilayū wulat nira sĕkaṙ nira maṅaway-awe hana iŋ kapö,
trĕṣṇā kūŋ ira tan katoliḥ inatīta nĕhĕṙ inilagan yayan tumūt*

<śāṙddūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓ : 19

śrī dewi indumatī lumampaḥ aṅĕliḥ prāpta i saŋ aṅgādhipa,
ndātan wany-asabha ahaliŋ haliṅan iŋ ceṭī paḍa akweḥ marĕk,
tan saḥ dyaḥ jayawaspa lot linihaṅan bāhunya kaṙwwa awiḍaŋ,
Āpan kāsiḥ ira alawas tuwin arūm tan soṙ dahat riŋ hayu*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

agyā ŋ buddhi saŋ aṅganātha ri ḍatĕŋ nrĕpawaraduhitā mara i sira,
mojaṙ tan panaha anĕkākĕn i lulut-lulut ira ri nareśwarātmajā,
ṅke rakryan mapa hetu niŋ kadi wiwal mulat ariris apakṣa maṅsula,
hāḥ wāliṅku tĕka akisapwana kita n tĕka dumadak adoḥ tĕka ŋ tamuy*

antĕnku n tuna kapwa siḥta winaliṅku tumuta saparanku tan saha,
māskw-induŋ ndi wĕkas ni kuṅta palakuṅkwa hurupĕn i lara priḥ i ṅhulun,
rāganta mwaŋ unĕṅku denya n ahurup tali paṅuwata kiṅkiŋ i ṅhulun,
wet niŋ tan hana sanmatanta palarĕṅkwa karika karaṇanta tan sahur*

dyaḥ saŋ haṙṣa piniṇḍa ratnawanita aṅaraṅa karaṇa niŋ lanā lulut,
saŋ kiṅkiŋ ginawe rara ahayu sujanma karaṇa niŋ akuŋ tumon kita,
saŋ rāgānala maṅdadi wwaŋ amanas manasi hati kita n kinonĕṅan,
saŋ rĕs maṅdadi janma rājaduhita amuhara wĕdi niŋ ahyuna i kita*

nāhan de nira mojaṙ aṅrĕsi hati iniṅĕt iṅĕt apa tan kinahyunan,
heman wīṙyya nira mwaŋ uttama ni kaprabhun ira suyaśa adbhuta iŋ jagat,
riŋ rūpa asĕmu rūpa niŋ smara sawaṙgga lawan asana riŋ labuḥ kapat,
tan kewö wiphalaprayāsa hana tan pinakadi kadi kambaŋ iŋ caru*

<śāṙddūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓ : 19

mantĕn śrī naranātha mojaṙ irikā ta dyaḥ sunanda aṅucap,
liŋnya dyaḥku harĕp kita wruha ri pāwak niŋ gĕrĕḥ niŋ kapat,
nāhan māsku saŋ aṅganātha pahawās gĕntĕṙ madadyan ratu,
yogya atĕmwa lawan kitā kita tĕmaḥ niŋ cātaka amet jawuḥ*

ṅkāna i rājya saŋ aṅganātha wĕkas iŋ ramya i huwus niŋ laga,
ry-antuk saŋ prabhu maṅlurug saha bala lwiṙ waḥ saka iŋ paṙwwata,
gĕntĕṙ niŋ grit ikaŋ ratha anĕmahakĕn kuŋ ni wwaŋ iŋ kāṙttika,
luḥ niŋ strī kahañaŋ ri līna ni ratunya aṅde paḍĕt niŋ lĕbū*

ndan heman tuna rājalakṣmi satĕwĕknya n rājya niṙdewatī,
hetu śrī naranātha tan sthiti pijĕṙ luṅhā madewāśraya,
de niŋ hyūn ira n aṅhyaṅa ŋ nagara mogha n kewĕhan tan hana,
ṅhiŋ rakryan pakarājalakṣmi nira maṙmma de nira aṅundaṅa*

rakryan-yan hana sanmatanta ri sira anambāna kiṅkiŋ nira,
ndak pinta nya sĕkaṙ tajinta pamahugya mwaŋ sĕrĕḥ riŋ kajaŋ,
taṅgap denta mĕne sĕpaḥ nira katon heman yatan suṅsuṅĕn,
nya ŋ siṅhāsana kaṙwwananta pakisapwan māskw-i paṅkwan haji*

nāhan denya n aṅĕdwakĕn nrĕpasuta ahyun waspada i saŋ prabhu,
moga acūm ararĕm wulat nira sinuṅsuŋ riŋ wulat löṙ miṅe,
ndan dūra ahyuna kewala awĕdi kumöl ambĕk nira aṅdoḥ arĕs,
yan tiṅhal kadi tiṅhal iŋ mulat iŋ aṙcca aṅheṙ iŋ uṅgwan bhaya*

māliḥ śri indumatī riniṅriŋ inariḥ de saŋ sunanda amawa,
Āśābhūta saŋ aṅganātha ri layad dewī nĕhĕṙ tan waluy,
de niŋ bhrānta nira aṅikĕt rasa palambaŋ paṅlipuṙ luḥ pinöm,
ṅkāna i watwan ikaŋ salö panulisan maṙmmā rasanya amanis*

rakryan saŋ maliŋ-iŋ mata amatik i rūpaṅkw-a aṅĕḍap yan wulat,
kālap denta manaḥku mĕṅgĕp amanis rūpanta duṣṭa iŋ hati,
mukṣa twaskw-i sĕḍĕṅta mūṙ syapa ta len saṅka i kita aṅambila,
eman māsku tuhan-tuhan maliŋ atimpuḥ duṙyyaśakṣatriya*

rakryan haywa kita pramāda ri surup niŋ lek mĕne riŋ wĕṅi,
prāpta amora kakanta haywa kita tan yatnā ry-awakta iŋ jinĕm,
sāk niŋ ken awanaṅkwa mañjiŋ i parāhasyanta riŋ pamrĕman,
maṅgā matya mata aku pökana kukuṅku n paṅguhā riŋ pupū*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

nahan rasa ni de nira ahyun amaliŋ maliṅana ri raras suputrikā,
agöŋ sukha nira n tibā manaḥ i saŋ katuduḥ arusita pwa riŋ manaḥ,
ri kāpusan ikaŋ smara apunagi yan waluyana sira de nrĕpātmajā,
lumakwa mapasaŋ pasaŋ wuyaha yan muliḥ iriŋ iriṅĕn mara i dalĕm*

atīta sira saŋ narendra maṅaraŋ tucapa sira narendrakanyakā,
sinuṇḍaŋ inamĕṙ kininkin aṅĕliḥ rasa tumayuṅa kabwatan raras,
tuwin manaḥ ira n prapañca kumĕtĕṙ hati nira mulat iŋ wwaŋ iŋ sabhā,
baṅun lumaku ri wwat ewĕḥ alĕyö maṅamĕṙ-amĕṙ i de nira n laku*

sahaṙṣa saŋ awantinātha ri ḍatĕŋ saŋ ahayu pinakahyaŋ iŋ sabhā,
hanan pasiḍakĕp hanan pasidĕha aṅuraḥ ariḥ ulaḥ iŋ girahyasĕn,
waḥ iŋ kapitu tan pahī wĕtu ni rāga nira ri naranāthaputrikā,
pĕnuḥ maṅarape tĕka iŋ kaka kaka anwam atuha sinarambahan lulut*

i maṅkana ni de nira n karakĕtan turida sinaput iŋ manobhawa,
tan enak aṅinaŋ tan enak aṅucap humĕnĕŋ apĕga ta n saya awĕnĕs,
sawet i pamanas nikaŋ madanabahni ri hati nira maṅkin aṅlare,
ya kāraṇa nira aṅucap tan awiraŋ sumĕgĕ sĕgĕḥ i saŋ nrĕpātmajā*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

rakryan bhāgya kita n ḍatĕŋ nihan aluṅguha yayi ri kisapwan i ṅhulun,
mās lāwan maṇik uttama aṙjja humaḍaŋ pakĕna nika panumbasa i kita,
yadyan kaprabhun i ṅhulun suṅakĕnaṅkwa ri kita yayi yan kita aharĕp,
yan praŋ yan kakawin panĕkwa ni kakanta ri kita yayi yan-n-apaṅgiha*

yan riŋ kāṙttikamāsa rāmya masa ni ṅhulun amĕŋ-amĕŋ iŋ pasiṙ wukir,
kuṇḍaŋ kuṇḍaṅĕn i ṅhulun kita mulat mulata ri kakawinku riŋ yaśa,
yan māsa asujimāsa rāmya masa ni ṅhulun amĕnĕm i rājya niŋ musuḥ,
kuṇḍaŋ kuṇḍaṅa ni ṅhulun kita mulat mulata ri kawaninku riŋ raṇa*

<śāṙddūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓ : 19

nāhan de naranātha mojaṙ araras mambö laṅö niŋ jinĕm,
siṅgiḥ yan pracacaḥ karas waśa ri tuṅtuŋ niŋ tanaḥ riŋ kapö,
siŋ soṅkab ni tutuk nira awĕtu laṅö kāmīrasa apet manis,
pöḥ niŋ haṙṣa pinöm atūt guru laghunya aṙjja aṅĕnoḥ lambaṅa*

saŋ katwaŋ niŋ awaṙṇna campaka tumiṅhal sakṣaṇa i saŋ prabhu,
ceṣṭākāra nira inariḥ winulatan de saŋ sunanda ataña,
māskw-induŋ mapa buddhi rakryan i narendra n swāmya rakryan sira,
yogya apan kadi mūla tuṅgal apasaḥ maṅke n tĕmaḥ mānuṣa*

<upendrabajra> 
⏑– ⏑| – – ⏑| ⏑– ⏑| – ⏓ : 11

yadin kita atĕmwa lawan narendra,
ry-awantideśa atiśaya iŋ subhikṣa,
wwaŋ uttama wwaŋnya kawi iṅgitajña,
pacaṅkramānanta pasiṙ wukiṙnya*

gunuŋ mahākāla ṅaranya rāmya,
kapunpunan de saŋ awantinātha,
i pāṙśśwa pāṙśśwanya patīṙtha tīṙthan,
pĕnuḥ dwijaṙṣy-a ajaṙ ajaṙ tan imbā*

sabhā bhaṭāra iśwara nityakāla,
śiwāmbha sakweḥ ni bañunya śuddha,
kulĕm pwa saŋ hyaŋ tuwi krĕṣṇapakṣa,
yaya apaḍaŋ de nikaŋ aṙddhacandra*

paran tatan rāmya nikā parāna,
pamenana i kāla nikaŋ basanta,
ikaŋ lara agöŋ mala niŋ śarīra,
awās hilaŋ māry-aṅaweśa denya*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

tāman saŋ nātha tan popama halĕp ika sāmpun prakāśa adwitīya,
piṅgiṙ niŋ lwaḥ srĕp ātis ny-aṅin ika humaras gandha niŋ paṅkaja mrik,
sākṣāt swaṙggātmaka apan sahana-hana nikaŋ kĕmbaŋ aṅjraḥ paḍa arūm,
heman yan lena saṅka i kita śaraṇa ni kādewatanya n pinūjā*

nāhan de saŋ sunanda amirĕsĕpakĕn i saŋ yogya kaṙmmā sudewī,
ndān ambĕk śrī suputrī miṅay-atimĕs adoḥ tan hana ŋ rāga mātra,
sāmpun wruḥ saŋ sunandā karaṇa nika n akon muṅsira i saŋ pratīpa,
asrĕt lampaḥ nira alon laku-laku jalada anūtakĕn māruta alon*

ndan saŋ kāry-a aṅaraŋ sis kawĕlas arĕp ira ameri luḥ tan tinoliḥ,
baryan tiṅhal ri dewī sira rasa pĕjaha apan rĕmĕk twas nira syuḥ,
limbe-limbe sudewī kadi maṅaway-akon milwa ri śrī narendra,
wet niŋ bhrānta aṅikĕt bhāṣa ri saruṅan ikaŋ patrĕm aṅrĕs rasanya*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

ṅhulun yaśana rāga māsku pakadhaṙmman ĕnahana raras niŋ aṅrĕṅiḥ,
hayunta makawāṇḍiranya ya paṅöbana para-paranaṅkwa yan rimaŋ,
prasĕnta ri dalĕm jinĕm titisananta luḥ i lukaṙ i kenta riŋ tilam,
susunta pakasādhananta kalawan pipi katiga tĕṅaḥ maran lĕpas*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

nāhan de śrī narendra anĕmahakĕn i lulut kuŋ nira awak wilāpa,
ya ikī tan saḥ ri paṅkwan winaca tiniliṅan koŋ rinĕṅwan winaswās,
adrĕs luḥ śrī narendra aṅrasani rasa nika apan katuhwan rasanya,
yogya aṅantya iŋ mahantĕn wacan iŋ alaradan kālapan ratnakanyā*

rakryan putrī huwus māliḥ asĕmu paṅaliḥ niŋ sĕkaṙ sālas aṅjraḥ,
kweḥ niŋ guṇḍik nira mwaŋ kaka-kaka rumara aṅasturi mrik waṅinya,
lagy-a ataṅkis humuŋ hambuluṅan i tali kenya anamaṙ ṣaṭpada strī,
haṙṣa ambĕk saŋ pratīpa amapag iŋ ujaṙ arūm tustus iŋ laṅwa-laṅwan*

<krĕti> 
⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏓ : 20

ibu t asy-asiḥ kita kadaŋ kadaṅa ri sĕḍĕŋ i ṅhulun rimaŋ,
kita yogya mitra kulabandhw-amarasana ri rāga ni ṅhulun,
pakawaṙgga ni ṅhulun i paṅkwan asisihana raśmi niŋ prĕman,
arĕnaḥ manahkw-aṅaku sānak iri kita patĕmwan iŋ jaja*

pakĕnaṅkwa yan marĕk i māskw-amibikana laṭinta riŋ waja,
lumut iŋ payodhara huwus kakiṅan usapanaṅkwa riŋ jaja,
iruŋ i ṅhulun panutulaṅkwa luḥ i pipi ri pamriḥ iŋ sipat,
lukaṙ iŋ tapiḥ salinanaṅkwa karatala mĕne n pamaṅkwakĕn*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

ndaḥ ya iki n liŋ narendra arasa mijila saka iŋ bhāṣa lāwan palambaŋ,
sotan ta ŋ sāri niŋ rāga piturun i laṅö niŋ kawi bhrāntacitta,
tan paṅgintiṙ manis niŋ tĕbu sawukiṙ apan tan patuṅtuŋ manisnya,
maṙmma anyuḥ prāṇa rūmnya asĕmu paṅucapan iŋ wahw-amaṅkw-a aṅdudut ken*

rakryan putrī mulat riŋ nrĕpati kadi wulat niŋ ṭikā riŋ wilāpa,
mojaṙ ta dyaḥ sunandā wwaya ta sira siwin śakty-asaṅjñā pratīpa,
sākṣāt swaṙgga anurun rūpa ni nagara nira ry-a anupa khyāti riŋ rāt,
kumbaŋ kĕmbaŋ papaṅgiḥta kadi patĕmu niŋ kāṙttika mwaŋ basanta*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

saŋ aṙjjuna sahasrabāhu riŋ usāna sira siniwi śakti nītimān,
prakāśa sira saŋ daśānana musuḥ nira huwus ayaśa amatī musuḥ,
tathāpi kaparājaya iŋ raṇa huwus hinuripan alawas pinañjara,
hana pwa sira saŋ pratīpa sira rakwa wĕka nira suśīla digjaya*

paran pwa wĕkas uṅsirĕnta paḍa wastu kita wĕka niŋ uttamaprabhu,
para prabhu kapan paḍa asira lawan sira tĕwas amilĕt milĕt wulat,
ameta kita len muwaḥ tĕwas aṅel midĕṙ ibu kapana n pamaṅgiha,
mataŋnya sira sĕṅgahĕnta kaka yogya sira manuwala iŋ ujaṙ yayi*

<śikhariṇī> 
⏑– – | – – – | ⏑⏑⏑| ⏑⏑– | – ⏑⏑|⏑⏓ : 17

yadin siddhā rakryan sasisihana rūm niŋ siliḥ asiḥ,
awās rakryan glāna ahuyaŋ apupul i jro pakasutan,
hana lwaḥ ramya alwā prakaśita si rewā ṅaran ika,
kita adyūsa ṅkāna isuḥ isuhana lāwan saŋ ahulun*

raras niŋ kaṙwwa swāmi paran ika rakwa aṅṅwihana,
marā riŋ tāman tan hana marĕka līlā ṅwaŋ aṅĕnĕs,
yadin madyūsa iŋ lwaḥ talaga wulakan śūnya kasĕnĕt,
wĕnaŋ sāmbĕk niŋ swāmi tariman apan tan hana mulat*

kalīṅanya alaḥ māsku marĕka nihan dak parĕkakĕn,
paran maṙmmanta asuṅsut arĕṅu miṅe tan pamituhu,
paṅanti i paṅkwan saŋ prabhu hila-hila ŋ duhkha siwuhĕn,
apan māskw-a apet-pet hayu pahayu buddhinta ri sira*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

nāhan liŋ saŋ sunanda amirĕsĕpakĕn i tiṅkaḥ narāṙyya pratīpa,
pathya wruḥ sopapatti iṅgita nikaŋ ucap akrĕp kĕna priḥ narendra,
ya aṅde tan saṅśaya i twas nira ri ḍatĕṅa rakryan suputri i kisapwan,
kady-aṅhyaŋ motusan wallabha mamagĕhakĕn tan wuruŋ niŋ swakāṙyya*

rakryan putrī miṅe tan wawarĕṅĕḥ apa tan trĕpti rakwa i narendra,
saŋ nātha wruḥ sira n tan kinaharĕpan ikaŋ buddhi maṅkin prapañca,
Āśābhūta anulis ketaka rasa kakawin pöḥ nikaŋ rāga tībra,
tambā niŋ keraṅan tan winadal i liḍaḥ iŋ kāma nāhan rasanya*

<nawahaṙṣa> 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓ : 19

ibu tan paphala pwa ŋ amalaṙ i hayunta sĕḍĕṅta rare,
syapa māsku kadi ṅhulun aṅurati rāga lawan turida,
katunan lĕpihan kita kinirimakĕnku karaskw-i kita,
tĕka riŋ kararan pwa kita mapa tiki n sahaja api lupa*

sĕḍĕŋ iŋ pabĕlaḥ turida kinĕkĕsanku kita iŋ lĕpihan,
makasādhana kuṅkw-aṅiṅĕt-iṅĕt i rūmta lanā n pinalar,
aṅadĕg pwa kita iŋ puḍak araras inastwakĕn iŋ bhramara,
winaliṅku kita aŋ liṅa puji-puji yan ratu niŋ kusuma*

saŋ apiṇḍa wukiṙ ṅhulun ajaṙ ajara i kita muṅgwa sadā,
tarukāṅkw-i hayunta pamiṣayana rāga sĕḍĕṅkw-alulut,
licina iŋ śayana akw-anusupa ri hulĕsta sugandha miṅiŋ,
sipi māsku sukhaṅku katuruna ri soṙ i tĕṅaḥta rari*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

nāhan de śrī narendra akakawina maṅani twas nira i jro drawa aṅras,
ndātan tiṅhal muwaḥ riŋ nrĕpawaraduhitā kewala iraŋ tumuṅkul,
māry-a aśābhūta sāmpun pinĕgat ira lulut kuŋ nira i śrī suputrī,
hetunya n tan wijil luḥ nira pamaḍĕm ira iŋ rāgabahni i dalĕm twas*

sāmpun māliḥ sudewī kasusu laku nira aṅĕñcuḥ ĕñcuḥ kaṅelan,
ndan tiṅhal saŋ susena aṅiriṅakĕn aṅamĕṙ tan wĕnaŋ sāḥ amaṇḍĕŋ,
kady-a adandan kisapwan yan alihan asila ahyūn amaṅkwa i sudewī,
haṙṣa agyā gyān anuṅsuŋ riŋ ujaṙ akakawin lwiṙ katona iŋ palambaŋ*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

rakryan saŋ pinunagyakĕnku śaraṇāśraya tumuluṅa kiṅkiŋ i ṅhulun,
aṅlū māsku kisapwan i ṅhulun aluṅguha kita yayi haywa saṅśaya,
t asy-a asiḥ kita māsiha i kawi guṇaṅku palaṙ amalĕsa iŋ karāsikan,
lambā kaprabhun i ṅhulun kita rumaṅkĕpana saphala yogya tuṅgalĕn*

maṅke n prāpta ni māsku tambay-iŋ anon wwaŋ ahayu kadi dewakanyakā,
yan riŋ śūnya katĕmwananta saha bhūṣaṇa maṅĕnĕsa tan parowaṅa,
byakta anĕṅgaha dewatī kalĕmahan ṅhulun iri kita dūra saṅśayā,
Āpan de ni hayunta yogya kita māsku panadinakĕna n pinaṅkwakĕn*

paṅkwankw-i ibu paranti niŋ wwaŋ anukĕṙ-nukĕṙ aṅĕsaḥ-ĕsaḥ pinaṅkwakĕn,
śīṙṇna syuḥ lĕṅĕn i ṅhulun pinakarantunan i kuku niŋ epu tan panūt,
tan pamwas jaja ni ṅhulun wahu waras linawad i panĕpak niŋ aṅrĕṅiḥ,
lagy-emö pipi ni ṅhulun sabha sabhā ni waja niŋ anulak wineḥ sĕpaḥ*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

sojaṙ saŋ nātha kady-a aṅalapana kasusuk niŋ kĕna iŋ rāgapāśa,
kady-a anambāna kiṅkiŋ niŋ amalaku suwal kewĕhan kāladeśa,
sākṣāt sambat niŋ onĕŋ kinirimakĕn apet pet manis de ni kuŋnya,
mambö rūm niŋ katurwan winuṅu ni jarumanya anĕkākĕn wilāpa*

tatkāla śrī suputrī sapawulatan aṅanti i harĕp saŋ susenā,
tan kantun saŋ sunandā marĕk ataña tĕhĕṙ sopacāra atalaṅkup,
rakryan sāmpun kita wruḥ ri narapati mapa ambĕkta māsku n patĕmwa,
Āpan saŋ nātha sākṣāt madana midĕṙ amet hyaŋ ratī riŋ kaḍatwan*

yadyastun māsku siddha aṅhaturakĕna hayunta iŋ kisapwan narendra,
ṅkāna iŋ gĕṅgā kita amena mahas ahasa riŋ nūsa śūnya i tĕṅaḥnya,
mwaŋ yan rakryan mara iŋ wrĕndawana taman ira anopama iŋ laṅwa laṅwan,
akweḥ bhuktinta ramya amarĕkana yamunā lālana akuwwa-kuwwa*

rakryan putrī tan eṅĕḥ sira kinĕdĕ kĕdö yan paniwya i narendra,
siṅgiḥ rakwa n rarā suṇṭi masĕmu lĕṅa suṇṭy-a akalis de nira ambĕk,
ndan buddhi śrī susenā kadi pulut atĕguḥ tan lumeṙ de nira ahyun,
saŋkṣepanya ndi tan siddha kapalikĕtana śrī suputri i narendra*

luṅhā lampaḥ sudewī narapati kawĕkas keraṅan tan tinoliḥ,
kady-agriŋ nora rakwa aṅinaki laṅu laṅun yan mulat riŋ sĕrĕḥ wwaḥ,
rakryan putrī juga anuṅgayap i hati nira atyanta riŋ priṅga wiṣṭi,
maṅkin bhrānta aṅikĕt bhāṣa panalimuṙ ira i tībra niŋ rāga tikṣṇa*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

dyaḥ maḥ luṅsuran i ṅhulun pasuṅa ni ṅhulun iri kita māsku taṅgapĕn,
siñjaŋ siñjaṅa rakryan iŋ paṅaraṅan ri huwus iŋ anulis pralāpita,
göŋ ny-a asiḥku ri māsku yogya suwalĕn ṅhulun amalaku luṅsuran tapiḥ,
donya ibū pinakātmarakṣa n amĕrĕnkw-abasahana tĕhĕṙ pamera luḥ*

rakryan saŋ hinarĕp harĕpku śaraṇāśraya mulata ri rāga ni ṅhulun,
tan sa inuṅsiṙ adoḥ manaḥta salawasku tĕka ri kita mogha tan liniŋ,
ṅhiŋ gānyā hana kāsihanta ḍatu ḍatwa kahulunana tan saha i kita,
ya ikī pañjiṅanaṅkwa nitya saparan ṅhulun aṅucap ucap lawan kita*

nāhan bhāṣa nira n tiniṅgalakĕn iŋ paṅaraṅan i layat suputrikā,
mantĕn duhkha nira asamun turida rāga ni manaḥ ira tan tinūtakĕn,
śrī hemāṅgada kabwatan kuŋ i ḍatĕŋ nrĕpawaraduhitā mara i sira,
wwāgan mogha gumanty-amukti lara rāga niyata sira tan kinahyunan*

<śāṙddūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓ : 19

śrī dewi indumatī ḍatĕŋ sira ri saŋ sāmpun kaciṙyyan smara,
ewĕḥ tan kahiḍĕp harĕp nira lawan tan hyūn ira i saŋ prabhu,
ndān eman wĕkasan kataṙkkan i kalis ny-ambĕk nira n tan rimaŋ,
aṅhiŋ piŋ rwa mulat kapiŋ rwa sahaja atuṅtuŋ tikĕl niŋ halis*

sāmpun waspada doḥ i rāga nira tan tuṅgal panononana,
suṅsut-suṅsut ira n kinon marĕka len tiṅhal nira aṅrĕṅwani,
Ākāra iṅgita niŋ manaḥ saha wijil niŋ śabda nora akadi,
ahyun kawruhana n tan ahyun ika kaprajñān ira apet wiwal*

tan wruḥ śrī naranātha yan tan aharĕp rakryan suputri i sira,
aṅgĕṅgöŋ kamadan trĕṇāṅkura hiḍĕp saŋ nātha riŋ wwaŋ kabeḥ,
hamham paṙccaya de ni rūpa nira tĕkwan śakti wāni iŋ raṇa,
kĕdw-a akuŋ makasoŋ lara unĕŋ ira yan pojaṙ waśa akon marā*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

saŋ sākṣāt smarakanyakā saŋ anarīra ri hati saŋ amiṇḍa riŋ hiḍĕp,
buddhiṅkw-a alal aṅantyakĕn siha ni māskw-ahuyaŋ ajaruman pralāpita,
maṅke pwā tĕka tan wawaŋ marĕk awaṙṇna kĕna guṇa miṅe kita ariris,
rakryan haywa kakanta māsku sinaranta kalalaḥ ibu rāga ni ṅhulun*

saṇḍaŋ bhakta samotusankw-apuyĕŋ an layat alisuḥ amet rara ahayu,
ndātan poliḥ aṅel aṅulwan aṅawetan aṅidĕri kaḍatwan iŋ musuḥ,
maṅke pwa n hana māskw-arūm pakawayaŋ wayaṅĕn amĕrĕn iŋ pasaṅgaman,
tan pātmā rasa kaprĕman saśayana anĕkĕnakĕna śarīra ni ṅhulun*

nāhan de naranātha mojaṙ awuyuŋ sira wĕkasan adoḥ suputrikā,
śrī putrī katibān ujaṙ haji tan eṅĕḥ apuji sira yan tuhan-tuhan,
Ājñālaṅghana yogya daṇḍan apa tan hana sahuṙ ira pakṣa māliha,
simbantĕn haji moliha amidhi balik sira kawidhi dinaṇḍa niŋ smara*

<śāṙddūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓ : 19

sakweḥ saŋ marĕk uttamottama wiwal munduṙ paḍa amid miṅe,
aṅheman ri narendra yan sira tan antuk śrī suputrī mulat,
mwaŋ strī-strī paricārikā paḍa humuŋ maṅyogyani i saŋ prabhu,
ḍyam ta iki i wĕkasan tuhun hana mulat yan saŋ sunanda aṅucap*

rakryan tiṅhalana atpada nrĕpati sākṣāt ṣaṭpada amet sĕkar,
maṅheṙ-heṙ i dalĕm taman makapaṅanty-antyan kucup niŋ mĕnur,
maṅke n mūṙ aṅaliḥ cumuṇḍuk i widaṙbbha apakṣa tan mantuka,
Āpan maṙmma nira n ḍatĕŋ kita karĕṅw-an paṅjraḥ iŋ campaka*

śrī hemāṅgada laṅwa-laṅwan asana ndātan mĕkaṙ kābunan,
saŋsāra kṣaya saŋsaya aluru lume de niŋ smarākhya apanas,
heman māsku kucup ni buddhi nira yan tan sanmatan kāsihan,
ṅhiŋ gānya n mĕkara n kita aṅlawada māskw-a apan gĕrĕḥ niŋ kapat*

wwantĕn rājya nira i kaliṅga kita yogya hyaŋ hyaṅanya ahalĕp,
tĕkwan paṙśśwa nikaŋ mahendragiri hetunya n kadi indrālaya,
gĕntĕṙ ny-ampuhan iŋ mahodadhi karĕṅw-a agĕnturan tan pĕgat,
aṅhiŋ donya mamuṅwa saŋ prabhu lawan māsku n katurwān apöm*

rakryan tan kasasaṙ hayunta kawawa i saŋ nātha hemāṅgada,
Āpan buddhi nira abĕnĕṙ tan arusit wruḥ ry-ambĕk iŋ dug rimaŋ,
hĕnwanta n marĕka i kisapwan ira kewalya ṅhulun tan saha,
ya ikī don i manĕḥta mājara ri māṙgganta n sukha asaṅgama*

aṅhiŋ yogya siwinta tan patatalan trus tuñjuŋ iŋ kaprabhun,
prajñā wany-anulus bisa aṅaji dhanurweda adhika wruḥ nira,
yan riŋ kīṙtty-aniwāṙyya śuddha hana soṙ niŋ candrawimba akucĕm,
tustus niŋ ratu śakti digjaya sĕkaṙ tajy-aṅkuran kṣatriya*

nāhan de niŋ amet manis niŋ aṅucap mambö juruḥ kābunan,
antuk niŋ maṅalap manis ni kakawin saŋ wrĕḍdha wrĕddhi iŋ laṅö,
ndātan paṅgarit aṙddha tan rĕsĕp i buddhi śrī narendrātmajā,
luṅhā wruḥ tumuluy-sira n kinĕḍapan de saŋ sunanda aṅaliḥ*

śrī hemāṅgada kāri keraṅan akiṅkiŋ tan wĕnaŋ sāhasa,
maṅga amora makilya kilyana tumūta i śrī narendrātmajā,
saŋ hyaŋ manmatha duṣṭa tan rwa tĕlu pat rowaŋ nira aśa alara,
ya ikī hetu nira aṅikĕt rasa wilāpa aṅras rasanya i hati*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

maṅko pwa antĕnku denta ambĕk atiśaya dahat kewala aṅgöŋ kaputryan,
buddhinta apyak mada iŋ haṙṣa tan akuŋ iŋ akuŋ saŋsaya apy-a awalepa,
denta aweḥ rāga tan popama kadi ginawe lĕŋlĕŋa aku n tumiṅhal,
māyā muṅgw-iŋ crĕmin lwiṙtta riŋ apa wĕnaṅaṅkwa aṅisapwa i tuwuḥta*

saŋ lwīṙ aṙcca aṅaraŋ byakta pan ulaha ni māskw-i ṅhulun yan pamaṅkwa,
saŋ lwiṙ dewi i tulis tan wuruṅa kasarika aku n mara i pamrĕmanta,
saŋ lwiṙ wwe niŋ samudra aṅaraṅakĕn i manaḥku n surud siḥta māsku,
saŋ tuṅtuŋ ni rwi niŋ ketaka kari kacarik twaskw-i luṅhānta maṅko*

<basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓ : 14

nāhan manis ni paṅikĕt nira rāgacihna,
śrĕṅgāra rāsika pinöm atĕmaḥ wilāpa,
muṅgw-i i dalĕm hati ginūḍha raras-rarasnya,
pinrāṙthanākĕn ira mĕtwa mĕne n papaṅgiḥ*

saŋ lwiṙ hyaŋ iŋ jalada kāṅinan iŋ basanta,
ndātan panis nisi huyaŋ ni manaḥ niŋ onĕŋ,
luṅhā lawan riris i buddhi nira i narendra,
saŋ nātha kāri tĕlĕs i drĕs i luḥ nira aṅdyus*

byātīta saŋ prabhu narendrasutā wiwakṣan,
dolāyamāna ri turuŋ ni manaḥ nira isi,
luṅha amiliḥ-miliḥ i jalwa nira i narendra,
himpĕṙ sĕkaṙ midĕṙ amet bhramara i kuwuŋnya*

sāmpun ḍatĕŋ sira ri sanmukha saŋ narendra,
śrī pāṇḍya haṙṣa kadi tan rat ira n tumiṅhal,
runtuḥ lĕbuṙ manaḥ ira asĕmu rāgabahni,
lwiṙ mās hana iŋ muṣa wawaŋ drawa de niŋ apwī*

saŋ pāṇḍya siṅhapuruṣākrĕti rāgaśatru,
śrī putrika aciri wĕdi n para riŋ paḍöman,
söḥ buddhi sattwa naranātha paḍa awrĕg awri,
keṇḍit manaḥ nira lawan kuŋ ira i dalĕm twas*

sāmpun pĕtĕŋ twas ira söḥ turida aṅaweśa,
aṅhiŋ hineṙ siliḥ asiḥ naranāthaputrī,
Āpan katon mukha nira asĕmu śītaraśmi,
ya ikī nimitta nira mojaṙ amanwa-manwa*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

ṅke siṅhāsana māskw-aluṅguha paran karaṇa niŋ aṅadĕg baṅun wiwal,
rākanta alawas aṅrĕṅö ri hayu rakryan ika karaṇa ni ṅhulun ḍatĕŋ,
tĕkwan śrī naranātha bhoja maṅutus ḍatĕṅa ri sĕḍĕŋ iŋ swayambara,
nāhan taŋ karas esi bhāṣa pahulaṅkwa ri kita yayi hantusākĕna*

wruḥ ku n tan paṅĕnoha kuṅku ri kita apan ahayu sakadaŋ lawan ratiḥ,
tuṅgal rakwa rarasta riŋ mukha lawan rĕsĕp i raras i māsku riŋ pupū,
rāgaṅkw-i ibu hana iŋ tĕṅaḥta kapipis lara turida kinölwa riŋ susu,
lampūn kaprĕma riŋ pasaṅgaman i paṅhapit i wĕtis i māsku ri ṅhulun*

<basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓ : 14

sojaṙ narādhipati tan palawan manisnya,
maṅgiṣṭa śiṣṭa mari śiṣṭa sinorakĕnya,
lwiṙ tan madhu ŋ madhu tinaṇḍiṅakĕn yayān sor,
lambā manis-manis ikaŋ gula tan panaṅkĕp*

śrī putrikā sira mulat ri harĕp narendra,
ndātan kapūhan apa tan hana paṅgaritnya,
moga akalis manaḥ ira asĕmu tan panaṅgĕl,
kady-adwa tiṅhal ira kewala tan papiṅrwa*

do-doḥ i buddhi nira niścaya saŋ sunandā,
śrī pāṇḍya tiṅhal ira kady-aṅutus maṅĕdwa,
ndan saŋ kinon ira bisa aṅupacāra śabda,
mojaṙ tuhun pali-palin ya tĕkapnya mojar*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

nāhan śrī naranātha pāṇḍya sira yogya paṅayatan i māsku riŋ hayu,
heman rūmta yatan pagĕgwan i manis-manis ira n aṅisapw-aṅolakĕn,
aṅhiŋ sambhawa rakwaṅöbana huyaṅta saphala parĕkĕnta riŋ tilam,
siŋ sojaṙ haji yan rahasya rasan iŋ śayana kĕmitananta cupwana*

yadyastun kita māsku n a amĕŋ amĕṅa iŋ tuha rawa kalawan nareśwara,
byakta anaṅśaya cakrawāka dadi mānuṣa maṭika ṭikan mariŋ ḍarat,
mwaŋ yan kaṙwwa narendra māsku mahasa iŋ pasisi mĕgila riŋ wwaŋ iŋ pasir,
byakta anĕṅgaha dèwa niŋ mithuna rāśi mĕtu harĕp ahimya himyana*

atyanta iŋ kalaṅön lĕyĕp winulatan patĕmu ni lĕṅĕŋ iŋ pasiṙ wukir,
ndan dūra amaḍana i laṅö ni patĕmunta matĕmu kalawan nareśwara,
yadyāpin paḍa riŋ laṅö pisaniṅū kadi rarasa ni māskw-asaṅgama,
ṅhiŋ gānya amaḍana i rarasta raras iŋ rati madana n akālihan hulĕs*

<mālinī> 
⏑⏑⏑| ⏑⏑⏑| – – – | ⏑– – | ⏑– ⏓ : 15

nahan ucapan ika apet pet manis tan pamandi,
kadi rĕsĕpa rasanya i buddhi rakryan suputrī,
kunaŋ apa tan ika aṅde haṙṣa riŋ haṙṣa niŋ len,
wiphala kadi manis niŋ twak yan iŋ madyasakta*

narapatitanaya aṅliḥ tan sahuṙ lwiṙ tulis mās,
rĕṅu nira paṅadeśan yan tan aṅga amituhwa,
kalalu laku nira aṅdoḥ mūṙ lawan saŋ sunandā,
nrĕpati kawĕkas ākuŋ śīghra māwak wilāpa*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

rakryan saŋ kĕna rāga tībra kaka rakryan aṅuwatana haywa saṅśaya,
hrū saŋ hyaŋ madana i hatinta dahutĕṅkwa bĕbĕdĕn i taṅanku hĕmbana,
ṅhiŋ jampyanta karāsikanku n amĕkul garĕgĕtĕn amijĕt-mijĕt susu,
romanta ajumĕn i ṅhulun sadakanaṅkwa n anĕsĕpi laṭinta riŋ tilam*

kocap māsku wicakṣaṇa uṇḍahagi yogya panagara bisa amaṅun lulut,
ṅke ta dyaḥ mata ni ṅhulun sipatananta pĕnĕdĕn usapanta riŋ pusuḥ,
yan kālanta pinaṅkwakĕn wwaya jajaṅku rari siku-sikunta yan cala,
kuṅta mwaŋ turidaṅku pādwakĕna māsku patitisana luḥ maran rapĕt*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

nahan tĕmahan iŋ prapañca ni manaḥ nrĕpati wahu lipuṙ linaṅwakĕn,
hana ambĕk ira mantuka amruda tuhun mawaraha rumuhun ri saŋ prabhu,
katon ujara niŋ mulat ri sira tan pamahayu kadi buddhi niŋ rare,
ya hetu nira tan wawaŋ muliḥ aṅantyakĕn i huwusa niŋ swayambara*

byatīta ri sĕḍĕŋ nira n mari rimaŋ tucapa sahana niŋ wwaŋ iŋ sabhā,
manaḥnya paḍa pakṣapāta ri narendrasuta tan aharĕp ri saŋ prabhu,
paḍa asraŋ aṅucap ry-uliḥ nrĕpasutā wruḥ i harĕpa nira iri saŋ haja,
alap ta wus amaḥ nahan liŋ ikana aṅgĕtĕm asahuran atry-aṅadwakĕn*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

rāga śrī naranāthaputra masĕwö kadi kayu ragas iŋ labuḥ kapat,
osik buddhi nira i ḍatĕŋ nrĕpasutā winaliŋ ira tĕka akisapwana,
agya aweha sĕpaḥ saka i waja siliḥ suwala guyu panaṙkka niŋ mulat,
bwat śrĕṅgāra dahat panāntwa nira maṙmma rasa nika rĕsĕp rinĕṅwakĕn*

ṅke rakryan pakisapwan onĕŋ alawas ṅhulun ibu saŋ apiṇḍa nīrada,
saŋ saṅhub ni lulutku saŋ patĕṙ i kuṅku kilat i pĕtĕŋ i twas i ṅhulun,
saŋ rĕm niŋ turida aṅalaḥ siḥ apuput huyaŋ amĕkasakĕn putĕk hati,
saŋ truḥ-truḥ ni laṅöṅku mukṣa hiniḍĕp kinisapu sahaja atĕmaḥ riris*

donkw-aṅlitlita roma rakryan anapak napaka hayu ni māsku riŋ tilam,
Āpan tan hana len pramāṇa ri rarasta n aṅaraŋ aṅisapwakĕn puḍak,
māskw-induŋ huniṅan ṅhulun ri manis iŋ mata sarasija kābunan madhu,
suṅsuŋ rāga tĕṅaḥ puriḥta kalawan pipi taḍaha ni luḥta pintanĕn*

paṅkwankw-i ibu wĕtĕḥ turuŋ pinakapaṅrĕṅihan iŋ aṅĕsaḥ pinaṅkwakĕn,
tapwan kāni lĕṅĕnku de ni kuku niŋ hinari hari miṅe kinolakĕn,
mwaŋ tapwan katĕpak jajaṅku kalawan pipi tĕkap iŋ arĕs kinewala,
ṅhiŋ rakryan karaṇanya n emwa ragĕta mwaŋ anuluṅa manĕmbu nĕmbura*

<wisaṙjjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓ : 20

ṅke saŋ apiṇḍa nirātmaka tinĕmahakĕn maṇi rājasutā,
tan hana ṅūni dĕlāha kadi kita sujanma suśīla wagĕd,
saŋ dadi janma saka iŋ taya-taya kadi rakryan arūm anulus,
māsku śaśāṅkawimāna karika kita maṅdadi maṙmma dahat*

aṅgriṅi simbali rakryan amarasana mogha tĕka aṅlarani,
dyaḥku nihan tuluṅĕn ṅhulun uwatana kāraṇa niŋ warasa,
griŋ kĕna rāga laraṅkw-aṅinak inaki mĕṅgĕp atīs apanas,
māsku mataŋ yan akaṙ pipi guliga tĕṅaḥ palakun ri kita*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

nāhan de saŋ aja aṅucap mĕtu raras ni kataruṇan ira aṅhiḍĕp smara,
mambö turwan i paṅkwan aṅharas i paṅlawad iŋ ahayu riŋ pasaṅgaman,
kady-aṅrĕṅwa rĕṅiḥ lawan paṅĕsaḥ iŋ kinisapu rasa niŋ wwaŋ aṅrĕṅö,
śrī dewi indumatī pwa muṣṭi niŋ akuŋ kapana sira n aṅiṣṭya mintara*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

ujaṙ saŋ aja waṙṇna waṙṣa tumiba anĕkarakĕn asana aṅrĕṅö gĕrĕḥ,
aśoka ḍinĕḍĕṙ sawaŋ nrĕpasutā wahu kasiram alūŋ apādapa,
wawaŋ sĕkaṙ ira anĕḍĕŋ bhramara tan hana wani mara kewala atilar,
apan saŋ aja rakwa tan wuruŋ aṅol aṅarĕkana mĕne n pamaṅkwakĕn*

narendratanaya awĕnĕs mulat i rūpa saŋ aja wawaŋ agriŋ aṅlayuŋ,
kasambĕt i manis-manis ni luṅid iŋ mata sarasija keṅgutan halis,
huwus wruḥ i manis nira n kasarik iŋ lituhayu subhaga iŋ swayĕmbara,
ya kāraṇa nira aharĕp marĕka paṅkun uwat uwatana iŋ sĕpaḥ sarik*

sawet ni pamanas nikaŋ madanabahni ri hati nira maṅkin aṅlare,
tinaṙkka nira rājaputra dadi niŋ smara saŋ aja mara iŋ swayĕmbara,
muwaḥ saŋ aja saŋsaya anaha nahā mulat i hayu narendraputrikā,
ratiḥ karika sinwayĕmbarakĕn iŋ madananagara liŋ nira i hati*

sipat nrĕpasutā lutuṙ kadi humeṙ i paṅusapa nareśwarātmaja,
gĕluŋ nira baṅun harĕp suruyana i jariji nrĕpatiputra yan lukar,
aṅrĕs kadi harĕp kadĕmwanana de saŋ aja mata nira aṅdadak lumuḥ,
paniṅsĕt i tapiḥ nira asĕmu harĕp lukarana ni taṅan nrĕpātmaja*

waja nrĕpatiputra kātara rarasnya tĕka ta mamusuḥ yan iŋ laṭi,
alal kĕtĕ kĕtĕg nira iŋ jaja lumiṇḍihana jaja narendraputrikā,
asaṅgraha nakha aluṅid taṅan ira amiraḥ aharĕp adun lawan susu,
tĕka iruŋ ira tan pakāla kumĕsut sĕmu-sĕmu niŋ asĕṅhit iŋ pipi*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

saŋ mambaŋ kawidoṣa tan saḥ i narendrasuta marĕk amaṅku pawwahan,
lāwan dyaḥ jayawaspa kāsiḥ ika tan saḥ i pada naranāthaputrikā,
ndan rakwa inalapan sĕḍĕŋnya n ahañaŋ tinut ika mapasaḥ madum tuhan,
tĕmbenya n sapatiṅhalan paḍa lumuḥ kawĕlas arĕp aluṅluṅan taṅis*

saŋ mambaŋ kawidoṣa mājaṙ i narendratanaya nĕhĕṙ aṅhĕmū taṅis,
rakryan honya manĕḥta tiṅhalana pun marika makaṅaran madhūdakā,
pun muṅgw-i i hiriṅan marĕk linihaṅan wagĕd araras amaṅku pawwahan,
aṅhiŋ pun juga tan wĕnaŋ mulat awaṙṇna lara mata n aṅölakĕn taṅis*

yadyastun nrĕpaputrikā mara mĕne humaturakĕna rūm nira i kita,
rakryan tan wĕnaŋ ediha i sira yadin sira tumĕṅĕta pun madhūdakā,
dūra n dhāraka riŋ lara smara manĕḥta pinasahakĕn iŋ tuhan-tuhan,
ṅhiŋ maty-a aṅaraṅa i daganta bapa tan panĕmu kahulunan sadā marĕk*

mwaŋ yan śri indumatī tan aptya ri tuhanku muliha sira tan panoliha,
suṅsut śrī naranātha rakwa ri manĕḥta bapa maṅulanĕḥ turuŋ lipur,
byakta aṅgĕgwana sĕmpalĕn manĕḥta bāpa kita tan awĕlas maṅaryakĕn,
māti iŋ māti kināladeśa kadi kambaŋ iŋ asana sinĕmpal iŋ kapat*

nāhan liŋnya nĕhĕṙ tumuṅkul anaṅis tucapa ta panaṅis madhūdakā,
hāḥ rakryan kadi riŋ paṅipyan ahurip takari manĕ manĕḥta tiṅhali,
nāhan pun madhusūdana amwaṅi narendrasuta marĕk amaṅku pawwahan,
kĕmbĕŋ-kĕmbĕŋ i luḥ nipun marahakĕn siḥ ipun arabi tan wĕnaŋ muliḥ*

maṅke ry-antuk ipun tumūt ri naranāthatanaya baṅun aṅhuwus-huwus,
tan lot ṅgānya pun aṅhiḍĕp turida rāga kadi wuruṅa matya monĕṅa,
ya ikā hetu nipun tĕka ahañutan aṅlalu pĕjahana de nareśwara,
aṅhiŋ luḥ ni manĕḥta kahyuna nipun rurubakĕna lawan ṅrĕs iŋ taṅis*

Ājñā śrī naranātha ṅūni ḍumawuḥ ri para panĕpi riŋ pasiṙ wukir,
an pun patyana tūt tlasĕn haḍaṅĕn iŋ hawan i hawan ipun mara iŋ musuḥ,
maṅke n tan hana patya-patyana sadoṣa nipun i sĕḍĕŋ iŋ swayambara,
pun ṅgānya ika dumeḥ pun ahyuna mulat mulata juga sawet ny-unĕŋ nipun*

hāḥ rakryan siha rakryan iŋ manĕ manĕḥ ṅhulun ibu pituhun ṅhulun tuhan,
nāhan śrī naranāthaputra pakisapwan ibu ri sira haywa ta awihaŋ,
Āpan yan tuna kūŋ i māsku ri sira apa ta hamĕṅana ni ṅhulun mĕne,
tan wandhyā mati kaṙwwa pun madhu manĕḥta tuhan i huwus iŋ swayambara*

maṙmmā de jayawaspa mojaṙ ataṅis tĕka hirĕŋ i narendrakanyakā,
pantĕs-pantĕs apolahan marĕk atakwan i manaḥ ira riŋ nrĕpātmajā,
siŋ solaḥnya wagĕd hanan pamisusal-misusal api cala aṅrĕṅiḥ rĕṅiḥ,
kĕdw-a akon marĕka akisapwana nĕhĕṙ mulat arĕṅu waśa aṅdĕlö mata*

<śāṙddūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓ : 19

sāmpun dyaḥ jayawaspa mojaṙ irikā ta dyaḥ sunanda aṅucap,
rakryan tiṅhalananta māsku saŋ aja atyanta iŋ halĕp riŋ sabhā,
putra śrī raghu potraka i haji dilīpa aṅhiŋ kadaṅta aparĕk,
śuddhakṣatriya sūṙyyawaṅśa taruṇa aṅhiŋ śakti maṅke n raray*

waswāsĕnta halĕp nira aṅdaśaguṇa i rūm niŋ tulis mās tatur,
waṙṇnākāra nira amarājaya ri waṙṇnākāra niŋ campaka,
muṅgw-i i pāda nira alawan miraḥ i kĕmbaŋ niŋ tawā kedĕkan,
aṅhiŋ ketaka lot pinaṅkwakĕn ira n lwiṙnya n wĕtista alaris*

tan sāha iŋ śarapuṣpa kenaka nira apan lwiṙ smara aṅiṇḍarat,
mwaŋ maṅgĕgwana puṣpacāpa ri kiwa n paṅde raras niŋ mulat,
pantĕs muṅgwa ri citta niŋ rara sujanma n sūkṣma tan pāwaka,
yogya amaṅkwa ri māskw-apan paḍa lawan dewī ratiḥ riŋ hayu*

nāhan raśmi nikāŋ ujaṙ tĕka rĕsĕp ri twas narendrātmajā,
sāmpun waspada kuŋ nira i saŋ aja maṙmma dyaḥ sunandā sukha,
ndan moga aṅjrum apet prahelika laṅö siṅgiḥ juga n strī kawi,
denya aṅjrum rasa guywa-guywan araras ndātan tĕke jro hati*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

rakryan tan sasiwinta māsku sira de ni karakĕtan ira aṅurĕn laṅö,
riŋ tāman sira menduŋ enduṅan aśoka mĕkaṙ inarĕkan pinaṅkwakĕn,
aṅkĕn māsa kapat mahas-mahas adoḥ sahaja majamahan karas tanaḥ,
praŋ-praŋ ciṇḍaga ketakī pracacaḥ akṣara salawas ira asiḥ iŋ ṭikā*

rakryan maṅsula māsku saŋ ratu kabeḥ muwaḥ ibu parananta waswasĕn,
piŋ pat piŋ lima waspadākĕna raras nira waluyana haywa saṅśaya,
yadyastun sira nora kāptya ni manaḥta muwaḥ uwahana ŋ swayambara,
ṅkā ta dyaḥ t aduluṙ pahuṙ hurakĕnanta sira lamakananta mantuka*

nāhan denya n amet prahelika laṅö rasa kakawin anambyakĕn manis,
ndan simbantĕn adoha buddhi nira maṅkin arumaḥ apulaŋ lawan smara,
tan wruḥ ry-ambĕk ira i narendrasuta yan sira winarahakĕn mara iŋ laṅö,
tan pendaḥ lara koluran turida rāga nira ri saŋ aja awuwuḥ laṅö*

ndān ambĕk saŋ aja anahā sira ri buddhya narapatisutā n tan ahyuna,
Āpan tan huniṅa i halĕp niŋ asĕkaṙ taji wĕdi mulata iŋ ajoŋ kuniŋ,
tan hep hepĕn aniwya riŋ kadi sira api puji sinahuran patik haji,
riŋ siṅhāsana saŋ katiṅgal aṅaraŋ paḍa lĕṅĕŋ aṅikĕt pralāpita*

aṅlampū saŋ aja anahĕn turida māry-amalaṙ i harĕpā suputrikā,
Āpan tan ratu liŋ nira iry-awak ira prabhu tuwi sira tan kinahyunan,
enak riŋ wĕkasan manaḥ nira harĕp harĕpĕn amĕnaṅa iŋ swayambara,
molaḥ bāhu nira i tĕṅĕn marahakĕn ri pamĕnaṅa nira iŋ swayambara*

ṅkā n jātismara putrika atutuṙ i rūpa saŋ aja ri sĕḍĕŋ nira apsara,
riŋ swaṙgga n pakurĕn lawan sira tuhun kapalaŋ alaŋ i tan siḥ iŋ widhi,
maṅke pwa n paḍa janma mānuṣa sira atutuṙ i siliḥ asiḥ nira alawas,
wruḥ meraŋ kadi tan priya apriya ri kāla nira n atĕmu riŋ surālaya*

kāla śri indumatī kapāśa tĕkap iŋ lara turida ḍinaṇḍan iŋ smara,
rāga aṅaṇḍĕhi sāhasa amarĕpĕki twas ira rasa kapatya riŋ sabhā,
yekā hetu nira n harĕp marĕka riŋ nrĕpatanaya palaṙ sira asiha,
Āpan yogya pakāśrayan saphala paṅgajaha maḍĕmana ŋ smarānala*

ratna anopama candrasūṙyyaja kaluŋ-kaluŋ ira naranāthaputrikā,
ya ika n pawwat ira i narendrasuta rāgapahula sumĕnö mara i mukha,
embuḥ teja nikā sĕḍĕŋnya kinaluŋ kaluṅakĕn ira riŋ nrĕpātmaja,
lwiṙ dewī ratiḥ aṅhyasi smara sira n paṅamĕṙ aṅĕnakĕn kaluŋ-kaluŋ*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

nrĕpātmaja mulat ry-awak nira sukha ambĕk ira n amĕnaŋ iŋ swayambara,
paḍa aṅrahati cakṣuṙ ādi nira moliḥ i turida narendraputrikā,
tĕka i mukha nira apriḥ oliḥ inusap hariṅĕt ira tumus tĕka i jaja,
ginañjaṙ ira riŋ sĕrĕḥ waja nira asĕmu sĕmu guyu sabhya riŋ sabhā*

para prabhu sira alara alaḥ arĕbut ri turida naranāthaputrikā,
paḍa anĕsĕl awak nira alaraŋ anaṇḍaŋ inucap ira duṙyyaśaprabhu,
gĕluŋ nira rusak mure n inalapan makuṭa nira katon paḍa akucĕm,
tiḍĕm waja nira asamun mari lumöŋ hinilan ira sĕrĕḥ mĕṅĕs-mĕṅĕs*

<girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓ : 16

hĕnĕṅakĕna narendra śrī putrī sira caritan,
muliḥ aṅalihi ḍampa awās de niŋ mulat i sira,
paḍa sukha paḍa haṙṣa anĕmwākĕn kaharĕp ira,
patĕmu nira winaswās dewī dèwa piniturun*

kaka-kaka nira mantĕn denya apet wulat amanis,
akusikan apĕga apriḥ yan lampaḥ paḍa balisaḥ,
siliḥ usap i mukha apan rūkṣa glāna hariṅĕtĕn,
wuwuḥ i hayu nika aṅhiŋ tiṅhalnya arĕṅu n ahuyaŋ*

paḍahi paḍa gumĕntĕṙ muny-asraŋ sraṅan i harĕp,
grĕbĕg i laku nikaŋ wwaŋ sāmānya aṅiriŋ adulur,
ri harĕp i wuri lumrā sakweḥ niŋ para pajurit,
saha curiga karĕsrĕs maṅrakṣa i nrĕpatanaya*

ri tĕka nira maluṅguḥ riŋ paryaṅka maṇimaya,
kaka-kaka para guṇḍik muṅgw-i i soṙ paḍa humarĕp,
kadi talaga patīṙthan sakweḥ niŋ marĕk apupul,
nrĕpasuta nrĕpaputrī tan pendaḥ kumuda mĕkar*

tucapa ta para taṇḍa n tan sthity-a akuṭa kaṭikan,
pijĕṙ aṅarahakĕn wwaŋ siŋ yogya aṅatĕṙ atĕra,
hana sira wiku wrĕddhācārī motus atawura,
amilihi śubhasaṅjñā mwaŋ saŋ wruḥ-wruḥ atawura*

sĕḍĕŋ atawuṙ ahosan ginyākĕn sira huwusa,
curiŋ amarĕṅi ghaṇṭa arūm lālitya tan asarag,
paḍahi niŋ atawuṙ śabdanya araśmi puja pujān,
mahuwusan i huwus niŋ pañcabrahma kinĕnakĕn*

tĕlas ika ginuwantĕn śuddha ŋ mūla patawuran,
śarawa kalaśa lāwan śrāntimrĕt paḍa sumaji,
ghaṭa kanaka wawan tīṙtha atiṅkaḥ marĕk atatā,
paḍa hana pinalaṅkan salwiṙ niŋ saji humaḍaŋ*

huwus asaji pari rwaŋ saṅgha aṙppat saha pipisan,
pasikĕpan ika tan saḥ soṅgwan mwaŋ hapit ajajar,
saŋ aja sira maluṅguḥ ṅkāna mwaŋ nrĕpaduhitā,
sĕmu ni manaḥ ira iraŋ yan tuṅkul baṅun aṅurit*

widhi nrĕpati paṅajyan dewī maṅdyusa ri sira,
nrĕpatanaya lawan śrī dewī śuddha manaḥ ira,
ndan i huwus ira dinyus dyus pahyas nira kumĕñar,
kadi salaga kalahrwan mĕmbaŋ wāhu kajawuhan*

nrĕpawaraduhita adan siñjaŋ wāhu sinalinan,
tapiḥ ira katutuṅkul maṅde tuṅkula saŋ aja,
dumadak amuhara aśrī siŋ dodot nrĕpatanaya,
siliḥ asiha nira aṅhiŋ don iŋ wastra siliḥ asiḥ*

atha ri huwus ira ahyas prāpta mpuṅkw-aṅarahakĕn,
sira tumuluy-adandan sakweḥ niŋ marĕk aṅiriŋ,
i lari nira cumuṇḍuk riŋ dewagrĕha madulur,
dwijawara sira masyaŋ tan sāha i hiriṅan ira*

huwus ajajaṙ aluṅguḥ tapwan wanwa siliḥ asiḥ,
siniwikaraṇa de saŋ paṇḍya brāhmaṇa matuha,
saŋ amawa kuśapāśa aṅgyākĕn mādĕga ri sira,
kadi mĕbĕda sira n tan sāha atĕmwa siliḥ asiḥ*

ri sĕḍĕŋ ira tinuntun de saŋ brāhmaṇa ri harĕp,
kumuliliṅi bhaṭāra agni mwaŋ kāsiḥ ira tumūt,
dwijawara paḍa saśrī masraŋ weda nira humuŋ,
abhinawa kadi kumbaŋ moliḥ kĕmbaŋ iŋ asana*

hyaŋ anala sukha haṙṣa n ton saŋ rwa aṅidĕri sira,
dilaḥ ira paṅadeśan tan suṇḍe malad aṅadĕg,
nrĕpawaraduhita agyaŋ moga anoliḥ i saŋ aja,
sĕmu ni wulat ira ajaṙ yan piŋ sapta sira midĕr*

muwaḥ ajajaṙ aluṅguḥ kāliḥ-kāliḥ ira marĕk,
kĕtĕṙ i taṅan ira n wahw-a apāṇigraha rumaras,
paḍa parĕŋ anibākĕn pūṙṇnāhūti saha samit,
śiwa sakala bhaṭāra agni n sākṣī niŋ awiwaha*

<waṅśastha> 
⏑– ⏑| – – ⏑| ⏑– ⏑| – ⏑⏓ : 12

huwus mamūjā ri bhaṭāra pāwaka,
parĕŋ sira anĕmbaḥ inastwakĕn jaya,
lawan sawīja n siniwi n jaya iŋ raṇa,
muwaḥ pratiṣṭha inabhiwāda śāśwata*

śinaṅkhapāṇyan sira de mahādwija,
muwaḥ mahāpaṇḍita śꜽwa sogata,
maśaṅkhapāṇi i sira len mahāguru,
huwus wineḥ uttamadāna de haji*

mijil suputrī kalawan nrĕpātmaja,
paḍa apatĕmwan wulat esi manmatha,
harĕp gumuywa nrĕpaputrika awiraŋ,
tumuṅku tuṅkul matukup-tukup tutuk*

marĕk wruḥ ī tiṅkaḥ ikaŋ pasaṅgrahan,
hatĕp nikaŋ ḍampa wineḥ sumiṅhita,
narendraputra aṅgĕnĕṅi i suputrikā,
parĕŋ manuṅgaŋ wĕkasan paḍa araras*

sĕkaṙ taji śrī naranāthaputrikā,
tiliŋ kagiṅgaŋ kalawan tutup gĕluŋ,
narendraputra amahajĕŋ saka i wuri,
anĕmwakĕn leśya sukha aṅharas pipi*

alakwa lakwan paripūṙṇna riŋ halĕp,
tabaŋ-tabaŋ rāmya karĕṅw-awaṅsulan,
kiduŋ kinaṅsyan murawanya tan humuŋ,
lalitya tan kaṙkkaśa saŋsaya araras*

mrĕdaṅga sāmpun sumĕneha paṅruhun,
hana atĕkap len sinameni riŋ kiduŋ,
ṇḍĕk ĕṇḍĕkan prāya ni de nikā muni,
lĕṅĕŋ karĕṅw-a asĕmu paṅgyat iŋ jawuḥ*

payuŋ putiḥ rwaṙwwa manimbaṅi i sira,
parĕŋ lumampaḥ tan adoḥ paḍa aṅadĕg,
pujut lawan jĕṅgi rara amawa ahirĕŋ,
baṅun graha rwa-rwa paḍa aṅgayaṙ wulan*

<girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓ : 16

ri huwus ira tĕka iŋ paprāsan bwat suranagara,
sahana-hana nikaŋ wwaŋ bhakty-a aṅañjali ri sira,
pasaji ri sira hampyal danta aśrī sira n apupul,
kadi surapati saṅka iŋ swaṙgga mwaŋ suramahiṣī*

tucapa halĕp ikaŋ paprāsan dug sira winaraŋ,
kadi humarasa wimba hyaŋ candrāṙkka winulatan,
tĕka riŋ alun-alun söḥ luṅsiṙ baŋ hinatĕpakĕn,
paḍa kadi gunuŋ āpuy-muntab de niŋ aṅin adrĕs*

rasa bubula tĕṅaḥ niŋ rājya apan paḍa gumĕrĕḥ,
para ratu saha gĕṇḍiŋ goŋ rojeḥ tabĕ-tabĕhan,
apituwi para taṇḍa asraṅsāṅan midĕṙ aritan,
saha paḍahi gumĕntĕṙ lagy-atry-a asurak aṅawat*

para widu sĕḍĕŋ aywan saŋ taṅkil hyaŋ acarita,
paḍa gumuyu kapūhan sakweḥ niŋ widu binisa,
hana kawatĕk ujaṙnya n guyw-a awaṙṇna macarita,
uḍuḥ uḍuḥ-uḍuḥ āḥ-āḥ hā-hā-hāḥ bisa dahatĕn*

sahana niŋ abañol denya aṅguywākĕna puraci,
aṅigĕl-igĕl agĕŋ göṅan koṇṭol paḍa mĕtĕtĕŋ,
wĕlu sakĕbĕḥ agasyak ndan moga awĕdi wĕkasan,
kaguyu-guyu kagöman yan prāpta ŋ wĕlu sabaṭaŋ*

pirus amirusi menmen denya amet pacĕḥ acĕmĕḥ,
rabi nika bisa pantĕs denya abhāwaka maṅĕyĕḥ,
laki nika mulat aṅdrĕŋ kahyun hyūn aṅuṅas-uṅas,
kadi wĕḍus anut añjyan yan tĕṅhā tĕka muriṅis*

ikaŋ amacaṅaḥ oliḥ guyw-apriḥ paḍa sinurak,
tĕkap ika nini niny-elik maswāmi wĕrĕ-wĕrĕḥ,
paḍa bisa ŋ awayaŋ wwaŋ denya aṅguywakĕn atarik,
pacĕḥ ika kaki kaky-akrak ginyat muliḥ akusa*

sahana nika pinaṅguŋ tūt padw-a abhinawa katon,
paḍa gumuruḥ awantus sakweḥ niŋ guyu gumĕtĕr,
bari-bari kapacĕḥ niŋ wwaŋ thāni n gumuyu kĕkĕl,
patĕmu ni pasurak niŋ wwaŋ kady-ampuhan apagut*

atali-tali kakulwan loṙnya arĕṅgiṅan ajajar,
rasa ḍawuha tĕkapnya n lumpat-lumpat api tibā,
milu-milu para raṇḍa anonton dan paḍa gigirĕn,
paḍa sinurak i lumpatnya n kālaḥ paḍa kawalik*

amĕnuhi nagara ŋ wwaŋ thāny-akweḥ madulu dulur,
winijilakĕn ika asiŋ saṇḍaŋ saṇḍaṅan ika mās,
wijaḥ amĕli ḍaḍaŋ saṅgiŋ calwan saha kurupuk,
anak ika sukha de niŋ tumpi mwaŋ gaja gajahan*

hana sira wiku saṅka iŋ haryāha alĕpiṙ acĕpuḥ,
kasutapan ira maṅde kweḥ niŋ śiṣya paḍa marĕk,
tuhun ulaḥ ira pĕñcul siŋ-siŋ bhāwa nira kiṭuŋ,
siŋ ucapan ira baṅsit ya ikī śabda nira rĕṅön*

ra tapa laki kapūhan wahw-a anon nagarasabhā,
abhinawa mulat iŋ bhoga atyanta amuhara sukha,
kalĕwi lĕwiḥ ikaŋ kory-alwa agöŋ gupura nikā,
nrĕpati tĕka salumbuŋ riṅgi ṅgānya tiniwikan*

nahan ucapan ira wwantĕn ta ikā titiṙ ataña,
paḍa karika ŋ ujaṙ kĕto mwaŋ kori hayu nipun,
kalawan ujaṙ anĕṅgaḥ kāri mwaŋ kari liŋ ikā,
sira sumahuṙ agampil mruḥ-mruḥ maṅhawag aṅucap*

kṣamakĕna bapa denta atakwan yogya tan ahala,
tumañakĕn ikanaŋ kori mwaŋ kori paribhaṣa,
paḍa bapa wĕnaŋ aṅgon yan tuṅgal taliṅa gajaḥ,
kalawan ujaṙ adigra mwaŋ tan padriga rahayu*

nahan ujaṙ ira baṅsit-baṅsit tan ya cala nira,
sahana-hana nikaŋ wwaŋ thāny-atwaŋ mulati sira,
tapa-tapa nira pĕñcul wwaŋ-wwaŋ sākṣara maṅucap,
milu-milu ta ya baṅsit ndan twaŋnya i sira liŋ ikā*

hĕnĕṅakĕna saŋ aṅdon tontonan sĕḍĕŋ amĕpĕg,
waluyana caritan śrī putrī mwaŋ nrĕpatanaya,
ndan i huwus ira pinrasprās mantuk mara ri dalĕm,
gĕrĕḥ ikaŋ arĕbut prasprāsan maṅgyat adadakan*

kunaŋ ikaŋ arĕbut penī-penī hana ri ruhur,
uliḥ ika paḍa mūlya apan wastra ahayu saphala,
binĕbĕdakĕn ika akweḥ len muṅgw-iŋ cĕṅĕl i gulū,
hilaŋ i cĕṅĕl ika i soṙ mwaŋ dodot nika karĕbut*

nda tucapa para nātha an sāmpun kewwan ira kabeḥ,
paḍa mamaluyakĕn mās lāwan wastra pamisalin,
saha manis iŋ ujaṙ ndan liśya n pawwata pahula,
muliḥ i huwus ira amwit duhkha asĕṅhit i saŋ aja*

muwaḥ ucapakĕna śrī putrī mwaŋ nrĕpatanaya,
saŋ amaraŋ i sira strī-strī wrĕddhā pitu ŋ abuyut,
tuwi kadaŋ ira tan len riŋ sajña ahayu manulus,
atuha-tuha tinuṅgal sakweḥ niŋ marĕk i sira*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

bwat kāmeśwara ratna nīla winaṅun grĕha linaraṅan iŋ huwus prabhu,
lwiṙ padma asana siṅha rūpa ni sakanya kumĕñaṙ abirū paḍa akiris,
kasraŋ de ni sĕnö nikaŋ kanaka paṅhatĕp apituwi söḥ madhubrata,
sākṣāt rātri winĕtwan iŋ wulan awā linĕṅĕṅakĕn i śabda niŋ cucur*

ṅkā dewī winaraŋ lawan saŋ aja māṙ hati nira rumaras paḍa awĕnĕs,
ry-antuk saŋ mamaraŋ-maraŋ ri sira kāri sira kadi madhubrata asana,
maṅke pwa n tumĕmu ŋ prayojana ni rāga nira malawas aṅhiḍĕp smara,
kady-a aṅipy-aṅisapwakĕn wulan awa ambĕk ira n aṅisapu nrĕpātmajā*

śrī dewi indumatī miṅe tan anumoda ri palaku ŋ asiḥ nrĕpātmaja,
heman luḥ nira maṅṅtuḥ lĕtuhi soca nira kadi saroja kābunan,
moghanya pwa mayat-mayat halis ira arĕṅu-rĕṅu kaharas wawaŋ tikĕl,
tan pātmā kinisapwakĕn twas ira tan pajajamuga rĕmĕk saka i taṅan*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

lĕŋlĕŋ niŋ lod lĕyĕp niŋ wukiṙ inayu papaṅgiḥ nira arok piniṇḍa,
kālaṅkyaŋ mwaŋ rĕrĕb waṙṇna nira kadi liraŋ kāmukan saṅhub awrā,
himpĕṙ saŋ hyaŋ śaśī kĕmbaṙ apupul akĕmul truḥ-truḥ iŋ kāla sandhyā,
dewī dewa aṙddhanārīśwara patĕmu nira lwiṙ ṭika akaṙwwa kaṙwwan*

saŋ kady-a anaṅga māry-a atanu mijil atĕmaḥ rājaputra adwitīya,
maṙmma apet siḥ tan imba amĕkul aṅamĕṙ-amĕṙ cumbu cumbw-a aṅalap sor,
sotan ta ŋ wwaŋ riris kāṅinan apĕnĕd arūm paṅhilaŋ rāgabahni,
pömpöman rāsika lwiṙ nira paliḍaḥ iŋ elik miṅe riŋ kisapwan*

mambö sub niŋ smara aṅde huyaŋ i hati nira awaṙṣiḥ apriḥ rasanya,
sumyuk taŋ rāgawaṙṣa aṅapitu makĕcĕhan lagy-awantö raras twas,
atruḥ-truḥ haṙṣacitta amarupuhi turida awaḥ wahan sanmata agöŋ,
trĕṣṇa aṅumbaŋ lawan siḥ manis iŋ ujaṙ arūm saŋsaya adrĕs hilīnya*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

saŋ hyaŋ-hyaŋ ni laṅöku māwak aśarīra mĕtu ri paṅaweśa niŋ smara,
lwiṙ dewī sakala anurun bĕsuṙ i rāmya niŋ amĕŋ-amĕŋ iŋ surālaya,
lakṣmī niŋ nagarī turuŋ matĕmahan karika kita wiśāta lālana,
saŋ sākṣāt pratima aṅaraŋ hulun anugrahana tariman aṅharas pipi*

ṅūni i kāla nikaŋ swayambara mijil kita kadi wijil iŋ niśākara,
sakweḥ saŋ pininaŋ prabhāwa nira söḥ murub aṅabaṙ abaṙ tĕka iŋ laṅit,
rākanta anwam alĕk tathāpi kita haṙṣa tan aharĕp i wīṙyya saŋ prabhu,
göŋ niŋ priḥku lawan siḥ iŋ hyaŋ aṅiriŋ ri ḍawuḥ i turidanta ri ṅhulun*

maṅke muṅgaḥ apöm waliṅku ta kataṅgamaṅakĕna pamaṅku ni ṅhulun,
seṅĕṙku n dinĕlö ndatan tinarima aṅusapi hariṅĕt i wwit iŋ susu,
denta ahyun kadi guywa-guywan iŋ apa n rĕsĕpa pisaniṅū tĕka i hati,
siŋ solaḥku sinikwakĕnta tinĕpak hana tinama rare pinīḍana*

nāhan de nrĕpaputra haṙṣa maṅĕnākĕn ucapan amanis priyambada,
aṅluṅlūṅi laṅö hanan pakakawin kakawin aṅarĕki nrĕpātmajā,
moga atön aṅusap jaja aṅĕluk-ĕluk lĕṅĕn araras amaṭya maṭyani,
pet-pet rāga mamanwa-manwa mamĕpĕṙ-mĕpĕṙ ataña ri mūlya niŋ tapiḥ*

<wisaṙjjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓ : 20

śri indumatī kakĕnan wiṣa niŋ ujaṙ arūm sumusuk ri hati,
ndan kadi tan huniṅā pawulatan ira mogha maha api hade,
rwā ŋ katahā n uduhĕn brituha wilaja hetu nira api tulak,
rāga nira aṅulanĕḥ tuhun awĕdi kawĕs riŋ ulaḥ kawawa*

maṙmma nira awri lana akiput awĕdi kasiṅkaba siñjaŋ ira,
tan huniṅan tinañan lara ni wĕtu ni luḥ nira niṣkaraṇa,
nora waneḥ paran iŋ manaḥ apĕga kumöl winisik wisikan,
ṅhiŋ panamantara ri sru saŋ aja winiweka nira i twas ira*

sāma paran wĕnaṅa anulaka ri pamĕkulnya tan eraŋ amĕl,
dāna paran ta kunaŋ wĕnaŋ anuculana i paṅagĕmnya tapiḥ,
bheda paran wĕnaṅanya kumawaśakĕna bwat i rāga nira,
daṇḍa juga inaka liŋ nira nĕhĕṙ anĕpak jaja sāhasika*

kāla nira n panĕpak taṅan ira kadi pādapa molaḥ alon,
mambĕt ikaŋ luṅayan kadi lurus iŋ aśoka tinūb niŋ aṅin,
tiṅhal ira arĕṅu mogha kadi sarasija i tĕka niŋ bhramara,
suṅsut ira i nrĕpaputra hana kadi gula drawa de niŋ ĕbun*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

Ꜽ koŋ bhrānta kasop i luḥ niŋ aṅaraŋ kasarik i laṭi niŋ wineḥ sĕpaḥ,
lĕŋlĕŋ denta mulat piliḥ winawa niŋ turida sinaput iŋ hyaŋ iŋ ṭikā,
rūm niŋ śabda mameka sambĕt i gĕluŋ kari kita pati jumput-jumputi,
denta aṅol midĕṙ iŋ tĕṅaḥ kapana yan warasa kadi panumpal iŋ smara*

siṅgiḥ bhrānta kakanta māsku mapa don iŋ aṅasag inawenta lĕŋlĕŋa,
twaskw-apriḥ binĕbĕdta riŋ tali gĕluŋ cinucuk i luṅid iŋ mata aluru,
moga aṅde wulaṅun manista rinasan tuhu-tuhu n agĕlaŋ-gĕlaŋ kuniŋ,
ṅhiŋ yan rakryan aṅastwa riŋ luḥ uwatanya marasana ri rāga ni ṅhulun*

pintĕn māsku wuyuṅta tan hana waneḥ pinalaṙ asiha sanmata iŋ akuŋ,
cĕp ta induŋ taha tan taṅis kaharĕp i ṅhulun aṅisapu jöṅta sewaka,
luhta adrĕs humilī pasuṅta karikā taham ibu tan ikā prayojana,
aṅhiŋ prāṙthana mogha siddha katĕkāna siliḥ usapa luḥ lawan kita*

intaṙ haywa marĕk paran karika donta paran iku kināṙyya niŋ marĕk,
tan siḥ rāga nimitta niŋ taṅis adoḥ tiki kakĕnana kapriyambadan,
lāwan tan sukha hetu niŋ luḥ aṅasapta ri mata tuwi tan gawe-gawe,
luḥ-luḥ duhkha luḥ i ṅhulun taṅi taṅis prihati karaṇa niŋ lana anaṅis*

nāhan de nrĕpaputrika anulak i sāhasa saŋ aja saranta riŋ prĕman,
tan paṅde wĕdi riŋ kĕdö marĕk aṅol nĕhĕṙ aṅarĕki de nira aṅucap,
maṅkin haṙṣa rinĕṅwan aṅlalu kasuṅsutana saŋ aja saŋsaya awawuḥ,
śrī putrī sira kāpĕsan ri panulak nira jaja wĕkasan sira anaṅis*

<nawahaṙṣa> 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓ : 19

adawa n panukĕṙ saŋ ahayu kadi tuhwa nĕhĕṙ miṅaya,
anaṅis kadi tan patĕmahana lulut pwa ri suṅsut ira,
aṅĕsaḥ kadi tan siliḥ asiha mĕne ri huwus niŋ ulaḥ,
anulak ri sĕpaḥ nrĕpasuta kadi tan pamalakwa hĕlĕm*

atukup taliṅa awĕdi katĕkana rūm niŋ ujaṙ kinire,
susu tan winĕḍaṙ wĕḍaṙ awĕdi kakukwa ragĕt-ragĕta,
akĕmul-kĕmul epu ri pĕpĕsa ni madhya nira n pinĕkul,
asaput mukha kady-awĕdi hilaṅa rūm nira kārĕkana*

nrĕpaputra mamaṭyakĕn i manis ira n gula rāga rinok,
ratus iŋ madhupaṙkka sira guliga niŋ lara haṙṣa pinöm,
rinĕbut pinakesi ni mata niŋ akuŋ ri dalĕm nagara,
papa de nira tan paṅaraṅakĕna tan panibākĕna luḥ*

lĕṅĕŋ iŋ madhumāsakusuma pinakaswaśarīra nira,
paḍaŋ iŋ wulan aṅrahinakĕn alaṅö pinakāmbĕk ira,
lumĕkas pwa sira aṅhari-hari kadi kāṙttika raśmi nira,
mĕtu kady-asirat sirata maṇik ujaṙ nira maṙmma dahat*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

māskw-induŋ mapa rāmya niŋ wulatana iŋ mata mamanisa tan pawora luḥ,
tan paṅrĕṅwa rĕṅiḥ lawan paṅĕsaḥ iŋ kinisapu manukĕṙ tĕka i hati,
mwaŋ tan paṅgilana n paṅol sahurana n paṅucap ubhayana aṅharas pipi,
byakta n mūra lawan śawaṅkw-ibu yadin kita mulata manuṅsuṅa iŋ guyu*

ndin wanya aku tĕka aṅisapwakĕna māsku pinaṅĕmulakĕn tĕpak jaja,
epu ṅwaŋ mapa tekiŋ enaka baśa aṅarĕkana pinamömakĕn waja,
rĕskw-induŋ tumĕkākĕna ambĕk i hayunta pinaṅagĕmakĕn nakha aluṅid,
ṅĕs ṅösĕn mulata iŋ mata amati mati i ri paṅayat i halista mamraṅa*

<kilayu anĕḍĕŋ> 
– – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓ : 22

nāhan wĕtu ni turida rāga rakryan aja māwak ucapan amanis,
an sāhasa sira kahanan wĕlas ri panaṅis nrĕpawaraduhitā,
 Om  yan humĕnĕṅa sakarĕŋ maṅantyakĕna rāga nira saŋ anukĕr,
saŋ hyaŋ smara ri manaḥ ira aṅalaḥ pisaniṅūn wĕnaṅa pihĕrana*

saŋ śrī niŋ ahayu sakaḍatwan osaḥ aṅĕliḥ kawarĕgan anukĕr,
wahw-a alupa taṅan ira riŋ tapiḥ tuṙ ira kaṙwwa lumay-akilusū,
mwaŋ puṇḍutan ira tumibā lukaṙ tali talinya paḍa tan iniwö,
aṅlampw-anaṅis aṅĕsĕsan paṅewala narendrasuta tinarima*

ambĕk saŋ aja sukha girahyasĕn marĕk añaṅkiraṅi tan inapa,
riŋ swapna hiḍĕp ira ri tan kawādhan i paṅol nira n inĕnĕṅakĕn,
oṅsil taṅan ira tumama irikaŋ kadi manuk wahu kumapu kapu,
mūṙcchā twas ira kawa kawa an anon kadi tanaḥ sumĕlap i taliṅa*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

utpāta nrĕpaputra riŋ śayana mogha tĕka ri papupul nira iŋ jinĕm,
liṇḍū gumrit ikaŋ palaṅka kumĕtug pakĕtĕb iŋ aṅĕsaḥ pinaṅkwakĕn,
olaḥ lwiṙ bubula ŋ tilam pakĕdal iŋ wĕtis amijilakĕn larap-larap,
wintaŋ sūṙyya śaśaṅka nāga kagiwaŋ-giwaŋ i kĕlab ikaŋ laṅit-laṅit*

guntuṙ luḥ mahawan ri lambuŋ iŋ iruŋ tumĕḍun amalapaṙ mara i kapö,
kasrĕg katrag ikaŋ payodhara lana apipit alara kawantus iŋ jaja,
lambe śīṙṇna babak laṭinya hana mātra miraḥ i tapak iŋ waja anĕsĕp,
miṅgut śrĕṅga nikaŋ halis huwus apaṙwwa sana sini tikĕl mayat-mayat*

<wīralalita> 
– ⏑⏑| – ⏑– | ⏑⏑⏑| – ⏑– | ⏑⏑⏑| ⏓ : 16

śri indumatī huwus kawawa māṙ gupe kawĕnĕsan,
mĕṅgaḥ awuṅw-anoliha paran tikāŋ inusapan,
siñjaŋ ira amiraḥ karudhiran tinuṅkulan ira,
kapyuhan aṅliga asidĕha hewa riŋ nrĕpasuta*

maṙmma narendraputra mawĕlas lana aṅhari hariḥ,
liśya nira aṅgamĕl susu maha aṅusap luḥ i jaja,
ken winirū wirū lamakan iŋ paṅol hiḍĕp ira,
cumbu wicakṣaṇa amisiki leśya niŋ maṅarĕki*

śri indumatī maṅö kadi tulis wineḥ aṅaraṅa,
waṙṇna nira akucĕm kasirĕman damaṙ mari lumöŋ,
kram-kram i pāmbĕkan saŋ aja wahw-aghāṣa tumitiḥ,
hetu nira n wijil kadi tapĕl turuŋ tinapihan*

<udgatawisama>
⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 20
– ⏑⏑| ⏑⏑⏑| ⏑– ⏑| ⏑⏓ : 11
⏑⏑– | ⏑– ⏑| ⏑⏑– | ⏑– ⏑| ⏓ : 13

dumunuŋ sira iña nira kāliḥ uwa nira kapaṅgiḥ iŋ natar,
muṅgw-i patiga niŋ aśoka liman,
akĕmit lawan kaka kaka amajaŋ wulan*

tumuluy-kataṅgamaŋ anuṅsuŋ iña nira wawaŋ mamaṅkwakĕn,
mojaṙ uwa nira marĕk manuluŋ,
ibu kölakĕn ṅhiŋ ika de nika aṅlare*

wihikan ṅhulun ri lara niŋ gati kawawa tinambay-iŋ priya,
soṙ ibu lara-lara niŋ kawĕlad,
kasahasrabhāga lara niŋ mata apĕpĕḥ*

anulis ṭikā dinudutan puḍak ibu lara niŋ minaṅkana,
lwiṙ hrĕbuk aṅalilipi ṅrĕs ikā,
aṅinaŋ sĕrĕḥ lĕgĕ paḍanya riŋ pĕḍĕs*

i kapiŋ rwa niŋ gati wĕnaŋ rinĕṅihakĕn ikaŋ lara ahaṅan,
yan huwus alawas apöm akule,
alilaŋ laranya kadi mukṣa riŋ tapiḥ*

tuhan i ṅhulun muliha rakryan alaḥ ibu waluy-para iŋ jinĕm,
tolihĕn alal ira saŋ kawĕkas,
mulat iŋ lawaŋ mapaga rūmta riŋ guyu*

araras wuwus ny-uwa nira aṅlipu lipuṙ i manaḥ nrĕpātmajā,
mogha winawa nira riŋ kalaṅön,
lara niŋ hañaṙ kawawa riŋ pasaṅgaman*

sira saŋ kinon maluya tan paṅucap arĕṅu hewa suṅkawa,
kāṅĕn aṅĕn ulaḥ-ulaḥ saŋ aja,
kamatolihĕn tuhun arĕs kapiṅrwana*

wĕkasan hinĕmbanakĕn iŋ kaka-kaka mara riŋ pasaṅgaman,
gaṙjjita saŋ aja sawet niŋ alal,
mĕtu kapriyambadan i de nira aṅucap*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

yak maty-a aku dĕlönta māsku palalun makahawana hayunta gĕgwana,
Ūṙṇnā nūpura bhūṣaṇanta katĕkāna tĕmahana ni janma ni ṅhulun,
mwaŋ rup chattra kaluŋ-kaluŋ saha sĕkaṙ taji mijila lawan tutup gĕluŋ,
aṅgon denta ri kāla niŋ piniḍuḍuk mapa rasa-rasa niŋ sinanmata*

tan hephepĕn abhūṣaṇa apan anukĕṙ nukĕri laku pataṅkis iŋ kale,
prāya aṅrup tĕka kaṙṇnaśūla niyata amuhara tuna ni de niŋ aṅrĕṅö,
kaṇṭha aṅrĕs tĕkap iŋ kaluŋ-kaluŋ ikaŋ payuŋ aṅadĕg adĕg hana iŋ adoḥ,
Ūṙṇnā wyaṙtha lawan sĕkaṙ taji tutup gĕluŋ anĕwasakĕn bwat iŋ mulat*

<girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓ : 16

nahan ujaṙ ira mambö rāga anūta ri saŋ aja,
lukaṙ i tapiḥ ira asowe keṅkab hinĕnĕṅakĕn,
wahu sumahuṙ anū de maṅke yan tinaña tañan,
mari luḥ ira kumĕmbĕŋ wahw-a aweḥ maṅarĕkana*

nrĕpatanaya kasĕṅkwan rāga amaṙppĕki sumaput,
amahawas isi niŋ ken sāmpun waspada kaharas,
aṅamĕṙ-amĕṙ amakpak wruḥ ry-ambĕk niŋ aṅĕsaha,
lwiṙ anadaki kĕna iŋ hrū maṙmma aṅrehi tan asarag*

ri huwus ira kapiṅrwan saŋ śrī niŋ tulis aṅaraŋ,
lara nira mahĕli prīty-a aluṅluŋ hyun aṅalaya,
manaḥ ira wahu tūtūt kālap de nrĕpatanaya,
turida nira kahĕnti mwaŋ siḥ niŋ hati kapulut*

paṅusĕŋ ira ri lambe-lambe tan tĕka ri hati,
panĕpak ira huwus mūṙ mukṣa aṅdohi taṅan ira,
mari marĕṅu tumiṅhal tuṅtuŋ niŋ halis alaris,
manis i guyu nira aṅdyun wruḥ giṅgaŋ wahu kasiṅī*

patĕmu nira winaswās kady-anwam yumayi yayi,
saŋ ahayu sira molaḥ maṅlaḥ-laḥ kumĕda kĕdal,
saŋ aja sira sumuṅkĕm tan paṅle kumuru kurub,
paḍa kumĕsĕk iŋ ambĕk tan kewrān awuda wudā*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

riŋ krāban kalasā mijil sira sumaṅgraha wali nira pūṙṇna tan kuraŋ,
sāmpun kewwan ira anaḍaḥ sira pĕnuḥ sama marĕk i sira wwaŋ uttama,
ramya atiṅkaḥ atūt paluṅguḥ ira saŋ huwus agati wineḥ akaṙwwana,
Ācārī kalawan karaṇḍan ira mukhya pinituhu paḍa wruḥ iŋ krama*

ṅkāna i soṙ apupul paḍa aruhuṙ iŋ ambĕk aruhu ruhuran paḍa aṅaliḥ,
ewĕḥ tan kawĕnaŋ tiniṅkaḥ aputĕk saŋ amahayu makon atiṅkaha,
de ni kweḥnya wiwal paḍa awyahata buddhi nika puji-puji n pakawwaṅan,
siŋ soṙ uṅgwan ika anĕsĕl ri saŋ aniṅkaḥ inucap ika tan wruḥ iŋ krama*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

wet-wet niŋ brāhmaṇa atyanta wĕkas iŋ aruhuṙ kadwijāṅśan ginöŋnya,
wet niŋ śꜽwaṙṣy-aluṅgw-i i nĕhĕṙ apuji kabhasmāṅkuran mūlya denya,
wet niŋ boddha adwitīya n rumĕja rĕja kabuddhāṅkuran kāraṇanya,
tan tuṅgal māṙgga niŋ kādyan asĕmu hawan iŋ muṅgaḥ iŋ paṙwwatāgra*

wwaŋ wruḥ riŋ lokikācāra sĕḍĕŋ iŋ anaḍaḥ tan kawoṙ-woṙ manaḥnya,
denya abuddhy-a amanis mĕṅgĕp upaśama tinon mewĕḥ olaḥ tiniṅkaḥ,
aṅdoḥ tan saṅgraha iŋ uṅgwan aruhuṙ alĕmĕḥ worĕn iŋ tan kaśuddhi,
maṅgā muṅgwa iŋ asoṙ ndan yan apupul atatā sabraya arok sahāṙyyan*

guṇḍik rwaṙwwa apupul tan wĕnaŋ apasaḥ adoḥ de ni göŋ iŋ pamitran,
kady-a akaṙwwan swarūpanya paḍa-paḍa siliḥ mūla tuṅgal pināliḥ,
solaḥ seṅĕṙnya moga aṅinaki ri panunasnya iŋ tuhan sāri-sāri,
denya aniṅkaḥ ry-awaknya aṅruhuri rinuhuran rāmya sawyāpasawya*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

paḍa anaḍaḥ akālihan sama kinon marĕka sukha linawwa lawwakĕn,
sawaŋ hudan atöb tiba iŋ bañu kĕcap niŋ apupul amaṅan rinĕṅwakĕn,
marĕk sahana niŋ magoṣṭhi humĕnĕŋ rumasa rasani pathya niŋ rasa,
tuhun kasĕrĕtĕn juga aṅucap aminta paluṅan atĕkĕm jaja asĕgu*

lariḥ lumari tan pararyan alaris ri katahapan ika n hana atulak,
sura asira siran rasanya surasa arĕbu rĕbu sumĕḍaḥ kinahyunan,
maṇik pinakajaṅga tan papĕgatan kucuṙ ika kadi pañcuran juruḥ,
kilaŋ brĕm inalap ginanti kadi tīṙtha madhu mamulakan saka iŋ gĕḍaḥ*

paḍa alap alapan tahap sama marĕk wija wijaḥ awĕrö girahyasĕn,
apintiga hanan papiṅpat aṅigĕl katĕkan urak aganti tan bĕsur,
ikaŋ wwaŋ atĕrĕḥ manaḥnya kĕna riŋ sayub ahaṅan agasyak iŋ sabhā,
putus maṙ atĕṅö para mpu bini mogha salaḥ ĕluk ulaḥ nira aḍake*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

strī niŋ śꜽwa tan eraŋ-eraŋ aṅigĕl kaguyu-guyu wĕrö-wĕrö dawā,
tan haṙṣa iŋ swara niŋ mrĕdaṅga salukat ṅuni-ṅuni yan i gīta niŋ waneḥ,
hetunya n paṅiduŋ wijil niŋ ajiyaḥ sahuli huliḥ ika aṅrĕṅö-rĕṅö,
sahtote prathamā kiduŋnya n aṅawat midĕm aṅujiwat ambahan tayoḥ*

ḍaŋ hadyan tumurun gumanty-aṅigĕl oṅsil aṅawak akikat rumampayak,
ṅhiŋ kahyunya kiduŋ buwun ya kiniduŋnya n aṅalik alik endaḥ iŋ sabhā,
ramya arūm sinĕlanya gĕṇḍiŋ i tutuk kaguyu guyu ginañjaṙ iŋ lariḥ,
giḥ-giḥ puŋ ri kipaḥ ḍuraŋ diniwayūḥ amamati juga de nika ambahan*

endaḥ bhāwa nikaŋ waneḥ saha kiduŋ midĕṙ aṅilagakĕn wwaŋ iŋ sabhā,
ndan strī niŋ widu rakwa mogha kawatĕk sawaŋ acarita de nika aṅigĕl,
dhik haḥ kaśmala nāhan ambahan ika aṅgyat anudiṅi mata aṅjĕjĕk lĕmaḥ,
Ꜽg lĕs liŋnya nĕhĕṙ muliḥ matĕlasan maṅumik umik aṅañjali iŋ tawaŋ*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

samantaji tibā ŋ ḍawuḥ pitu muliḥ nrĕpasuta kalawan suputrikā,
parĕŋ maṅadĕg iŋ nataṙ sira kabeḥ tumut aṅiriṅakĕn mara i dalĕm,
paḍa amwit atatā wineḥ maṅinaṅa ararĕm upaśama sādara aṅucap,
dwijāṅśa maduluṙ duluṙ maṅabhiwāda para wiku marĕk maṅañjali*

gumanti para wālaka amuhun anĕmbaḥ inubhaya sināntwa riŋ guyu,
ikaŋ baṇija lot amaṅkari panambaḥ ika kawagĕdanya tan hilaŋ,
paḍa aṅucap akon ahosana mara iŋ jinĕm agawaya paṅhawin laras,
mulat saŋ aja ri priyā nira nĕhĕṙ gumuyu guyu midĕm suputrikā*

aliṅgiḥ atitiḥ pupū siliḥ usap mukha sira ri huwus nira adamu,
prahāsana narendraputra manĕcĕk nĕcĕki rahi ri kĕmbaŋ iŋ hawu,
baṅun harĕp aminta paṅkwakĕna söŋ ni paṅawaśa ni siḥ suputrikā,
paṅawruhana ken lukaṙ kadi maha aṅiṅin-iṅin i manaḥ nrĕpātmaja*

<śikhariṇī> 
⏑– – | – – – | ⏑⏑⏑| ⏑⏑– | – ⏑⏑|⏑⏓ : 17

sukha asaṇḍiŋ saṇḍiŋ samaṅinakana iŋ citta ginawe,
sĕlaŋ māꜽn pojaṙ saŋ aja mawaraḥ ry-antuka nira,
manaḥ dewī kagyat-gyat asĕkĕl ikaŋ twas kapĕnĕtan,
kumĕmbĕŋ kĕmbĕŋ luḥ nira mijil aṅeṙttambaŋ asayut*

sĕnĕŋ yan yogya i jöṅta wawarĕṅĕhĕn luḥku k anaṅis,
wiraṅrwaŋ de niŋ tan wĕnaŋ apasaḥ i śrī narapati,
manĕḥ rakryan ndi n yogya kawĕkasa tan tūta ri kita,
mataŋnya n paṅheṙ ṅke kahuluna kĕnaṅkwa i kita sadā*

paran kahyūnanta i haji pisaniṅūn tan katĕkana,
tuhun buddhyanta aṅhera pakatuhanĕn māsiha siwin,
yadin muṅgwa iŋ siṅhāsana pakaratun yan kita harĕp,
katon tan trĕṣṇā śrī nrĕpati palakun kaprabhun ira*

<wisaṙjjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓ : 20

yogya wuwusta tuhun ṅhulun aharĕp aṅuṅsira wīṙyya guṇa,
ndātan adoha saka iŋ ibu parĕkĕn apan sira māsiḥ anak,
göŋ i kabhaktin iŋ aprabhu maṅipulu ri twas akon muliha,
ṅhiŋ kita māsku rumaṅkĕpana kahulunankw-i narāṙyya raghu*

yan muliha prihawak ṅhulun ibu kita kāṙyya ri jöŋ nrĕpati,
tiṅhali kāsihan iŋ huwus akurĕn asiḥ mara tambaṅana,
yan waluya aku muwaḥ ri kita pira piraŋ tahunĕn ḍatĕṅa,
ṅhiŋ panaṅisku lawan kita linalu ri dūra nikaŋ palagan*

mwaŋ yan anuṅgaṅa riŋ ratha lĕpasa madoha saka iŋ nagara,
brāhmaṇa sogata śꜽwa rĕṣi sira ta maṅgala niŋ lumaku,
söḥ bala śūra kuraŋ hawan aṅiriŋ arampak aṅambaḥ alas,
śūnya hiḍĕpku yatan hana kita maṅisapwana minta sĕpaḥ*

<girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓ : 16

priya kahiḍĕp ujaṙtta arūm kady-a amrĕta kasirat,
kunĕŋ amuhara kepwan ry-ambĕk ni ṅhulun alawas,
ya tan asiha kita anaṅsāra apujya tinutakĕn,
syapa ta taṅisanaṅkwa ṅhiŋ matya anaṅisi tawaŋ*

ya ta karaṇa niŋ aswī yan rakryan jĕnĕka siwin,
iwĕḥ iŋ aniwi maṅheṙ siḥ niŋ hyaŋ ya ta tinahā,
atilara kita luṅha atiṅgal wanwa n alalisa,
ṅhiŋ anaṅisana ri śrī bhoja mwaŋ nrĕpamahiṣī*

taham ibu taha rakryan maṙmma asiḥ ṅhulun atuhan,
saphala pinakadewī tan wwaŋ len kadaŋ aparĕk,
sapati sahuripa ṅwaŋ sakwan selwan adulura,
kita pinakahuripku n sekaprāṇa siliḥ asiḥ*

manis i wacana rakryan sāmpun kagraha ri hati,
pinakapaṅanumānan ry-ambĕkta n tulus asiha,
sapara parana rakryan bhaktya akw-a aṅiriṅi kita,
yadin anadina lampūn matya aśa anuku riŋ awak*

ṅhulun ibu wihikan yan buddhyanta awĕlas asiha,
ika karaṇa niŋ aswī māsku n rowaṅa muliha,
nrĕpati raghu katon gyā-gyā ny-ambĕk nira mulata,
niyata papagĕn iŋ strī sāyodhyā n kita ḍatĕṅa*

<śāṙddūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓ : 19

sāmpun māyu wuwus nrĕpātmaja lawan dewī nira n maṅkata,
ṅkāna i wwit niŋ aśoka rambay-anaḍaḥ prāpta ŋ madaṅga aṅhaḍĕp,
luṅhā ŋ kāla huwus hyaŋ aṙkka sumurup sandhyā masĕṅsĕŋ miraḥ,
mambö kasturi niŋ paturwan araras kady-a aṅutus mañjiṅa*

ambĕk niŋ paḍa haṙṣa sāmpun amatĕḥ riŋ rāga soluṙ lulut,
trĕṣṇa iŋ saṅgama tan kawaṙṣihan apöm māywan raras riŋ prĕman,
yan līlā mijil iŋ nataṙ pinanasan de niŋ smara aṅras hati,
oṅsil tuṅtuŋ ikaŋ halis jaruman aṅgyākĕn marā riŋ tilam*

sāmpun muṅgaḥ aṅanti riŋ pasamayan saŋ hyaŋ-hyaŋ iŋ pamrĕman,
maṙmma asiḥ paḍa de nira aṅĕnahi rāga wruḥ ri tuṅgal nira,
aṙwwa rwan manaḍaḥ manis niŋ upadeśa atyanta riŋ rāsika,
nora ŋ saṅśaya riŋ rahasya winĕḍaṙ kāgĕm rasanya i hati*

saŋ raśmi inayu niŋ smara aṅucap ucap riŋ pamrĕman tan bĕsur,
sekaprāṇa sapakṣa tan wĕnaŋ adoḥ māsiḥ sadhaṙmma adulur,
prajña iŋ buddhi siliḥ wikalpa ri rusit niŋ śabda kady-a acĕṅil,
paṅliṅganya n anak sinādhya nira masw-aswa amibhāwa iŋ tilam*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

i sāmpun iŋ ulaḥ kapintiga nikaŋ ghaṭita kawalĕsan sira aturū,
ikaŋ hulĕs adoḥ saka i sira lanā kawadal alulunan mara iŋ dagan,
hanan pawuṅu sakṣaṇa alĕḥ akaraŋ hulu taṅan aharip suputrikā,
tapiḥ nira huwus lukaṙ kasarakat kahurup i basahan nrĕpātmaja*

huwus kalalu de nira amrĕm asuwe paḍa tan umik aṅel asaṅgama,
ikaŋ manuk anaṅhi riŋ ḍawuḥ ĕnĕm sukha muni maṅuyūyu riŋ taman,
cucuṙ taḍahasiḥ swaranya kawĕlas harĕp anaṅis i paṅlwaŋ iŋ wulan,
ikaŋ mrak akakab muni iŋ gupura lagy-amuṅu ri sira riŋ ḍawuḥ pitu*

paḍa asraŋ aṅaji iŋ kulĕm sahana niŋ manuk anarawata aguṇa iriya,
parañjaṅan aṅanti riŋ gagana pathya tumiru tiru śabda niŋ pĕkiŋ,
i soṙnya hana caṅkiluŋ muni laki stry-asĕmu mamarahi ry-anak nikā,
syapa ika ta kunaŋ paṅajyan ika maṅhuwusakĕn ika yan bisa aṅaji*

awuṅw-ajajaṙ iŋ surambyan arahup nrĕpatanaya lawan suputrikā,
anĕṅgaḥ atis aṅharas harasakĕn susu saŋ ahayu maṅrĕṅiḥ rĕṅiḥ,
kataṅgamaŋ aṅolakĕn saŋ aja maṙmma maṅĕmuli nĕhĕṙ mamaṅkwakĕn,
pupū nira kasiṅgahan hulĕs i polaḥ ira kasuluhan niśākara*

samaṅkana ni göŋ i rāga nira kāliḥ aṅisapu lawan mamaṅkwakĕn,
tathāpi sinamantaran manis i de nira ṅucap araras prahāsana,
saŋ adyaḥ api hewa-hewa tuhun ambĕk ira tumiliŋ-iŋ karāsikan,
nrĕpātmaja mañumbu ñumbu mamibik tapiḥ aharĕp i buṅkaḥ iŋ tĕṅaḥ*

ri luṅsuṙ i tapiḥ nira arukĕt ikaŋ luṅayan asĕmu luṅgaḥ iŋ gaḍuŋ,
ikaŋ gĕlaŋ ataṅkis iŋ wĕtis apiṇḍa madhukara mara ahyun iŋ puḍak,
payodhara lana apipit kadi wĕdinya kaharasa ri tuṅtuŋ iŋ kuku,
ikaŋ mukha sawaŋ wulan marĕk i wimba nira sĕḍĕŋ ira n sapamrĕman*

<śāṙddūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓ : 19

maṅkin wrĕddhi wijil ni rāsika nira n paṙwwaṙwwan iŋ pamrĕman,
nidra acumbana ta pwa nitya ginawe maṅde sukha i twas nira,
söṙ mambö waṅi niŋ sĕkaṙ kadi mahā mañjiŋ mamuṅw-i i sira,
tan wruḥ yan rahina apaḍaŋ paḍa mijil de niŋ hrĕbuk niŋ puḍak*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

samantaji mijil hyaŋ aṙkka kadi raktakumuda sumĕkaṙ saka iŋ bañu,
wulan mari lumöŋ kagöṅan ahulap sumirĕp awĕdi tan wĕnaŋ mulat,
tĕka iŋ grahagaṇa anusup nusup arĕs karahinana humöt paḍa akucĕm,
ikaŋ wĕṅi huwus paḍĕm kadi hilaŋ pinĕjahan ira riŋ ḍawuḥ wwalu*

ikaŋ bhuwana kālapan wĕṅi baṅun jaladhi karaŋ asat ḍasaṙ nika,
katon awas ikaŋ gunuŋ kadi timiṅgila makatihalaŋ paḍa aṅjĕlag,
urut saka satal kumĕṇḍĕŋ ajajaṙ paḍa-paḍa kadi nāga maṅlayaŋ,
muni ŋ jalada maṅrĕguŋ sagajamīna kasatan aṅuliŋ harĕp bañu*

<puṣpacāpa> 
– – – | ⏑⏑– | ⏑– ⏑| ⏑⏑– | – – ⏑| – – ⏑| – ⏓ : 20

ri wwit niŋ kayu pārijāta hana tīṙtha alantaran wwad kucuṙnya,
tūsanya analaga ajajaṙ watu karaŋnya agroŋ rinoŋ pañcuranya,
tampyak-tampyakan iŋ wĕrĕḥ pamarigi lwiṙnya n patap de nikaŋ ṙyyak,
wwꜽnya abhrā kadi saṙwwawaṙṇna ri sĕḍĕŋ niŋ puṣpamāyā hana i jro*

ṅkā dewī marahup-rahup sira yathālīla aṅuḍoḍa añawuk wwꜽ,
tan saḥ śrī naranāthaputra maṅĕmit lwiṙ kumbaŋ aṅrakṣa kĕmbaŋ,
wruḥ riŋ cāmana pītrĕtaṙppaṇa satiṅkaḥ-tiṅkaḥ iŋ tīṙthayātra,
mādĕg pūṙwwamukha ajajaṙ parĕŋ amūja aṅañjali i saŋ hyaŋ aṙkka*

<śāṙddūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓ : 19

mantuk śīghra mara i dalĕm humatuṙ i śrī bhoja riŋ pamrĕman,
akweḥ strī haji sambhrama i tĕka nira aganty-a aṅucap gaṙjjita,
maṙmma śrī parameśwarī mulat anuṅsuŋ cumbu cumbw-a aṅucap,
Ī-Ī śrī maṇik i ṅhulun sira ḍatĕŋ kāliḥ nihan liŋ nira*

śrī dewi indumatī parĕŋ sira manĕmbaḥ mwaŋ narāṙyyātmaja,
riŋ lampit hana siṅhacaṙmma humaḍaŋ kāna n pratiṣṭha ararĕm,
saŋ nātha wruḥ i don ira n para wawaŋ śoka drawa twas nira,
amwit sādara sopacāra saŋ aja anĕmbaḥ ri jöŋ saŋ prabhu*

<kilayu anĕḍĕŋ> 
– – ⏑| ⏑⏑⏑| ⏑⏑– | ⏑– ⏑| ⏑⏑–| ⏑⏑⏑| ⏑⏑⏑| ⏓ : 22

sĕmbaḥ niŋ aśaraṇa ri jöŋ narendra huniṅan parĕk i narapati,
amwīta muliha satata aṅriwĕg riwĕgi tan bĕsuṙ amaribini,
tan sĕṅgahĕn akalis i pāda saŋ prabhu pasaŋ kuhira pinahayu,
paṅgil wĕnaṅa dadaha riŋ raṇa aṅharĕpa śatrukula yan iŋ ayun*

 Om  wruḥ ṅhulun ika mara hetu niŋ kahĕnĕṅan kapĕgan aṅucapa,
māsiḥ ṅhulun iri kita mogha tan wĕnaŋ asiḥ karaṇa niŋ asĕkĕl,
maṅke n mulat iri kita tan palekan aṅĕḍap muliḥ analahasa,
wahw-a apupul alal alawas tĕka pwa kita sakṣaṇa wawaŋ apasaḥ*

pintaṅkw-i kita bapa sihanta tan kapalaṅa amipila riŋ agati,
saṅkan raray-uwuḥ-uwuḥ ūpamānĕn iŋ ulaḥ kasiḥ arĕp alawas,
maṅke n marĕk iri kita sanmatan kawiguṇanya tan ucap-ucapĕn,
aṅhiŋ pakadaṅan i bapaṅku tolihĕn i māsku laki pakatalin*

nwam ny-ambĕk ika mĕṅĕ mĕṅö kalotakĕna denta kajugulan ikā,
tan wruḥnya riŋ aṅinakana i mulat pipili denta pituturi piṅit,
saŋkṣepa nika kita waśa pramāṇa guṇadoṣa nika wawarĕṅöḥ,
yadyastun iwĕŋ iwĕṅa riŋ hulun bapa manaḥnya palu-palu waraḥ*

atwaŋ saŋ aja sumahuṙ apraṇamya rumuhun saha manis iŋ ujar,
Ājñā nrĕpati rasa nira awĕkas wĕkas akon siliḥ asiha sadā,
sāmpun karĕgĕp i hati de patik haji minuṣṭi maṅinaki hati,
ṅhiŋ gānya n apasaha ri tan siḥ iŋ widhi harĕp mulata riŋ alara*

atyanta hĕla-hĕla niŋ aṅrĕṅö wacana rakryan aṅinaki hati,
niṙwighna kita bapa tĕka iŋ sinādhya wĕnaŋ uṅsirĕn iŋ aśaraṇa,
śānti dwijawara ri bapaṅku kesyana tumiṙwwa narapati raghu,
swasty-astu saha tanaya dāra māsku saŋ anĕmwa jayaphala sadā*

mwaŋ yan pawuwuha kita ghāra pat lima sujanma wĕka-wĕka ratu,
tan doṣa tumĕkakĕna sāmbĕk iŋ wĕnaŋ amukti wiṣaya saphala,
ndan haywa sira ta bapa kāri denta pakamaṅgala niŋ anakĕbi,
yogya n kalĕwihakĕna tan paḍan phala nika aṅurati kahulunan*

tĕmbe ŋ śubhadiwasa bapaṅku maṅkata kakanta maṅatĕrakĕna,
jyotīṣa paḍa tinañan i ṅhulun wiṅi ri kāla nira paḍa marĕk,
awyāhata pawaraḥ ira apadohan atukaṙ paḍa kamasĕṅĕrĕn,
saŋ lekan aṅucap apagĕḥ tuwin binisa kāraṇa niŋ amituhu*

ya ikī muwaḥ ucapakĕna i  bapaṅku sahaja alupa kamituturĕn,
dūmĕn sahana hana ni drĕwya-drĕwya haji dewata tĕka tĕkanĕn,
lāwan sahana hana nikaŋ rare kawula rakryan aṅalapa muwaḥ,
yadyan jĕnĕka kita bapaṅku pālihĕn ikaŋ nagara kaliliran*

nāhan paṅucap ucap ira lwiṙ amrĕta hañaṙ mĕtu siniratakĕn,
maṅdadyakĕn i sukha narendraputra kalawan nrĕpawaraduhitā,
kesyan rasa ni manis i de nira aṅucap arūm asĕmu gula siṅī,
bheda mwaŋ ujaṙ amanis iŋ pralāpita namun rĕcĕpa rasa nikā*

kañcit paḍa tĕka maduluṙ sira iŋ pagaḍuhan marĕk i narapati,
sakweḥ ni kĕmitan ika mās maṇik pirak ikā ya tinañakĕn ira,
ya ika n pamaca padadaran tĕlas pwa ya samaṅkana winijalakĕn,
kasraḥ satĕṅaḥ i naranāthaputra kalawan nrĕpawaraduhitā*

nantĕn samĕgĕt aniga mukhya sāra ginulaŋ halu makĕmitana,
mwaŋ drĕwya pahula naranātha sojaṙ i narendra paḍa sinuṅakĕn,
lāwan muwaḥ anĕkakĕna iry-ayodhyanagarī tumuta ri saŋ aja,
Āpan wĕnaŋ akun iŋ ulaḥ prayatna wĕka sādhu wĕka niŋ aniga*

dum dūman ira pira kunaŋ wilaŋnya kadi tan kawĕnaṅa wilaṅĕn,
yadyan banawa saha bahitra dūra wĕnaṅa amwata niyata sarat,
muṅgw-iŋ ratha pira-pira taŋ ratha iŋ nagara hĕnti paḍa hinibĕkan,
wastrādi pinada pinadāti pādadara tan wuruŋ apan adadar*

ndātan caritan ulaḥ ira anaḍaḥ ri huwus iŋ wwalu wahu ḍumawuḥ,
tan saḥ uwa nira kalawan sira iña nira mukhya niŋ aṅiriṅakĕn,
sāmpun praṇata sira paḍa aṅadĕg muliḥ i pamrĕman ira ri dalĕm,
sakweḥ ni hulun ira kinon madandana paḍa agarawalan ataña*

dewī sira maṅutus aniṅka niṅkaḥ i sadrĕwya nira pinahayu,
nora ahala-hala kalasā tinon kinajaṅan winalunan ahalĕp,
akweḥ papiku pikul ira apupul kawula dāsa kaliliran ira,
boṇḍan sajuru lawan ikaŋ pujut sajuru jĕṅgi sajuru humaḍaŋ*

wyāpāra sahana hana niŋ wwaŋ iŋ nagara tan hana maṅinak inak,
kady-a asawuṅan asipĕt olaḥ-olaḥ adamaṙ damaṙ amalaku duḥ,
ceṭī rumara rara paḍa aṅasū wija-wijaḥ dudu taŋ amususi,
siṅgoḥ ya humuŋ asahuran baṅun śakaṭa gumrit amuhara laṅö*

guṇḍik kaka-kaka mawiweka pahyas ikaŋ endaha tan awanĕha,
lagy-a aminĕkĕti hayu tuṅgal ĕmbulana tan hana niŋ amihaṅa,
ṅhiŋ raṇḍi dadaṙ ika kabeḥ kahaywakĕna don ika pinagĕhakĕn,
denya amahayu sipat ināptyakĕn pinakadaṙśśana tiniru tiru*

sāmpun ghaṭita pitu tibā putiḥ timuṙ ika awawa rahina mijil,
Ābhā ni pawuṅu naranāthaputra karĕṅö piliḥ anuculi ken,
dewī kadi kahĕnĕkan asriŋ ambĕkan ira asahuran aṅĕsĕsan,
Ākāra ni hĕnĕŋ ira meḥ tigaŋ paṅinaṅa awuṅu mijil adamu*

dewī sira pinahayu hinyasan pinahawās kadi maluya rarā,
dūran wĕnaṅa paṅanumānana i huwus ira apriya luṅayan ira,
lāwan mata waja nira tan wĕnaŋ pinakaliṅga ni pasawi nira,
ṅhiŋ mājaṙ i huwus ira medĕman susu nira i kiwa kani kakuku*

<basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓ : 14

sāmpun sira ahyas asalin hima puṣpawaṙṣa,
dodot narendrasuta rakwa kilat rinĕṅga,
Āsĕṅka niŋ mulat i rūpa narendraputrī,
putrī saka iŋ surapada anĕmu rājaputra*

prāsāda ratnamaya muṅgw-i dalĕm kaḍatwan,
ḍaŋ hyaŋ purohita sira iniriŋ iŋ pamūjā,
ghaṇṭa alaṅö dhwani nikā saha pūja pūjān,
śaṅkha lwiṙ asyaŋ aṅuhuḥ ri narendraputra*

sāmpun ḍatĕŋ nrĕpatiputra lawan suputrī,
gandha akṣatādi humaḍaŋ kalawan niwedya,
mañjiŋ sira i dalĕm aṅaṙppaṇakĕn pamūjā,
amwīt i wimba haji dewata bhakty-anĕmbaḥ*

dewī sira amĕkul i jöŋ nira saŋ hyaŋ aṙcca,
aṙṇnaḥ manaḥ nira sada aṅaku rāma rena,
glāna anaṅis kasiḥ arĕp twas ira wyamoha,
sambat nira amuhara luḥ pamĕlas harĕpnya*

Ꜽ rāma rena kita saŋ lumaḥ iŋ kaḍatwan,
ṅūni n maṇusya kita kaṙwwa bapa ibu liṅku,
maṅke dadi hyaŋ inalĕmbana sāṙddhadeha,
hā-hāḥ yayā bapa haji ibu haji iki liṅku*

ndā t aṅrĕṅö bapa haji ibu haji i taṅisku,
pamwitku tiṅhali sumambaḥ i pādukanta,
Āḍā wĕkasku mulati i kita ta iki maṅke,
rakṣan ṅhulun bapa haji ibu haji i paranku*

nāhan taṅis-taṅis ira alara wāhu mantĕn,
milw-a anaṅis nrĕpatiputra nĕhĕṙ tumuṅkul,
lāwan hyaŋ aṙcca pakatonan ira ipu winwit,
de niŋ śiwāmbha ri mukha asĕmu luḥ drawa adrĕs*

sāmpun mijil nrĕpatiputra lawan suputrī,
prāpta i narendra mahiṣī tumuluy-sira aṅliŋ,
kĕmbĕŋ ni luḥ nira panuṅsuŋ ira i suputrī,
de niŋ sĕkĕl sapaṅucap nira tan sphuṭa asrĕt*

māskw-i ibu haywa kita tan praṇatā subhakti,
i swāmi rakryan apan uttamarājaputra,
Āsiŋ sakahyun ira tūtakĕnanta māsku,
ya ikā patibrata ṅaranya pakabratanta*

mwaŋ haywa māsku paṅayāya karājaputryan,
lāwan hayunta wiphala n pakapaṅhaḍanta,
tan kweḥ ni māsta makapaṅgajahanta māsku,
kakṣatriyanta maniwi ibu pakātmarakṣa*

lāwan muwaḥ saŋ aja haywa bapaṅkw-atiṅgal,
i śrī narendraduhitā paḍa wastu māsku,
riŋ rūpa sampĕlaḥ awaṙṇna sĕkaṙ pināliḥ,
prāṇanta tuṅgalakĕnanta maran tan imbā*

tan ketaka ŋ puḍak adoha ri ṣaṭpadanya,
tan ṣaṭpada ŋ bhramara sāha saka i puḍaknya,
tan putrikā sarika yan taya rājaputra,
tan rājaputra kita yan taya rājaputrī*

nā liŋ narendramahiṣī n panaṅis sumuṅkĕm,
i śrī narendraduhitā pinĕkul siniṅsĕt,
akweḥ mulat kapitaṅis ri narendraputrī,
Āpan wĕkas nira katon ri widaṙbbharājya*

embuḥ taṅis ri pataṅis taṅisan suputrī,
de niŋ swawandhu nira söḥ atuluŋ bwat iŋ luḥ,
prāpta amalandani pirak maṇi wastu mūlya,
len taŋ sĕrĕḥ kinajaṅan saha modakādi*

<dodhakawrĕtta> 
– ⏑⏑| – ⏑⏑| – ⏑⏑| – ⏓ : 11

śrī nrĕpaputra lawan nrĕpaputrī,
amwit anĕmbaḥ i jöŋ mahadewī,
mary-ataṅis taṅisan paḍa līlā,
śeṣa ni luḥ nira mātra kumĕmbĕŋ*

maṙmma dahat paṅucap mahadewī,
 Om  bapa saŋ makapunpunana ŋ rāt,
sora samāpta para prabhu denta,
śrī raghu māsku tirunta jaya iŋ praŋ*

śri indumati ibu huripku kita antĕn,
mogha katĕmwa sukhanta dadi strī,
rowaṅa rakryan aja asisihan siḥ,
tuṅgalĕn apriya riŋ nrĕpaputra*

sāmpun ira n paṅucap mahadewī,
śri indumatī kalawan nrĕpaputra,
mādĕg inumbalan iŋ paricārī,
maṅkat awaṙṇna śaśāṅka kameghan*

kīṙṇna tikaŋ pamikul  pikul akweḥ,
denya lumampaḥ arampak apaṇṭa,
nora jaruḥ wihikan ri duluṙnya,
yogya katiṅhalana apan atiṅkaḥ*

maṅkana taŋ ratha nora kagiṇḍal,
meww-iwu lampaḥ ika adĕdĕṙ adrĕs,
drĕwya narendrasutā winawanya,
mās maṇi len rajatādi suwastra*

salwiṙ ikaŋ paḍahi iŋ nagara asraŋ,
rāmya tĕkapnya hanan sinameni,
len masarag makapaṅhaḍa göŋnya,
lwiṙ kĕtug iŋ lĕwu denya gumĕntĕr*

śri indumatī siwuhĕn sira luṅhā,
de ni lulut nira riŋ nrĕpadewī,
lūḥ ira tan pĕgat adrĕs awantu,
śrī nrĕpaputra kaṅelan ameri*

muṅgw-irikaŋ kapiṅan sira kāliḥ,
rāmya katonan ira apan awelā,
lwiṙ kawĕlad twas ikaŋ wwaŋ aniñjo,
bhakti mamakpak aṅañjali māsiḥ*

maṙmma nira n mari sukṣĕka rañca,
rūm saŋ aja aṅhari hary-aṅalap sor,
mwaŋ jayawaspa wicakṣaṇa tan saḥ,
māry-aputĕk sira rakwa tumon ya*

strī ri dalĕm nagara arĕja pantĕs,
mātus atus paḍa maṙmma rarasnya,
kocap anampikakĕn sĕkaṙ aṅjraḥ,
milw-aṅiriŋ ri nareśwaraputrī*

kādbhuta lampaḥ iraŋ nrĕpaputrī,
de ni halĕp para guṇḍik atiṅkaḥ,
wastra nikā paḍa raṇḍi sapaṇṭa,
lwiṙ kusuma anĕḍĕŋ iŋ pratimāsa*

śrī naranātha tumūt saha mantrī,
söḥ aṅiriŋ paḍa śūra wani iŋ praŋ,
meww-iwu lakṣa sahasra kumĕṇḍĕŋ,
lwiṙ paṅawak nikaŋ antaka sākṣāt*

śrī naranāthasutā sira śoka,
sis kamatolihĕn iŋ nrĕpadewī,
wāhu lipuṙ tumuluy-sira monaŋ,
luḥ nira lāgi kumĕmbĕŋ asowe*

sāmpun ira n lĕpas iŋ kuṭa wetan,
toliḥ ikaŋ nagara asĕpi tistis,
kaywan ikā manira aṅaway-asriŋ,
kady-aṅutus maluya i sira kāliḥ*

rāmya nikaŋ kahawan sawaḥ alwā,
maṅdadi bhasma daminya tinunwan,
ṣaṭpada muṅgw-i sĕkaṙ ni wuruŋnya,
lwiṙ kawi māsiḥ aghāra daridra*

ndan sadawā ni hĕnu nira rāmya,
sontĕn ikaŋ jawuḥ adrĕs asowe,
śīghra pucuk ni tĕkinya tumūwuḥ,
waṙṇna nikā kadi campaka siṅsal*

<wisaṙjjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓ : 20

kīṙṇna katon wijil iŋ laru-laru kumukus kadi tan lĕwasa,
haṙṣa sira iña nira mwaŋ uwa nira riwönya katon aṅĕliḥ,
mwaŋ para guṇḍik amupw-awurahan arĕbut paḍa buddhi rare,
śri indumatī marĕk iŋ nrĕpasuta sukha haṙṣa sira amawani*

hyaŋ rawi tumraŋ ikaŋ walaŋ aṅariŋ ariŋ makamūla ŋ atis,
cumbw-i rabinya marĕk nĕhĕṙ aṅĕpĕṙ uninya karĕṅw-araras,
strīnya kumöl inaras haras anarima solaḥ ulaḥ niŋ akuŋ,
saŋ rwa mulat marĕn ahyun aṅalapa tumon i wilāsa nikā*

mogha jĕnĕk sira de ni paṅaraman ikaŋ bañu wāhu ḍatĕŋ,
katkat aliwran amet walaŋ asira siran kalawan dadali,
aṅṅṅĕṅi twas ira ika ta karaṇa nira asrĕt alon lumaku,
lālana lagy-anĕpĕṙ nĕpĕri sĕkaṙ arūm kadi mitra kadaŋ*

lampaḥ ira atut ayun tinutakĕn iŋ aṅin saha megha rĕmĕŋ,
lwiṙ makadoṣa laṅö nira sahasa manĕmpal aśoka liman,
hinrĕt i kĕmbaŋ ikaŋ gaḍuŋ anĕḍĕŋ analyani buddhi nira,
riŋ wĕkasan dinudut ni karas ira nimitta nira n lumaku*

lwaḥ laraṅan kahalintaṅan asat apirak pirakan gumĕlar,
waḥ kayu mās ri tĕpinya salak apupul awwaḥ atöb anĕḍĕŋ,
nista nika n sugiḥ iŋ kalĕṅĕṅan atĕṅö tuwi tan papaḍa,
wwatnya katiṅgal adoḥ anĕmu maru hĕnū pamĕnĕṙ mĕnĕran*

piṅgiṙ ikaŋ pagagan harata hara-hara n pamuraŋ muraṅan,
luñcip ikaŋ rwi kulampis i pagĕṙ ika waṙṇna tanaḥ kinikir,
wwaḥ ni saganya baṅun mata hañaṙ asipat pinuyuṙ puyuran,
daṅdaṅan aṅgarit iŋ wĕtis aniru kuriñjĕm umuṅgw-i pipi*

sīma kawaṅśan alas juraŋ anasarakĕn sinĕpĕṙ sĕpĕran,
saṅkawilanya mañaṇḍĕt i rusit i hĕnūnya lawan wadara,
mĕṅgĕp arūm araras gaḍuŋ ika katĕkan tuha milw-amilĕt,
buddhi nikā wilut aṅduhuṅakĕn apituwy-aḍaḍap wwaŋ agöŋ*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

taṅeḥ yan ucapĕn kalaṅwan i hĕnū nira kadi nawanāṭya niŋ kawi,
wimūṙccha para guṇḍik aṅrĕṅi rĕṅiḥ para kaka-kaka śoka kaṅlihan,
katuhwan iŋ apa n tan apriha sukunya wahu lumaku lakw-adoḥ dahat,
sira iña nira len uwā nira paḍa akĕsĕl awak ira muṅgu riŋ ratha*

i tan wĕnaŋ ikā lumampaḥ awĕḍak suku binĕbĕd ika iŋ kajaṙ kajar,
baṅun surawadhū paḍa adarupa kady-anapaka gagana n tiniṅhalan,
tuhun sukha manaḥnya riŋ wĕkasan eṅgal asĕmu guyu māri suṅkawa,
ikaŋ magiliṅan kajātaka paḍa amawa giliṅan inājña mamwata*

tigaŋ wĕṅi sira aṅinĕp nrĕpati mamwit i saŋ aja lawan nrĕpātmajā,
i pāntaran ikaŋ wukiṙ hiṅan ira aṅatĕrakĕn i nareśwarātmajā,
maluy-sira lawan gaja aśwa ratha tan hana hiḍĕp ira wanya wādhakā,
narendratanaya anaṅis nrĕpatiputra salahasa tumon kamānuṣan*

muwaḥ nrĕpatiputra maṅkat aṅusī pakulĕmana nira wwaŋ iŋ pasir,
karaŋ karaṅan endaḥ-endaḥ alaṅö hinaturakĕn ikā lawan sayub,
paḍa anrik aṅinum twak iŋ pasisi saŋ watĕk aja karuhun nrĕpātmaja,
bhaṭāra baruṇa aṅaliḥ nagara rūpa nira wahu mijil saka iŋ tasik*

riŋ eñjiŋ i wijil hyaŋ aṙkka sira maṅkat aduluṙ ahawan gunuŋ-gunuŋ,
huwus tĕka sira irikaŋ pĕkĕn agöŋ sĕḍĕŋ amĕpĕg ikaŋ wwaŋ iŋ pĕkĕn,
ikaŋ baṇija saṅśaya anaha nahā ri patukara nareśwarātmaja,
lawan sahana saŋ watĕk ratu kabeḥ rumĕbuta ri narendraputrikā*

mpu rāma humatuṙ mara i saŋ aja sādara tĕkap ika mojaṙ aprĕgi,
tuhanku bapa sugya tan wruha bapaṅku ri hana nira saŋ watĕk ratu,
ry-uliḥ nira saka iŋ swayĕmbara paḍa apupul amarĕki deśa duṙggama,
kunaŋ bapa panaṙkka-naṙkka ni manĕḥta kadi rumĕbuta i suputrikā*

putus mara lĕbā nikaŋ tĕgal ayun palapat alas-alas gunuŋ-gunuŋ,
tathāpi paḍa söḥ kinuwwan arupĕk wĕkasan asalĕsĕk tĕka iŋ juraŋ,
dudū sawĕṅi saŋsaya awuwuḥ ikaŋ gaja ratha saha sañjata asinaŋ,
mataŋnya bapa yatna-yatna tuhan i ṅhulun apupula haywa wismrĕti*

nahan wuwus ikā nrĕpātmaja wawaŋ sumahuṙ asĕmu siṅha kātara,
mpu rāma tak anāgata akw-iriya yadyan awuwuha muwaḥ samaṅkana,
muwaḥ yadin ameta dꜽtya saha dānawa pakaśaraṇanya riŋ raṇa,
hade raghusuta aku tak sy-aja ṅaranya yak atakuta riŋ samaṅkana*

samantaji ḍatĕŋ hulun nrĕpatiputra sahana nikaŋ aṅruhun-ruhun,
kanin rujit awaknya maṅhaturakĕn śiraḥ apan arujit nĕhĕṙ murud,
ya ta ajaṙ i narendraputra saha cihna rĕsĕp i hati de nika aṅucap,
alap ta wus amaḥ nahan liŋ ikanaŋ wani-wani karuhun nrĕpātmaja*

i sāmpun ira muṅgaḥ iŋ ratha tumūt nrĕpawaraduhitā hana i wuri,
pasaṅgha ni surak watĕk raghusuta amaji taliṅa nikaŋ wwaŋ aṅrĕṅö,
linūd i kĕtug iŋ gubaṙ saha garantuŋ uni nika karĕṅw-aṅalw-alö,
ikaŋ wwaŋ apĕkĕn-pĕkĕn gumuruḥ awrĕg inawaran i dūta niŋ musuḥ*

<meghawitānā> 
⏑⏑– |⏑⏑– |⏑⏑– | ⏓ : 10

tucapa ŋ kahawan paḍa yatna,
wihikan ri manaḥ para nātha,
sahasa aṅrĕbuta i nrĕpaputrī,
saŋ aja prihĕn iŋ raṇamadhya*

juru sāmya ḍatĕŋ paṅatagnya,
i samāṅjuru len para duhwan,
paḍa sambhrama maṙmma paḍa agya,
anabĕḥ kukulan makapĕṇṭok*

pamaja anwam anaṇḍaŋ agasyak,
wahu wahw-akurĕn paḍa māsiḥ,
kamĕnanya lumakwa masaṇḍiŋ,
hana buddhi nika amwit akāṙyya*

juru tuṅgul añumbw-i rabinya,
ibu puñcawali n pĕjaha ṅwaŋ,
pĕraṅĕn ri jajaṅku kita antĕn,
mila liŋ ni rabinya tan aṅgā*

widu milw-aharĕp tumuta apraŋ,
wĕdi wĕdy-aṅabuk prawalanya,
i hilaŋ ni galaḥnya salaḥ ṅgwan,
tinañākĕn ika i pagaḍaynya*

saŋ ibu nya paran di galaḥku,
hana riŋ paḍaṅan ya hikā ya,
aŋ usĕn laku t āsaḥ iri ŋ lwaḥ,
mata maḥ laku he pira dohe*

ndi wahosku paran di wahosku,
mbruta pet ndi pametana siŋ sī,
syapa ta wruha takwanakĕn sī,
aḥ aḥ-aḥ sy-apĕṅiŋ kadi wāni*

alupa aku paran pwa katiṅgal,
ri sĕḍĕṅta siliḥ galaḥ oliḥ,
kawĕkas ni wĕtis ni lawanta,
si ḍuli ika paṅenak uwanya*

atutuṙ wĕkasan sy-aku maṅke,
pañukilku hapū maḥ asaḥ ñen,
mapa yan guruwindakĕnanta,
paṅupaḥ tĕlu mās aḍug induŋ*

ndi juluk julukuṅku dalampat,
hana riŋ lwaḥ anakta si maṅdyus,
a dĕlit ny-anak iŋ wani riŋ praŋ,
baribin pa ya tan tuhu hāḥ ñwak*

ndwa sĕrĕḥ ndi ta polihanaṅkwa,
ndi pupuk ni hucu n kinaṅĕṅkwa,
maḥ alap haḍug ību taluḥnya,
ndwa kamal ḍiḍikan hibu rakryan*

laku t aṅkat amaḥ bĕkĕlanta,
ndwa ta sī mapa liṅta malīya,
ndwa ta sī mapa hāḥ hapi tan wruḥ,
ndwa ta sī si putiḥ pisane wus*

ya tikā paṅucap si jarĕmpu,
aṅadĕg ya maṅundurakĕn wwaŋ,
gumadā wĕsi ta iki galaḥnya,
pinikulnya nĕhĕṙ mĕtu Ꜽg lĕs*

para sāmya paḍa aprĕgi maṅkat,
muni goŋnya lawan paḍahinya,
saha sañjata söḥ ri tĕgalnya,
papupulnya salakṣa sinākĕn*

tĕka śīghra ri jöŋ nrĕpaputra,
sira muṅgw-irikaŋ ratha ratna,
i katon ira denya madandan,
humatuṙ saha tuṅgul anĕmbaḥ*

sĕmu haṙṣa sira i para sāmya,
kadi wanwa tĕkap nira n aṅliŋ,
ubhaya i panunasnya macatwa,
paḍa maṅdaśamāsa catunya*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

śīghra adandan kinon de saŋ aja marĕka lumrā katon sañjatanya,
Āpan prāpta ŋ musuḥ sāhasa waragaŋ ikā krūra tan paṅgalaŋ twas,
sakweḥ niŋ śūra-śūra ŋ watĕk aja kumutug söŋ ikaŋ krodhabahni,
gut gūtĕn tan panaṅgĕl trĕṇa hiḍĕp ira riŋ sañjata akrĕp lumaṅkuŋ*

sakweḥ niŋ strī makādi nrĕpawaraduhitā muṅgu riŋ deśa duṙgga,
mwaŋ salwiṙ niŋ ratha amwat pahula haji lawan drĕwya rakryan suputrī,
līla anon tan tinon śrī nrĕpawaraduhitā de nikaŋ kaywa kaywan,
tĕkwan salwā nikaŋ papraṅana kalihatan koṅkulan tan pawighna*

mojaṙ saŋ mambaŋ iŋ śrī raghusuta bapa haywa ata tan yatna-yatna,
haywa iccha apan musuhta aṅdaśaguṇa ri wilaṅta iŋ mahāpadmasankhya,
loṙ kulwan wetan akweḥ tumut i paṅuliliŋ niŋ gunuŋ söḥ lumaṅkuŋ,
wadwānta aṅhiŋ wijilnya n paṅayat ayat i göŋ niŋ prabhāwanta riŋ praŋ*

ndā nāhan śrī mahārāja magadhapati kady-a anĕṅaḥ riŋ samudra,
Āpan sāmantarāja akĕmit i sira lawan rājaputra prawīra,
ratna ayw-aywan lawan mās ratha nira kumĕñaṙ katraṅan de hyaŋ aṙkka,
śwetākāra ahalĕp chattra nira kadi halĕp niŋ wulan tan kameghan*

paṙṇnaḥ kulwan saŋ aṅgādhipati kadi kilat niŋ truḥ iŋ kāla sandhyā,
de niŋ saṙwwāstra muṅgw-i i hiriṅan ira pĕtĕŋ lwiṙ hudan tan pamegha,
lāwan mātaṅga meww-i iwu kadi gunuŋ apuy-de ni rĕṅganya kumram,
aṅlīla anuṅgaŋ iŋ ratnaratha sira hana i wwit nikaŋ pārijāta*

nāhan taŋ bāṇa sālas kadi sinaliwaḥ iŋ campaka aṅjraḥ sĕkaṙnya,
akweḥ wīra aṅrĕrĕb ṅkāna saha gaja turaṅga awaki iww-i iwu lakṣa,
honya i wwit niŋ susantĕn ratha kanaka rinĕṅgan maṇī hīrabajra,
uṅgwan śry-a awantinātha adbhuta bapa kadi digdāha niŋ kāla sandhyā*

ndaḥ nāhan śrī pratīpa aṅadĕg amawa laras riŋ ratha aṅdandani hrū,
akweḥ wadwā nira atumpuk awuwuḥ i harĕp maṅrĕgĕp sañjatanya,
lwiṙ priŋ sālas galaḥ niŋ prajurit ira wahosnya anamaṙ megha mĕṇḍuŋ,
maṅde rĕs niŋ tumiṅhal raṅin i bala nira n lwiṙ gĕlap tan pawaṙṣa*

lamban loṙ saŋ susenā saha bala kadi siṅha asiga asiṅhanāda,
salwiṙ niŋ sañjata alas nira pinakaguhā rūpa niŋ hastirĕṅga,
wyāghra aṅjurw-a apupul tiṅkaḥ i bala nira muṅgw-i i harĕp sāra śūra,
buddhinya asiŋ musuḥ kewala dĕmakĕn ikā pawwatanya i narendra*

nā saŋ hemāṅgada aḍĕm sawatĕk ira kabeḥ riŋ kĕpuḥ rambay-akrĕp,
tan pendaḥ rākṣasa mwaŋ bala nira kadi dꜽtya aṅuhuḥ sāri-sāri,
solaḥnya n kādbhuta asañjata baḍama lawan laṇḍĕsanya n pamöki,
agya amūka iŋ musuḥ sāsinĕsĕb ika turuŋ matya laṅgan ya raḥnya*

paṙṇnaḥ wetan walū mwaŋ karamayan aṅurambat mara iŋ siṅkṣapa agöŋ,
saŋ pāṇḍya aṅhöb karĕsrĕs kagiri giri baṅun rāja bhūta atirodra,
wadwā peka asĕmu preta hana kadi piśāca alapā raḥ paḍa aṅhruk,
agyā gyān apraṅa agya aṅrujaka hati nikaŋ śūra sāmpun pinökan*

nā liŋ saŋ mambaŋ ojaṙ saŋ aja mijil ikaŋ buddhi kakṣatriyāṅśan,
siṅgiḥ kweḥ niŋ musuḥ liṅta kadi jaladhi bahny-atrigañca aṅgaluntaŋ,
ndātan waŋ mātra wĕdy-a aku dan irika kabeḥ mon patambĕḥ samāna,
siṅha aṅanti i guhā byūha nika surupi wūk hĕntyakĕn hīnaśakti*

nāhan liŋ saŋ narāṙyyātmaja kadi sinaṅa twas nira asĕṅhit apriḥ,
tan saḥ saŋ mambaŋ āpan marĕk añamarani mwaŋ kawi ḍaṇḍanīti,
siṅgiḥ yan putra niŋ śakti saŋ aja katĕṅĕṙ krūrasiṅha awamāna,
agya amūka iŋ musuḥ duṣṭa kamadan ika śīṙṇnan marapwan panĕmbaḥ*

sākṣāt hyaŋ niŋ dhanurweda saŋ aja sakala n pāwak iŋ dhaṙmmayuddha,
raktākāra akiris wastra nira kilat i sub niŋ praŋ asriŋ larapnya,
saṅka iŋ swaṙgga anurun cāmara nira kumĕlab roma niŋ saṙwwakadga,
saṅhub niŋ sañjata aḍĕm pinakapayuŋ ira antuk niŋ aṅdaṇḍa śatru*

hyaŋ-hyaŋ niŋ tuṅgaṅan sārathi nira wĕka niŋ siddhi sāmbĕknya siddha,
ratna inādyūta de hyaŋ rawi ratha nira tan manda-manda prabhānya,
śuddhākāra aputiḥ roma ni kuda nira pöḥ niŋ prabhā niŋ śaśāṅka,
rwaŋ lakṣa ŋ sūṙyyabaddhadhwaja nira piturun saŋ hyaŋ āditya sewu*

akweḥ sāmantaputra aṅiriŋ i sira paḍa atuṅgalan saṙggacāpa,
pantĕs lwiṙ hyaŋ-hyaŋ iŋ sañjata tĕka rumaras māṙ twas iŋ śatru denya,
sewu kweḥnya anwam anwam wruḥ akuda kudan iŋ papraṅan wīraputra,
jihwā niŋ mrĕtyu sākṣāt dhwaja nira dumilaḥ rājasiṅha amarĕmpu*

wīra prajñā juru dyaḥ nira sama-sama gandhaṙwwa denya amawa ambĕk,
ilwa ilwanya anwam  anwam saṅaŋ iwu taruṇa anaknya mantrī narendra,
apriḥ riŋ praŋ sujanma aratha rathan apupul tan saḥ iŋ waṅśa sālas,
wālāṙkkākāra sākṣāt lwiṙ ika n aruṇamegha dhwajanya pradīpta*

sakweḥ-kweḥ niŋ rare jro wani hañaṙ anapuk sañjata agya amriha iŋ praŋ,
rwaŋ lakṣa kweḥnya mĕtta aṅuhuḥ aṅayam-ayam śatru mwaŋ dèwa dꜽtya,
anwam wruḥ riŋ dhanurweda juru nika huwus kāku siṅhanya riŋ praŋ,
dewāṅga aneka tuṅgulnya saṅaŋ iwu kadi indrādi milwa amuka iŋ praŋ*

ambĕk niŋ dāsa śūra apraṅa rumuhun apan kāsatan pwa ṅhatinya,
mattā wīṙyya aṅuhuḥ göŋ ni kamanan ika riŋ praŋ murub tan pahīṅan,
miṅsoṙ mĕntas mariŋ tuṅgaṅan apan ahuyaŋ kweḥnya sewwaṙwwuda aḍĕm,
mātaṅganya apupul mwaŋ dhwaja nika dumilaḥ citramegha akilat mās*

saŋ jurw-a aja abala rwaŋ prayuta pinakasenāpati prāṇa niŋ praŋ,
kapwa adandan rukuḥ mās kawaca minaṇikan lwiṙ samudrāgni muntab,
wadwa aṅjurw-aprameya aratha sayuta gajaḥnya atatā sewu lakṣa,
lāka aneka dhwajanya n pracalita kadi bahni i sĕḍĕŋ niŋ yugānta*

mantrī rwaŋ lakṣa sāmpun ginĕlaṙ i hiriṅan bāhudaṇḍa aṅgakāra,
len tekaŋ pādarakṣa prakaṭa kadi tasik rwaŋ puluḥ duṙgga niŋ praŋ,
aṙppat muṅgw-i i tĕṅaḥ śrī nrĕpasuta mukha niŋ siṅha śāṙddūla śakti,
kady-a agastya aṅuyup sāgara wunuhan ikaŋ byūha sāmpun tiniṅkaḥ*

<wisaṙjjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓ : 20

aṙppat ikaŋ waragaŋ sahasa siliḥ usī paḍa nora wĕdi,
siŋ sakasambut ikaŋ pinakagada gadānya paḍa amurulu,
umban aliwran arok rĕmĕk iŋ awaŋ-awaŋ kapagut kawaluy,
dukduk ikā kadi saṙppa pakan aṅin aneka hana iŋ gagana*

wwaŋ bahula atuha milw-ajurit alara tĕṇḍas ikā ginutuk,
Ꜽ putu liŋnya nihan laku walĕsi gutuk buru demu pisuḥ,
ndi n wĕnaŋ aṅgutuka aṅrahana tan ubhaya aku putu prihawak,
dwal putu demu palakwan i katigawĕlas tĕṅaha i laku ta*

brāhmaṇa wany-apuliḥ galaḥ apupul aḍĕm pinurugnya rĕbaḥ,
tan wruḥ aweda kuraŋ-kuraŋ aji makapaṅhaḍa timbul ikā,
kepwan ikaŋ musuḥ amraṅa paḍa wĕdi yan raḥ ikā mijila,
ṅhiŋ pamĕdinya pulut-pulutan ika ta hetu nikā malayū*

<basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓ : 14

nya ŋ sogata anwam ajurit kĕna tan dwa bĕntar,
mojaṙ kutiknya ḍuḥ uḍuḥ pukulun laranya,
ya ika n mijil para cĕṅĕlnya nĕhĕṙ sinuṇḍaŋ,
kadyaṅgan iŋ ghaṭa rĕmĕk tika yan panaṇḍĕm*

śꜽwa apuliḥ kĕna pilis wulaṅun kajuṅkĕl,
mitra anuluŋ mpu mapa teku manaḥta maṅko,
eṅĕt ṅhulun ri kita bhāgya tasim yan eṅĕt,
strī ni ṅhulun kita tulakṣaya ko hada iki*

nā liŋ nira mpu tucapa ŋ prajurit siliḥ praŋ,
Ārok rinok awuṙ-awuṙ paḍa tan wri rātnya,
teg tog ḍaḍap nika bubul ginalaḥ tinaṅkis,
ḍöhak musuḥnya sinuḍatnya pĕjaḥ kasoran*

gĕntöṙ i śabda ni gubaṙnya baṅun siliḥ prĕp,
kady-a acakĕp dhwani nikaŋ kukulan karĕsrĕs,
kaṅsinya lāgi manaḥ ambĕk iŋ ajriḥ iŋ praŋ,
moṅmoṅan aṅgyat anamaṙ macan asriŋ oliḥ*

wadwā nrĕpātmaja tumampuhakĕn gadānya,
rwaŋ lakṣa tan kuraŋ asĕṅhit asiṅhanāda,
akweḥ tikĕl-tikĕl igā ni lawanya rĕmpuḥ,
aṅrwaŋ pulūḥ uliḥ ikā ri patuṅgalanya*

wīra anapuk raṅin apiṇḍa sahasra wrĕnda,
meww-i iwu koṭi pagalaḥnya parĕŋ tumampuḥ,
gĕk ghoṙ rĕbaḥ wiphala siŋ kinayuḥnya runtuḥ,
sawrĕnda māti ginalaḥ sawaneḥ pinökan*

sewwaṙwwuda amana manaḥ mwaŋ ikāŋ agaṇḍi,
tandaŋnya tan dwa kinawĕdyan apan karĕsrĕs,
hrūnya anrik iŋ gagana söḥ kadi megha mĕṇḍuŋ,
saṙ cĕb tiba aṅĕnani siŋ kĕna tan pasāra*

wadwā narendra malayū sawatĕk watĕknya,
peka prawīra kĕna tan dwa yaya praŋ aṅrok,
kombak linūd awalikan kumĕlab dhwajanya,
himpĕṙ nadī kinĕbuṙ iŋ gaja sewu lakṣa*

bhātriṅśa lakṣa ŋ apuliḥ kalulun kawaṅsul,
kālaḥ tibā siliḥ idĕk sinĕsĕb pinökan,
rĕmpak tikĕl wiphala salwiṙ i sañjatanya,
lwiṙ kaywa kaywan asipattra rĕbaḥ kaliṇḍwan*

wadwā nareśwara inatyan ira iŋ kasiṅhan,
śakti prawīra parapök i musuḥ yan iŋ praŋ,
ya ika apuliḥ tan awĕdi i ripubāṇawaṙṣa,
wany-a anusup tĕpĕt amūk makasoŋ ḍaḍapnya*

kagyat balā nrĕpatiputra maluy-tinaṅkis,
akweḥ an amriha tawan tiki tan kagöman,
mĕṅgĕp kadi jriḥ akikib malayū tan adrĕs,
munduṙ yayā bala nareśwara duṙbala alwaŋ*

tan jriḥ bala nrĕpati dhꜽṙyya saha abhimāna,
apraŋ karuŋ paḍa tumiṅgalakĕn ḍaḍapnya,
de niŋ siliḥ pĕḍĕk arok wĕkasan siliḥ prĕp,
bĕk tĕg hĕhĕḥ kahĕnĕkan jriḥ ikaŋ lumumpat*

awra alayū bala narendrasuta awrĕg awrin,
śakti prawīra kapana n kĕna pakṣa pakṣan,
hamham tĕka aṅamaḥ amaḥ bala saŋ narendra,
apyak tĕkapnya n aṅucap tuhu siṅha riŋ praŋ*

Ꜽ koŋ watĕk raghusuta priḥ awakmu maṅko,
haywa apraŋ unduṙ athawā paṅaliḥ para ṅke,
Āpan ya tan hana sihankwa ri kāsy-asihmu,
kāton pĕjahmu pususĕṅkwa ri sañjataṅku*

nā liŋ nika amutuŋ aṅĕmbuli tan panaṅgĕl,
kweḥnya aprameya kadi sāgara tan papiṅgir,
maṙmmanya wāni sahasa amraŋ amūk tumiṇḍiḥ,
dukduk panaḥ kadi hudan ya ta paṅharĕpnya*

aṅwehi sañjata humuŋ gumuruḥ suraknya,
aṅrok atambĕḥ i harĕp kumucup dhwajanya,
akweḥ pĕjaḥ tan awĕdi i pati maṅkin embuḥ,
lwiṙ laṙwwa laṙwwan arĕbut damaṙ alwaŋ embuḥ*

krūra apuliḥ bala narendrasuta amuk amriḥ,
munduṙ bala nrĕpati śīghra muwaḥ tumampuḥ,
enak siliḥ galaḥ apan paḍa wāni-wāni,
söḥ sāhasa aṅuḍik uḍik praŋ ikā siliḥ sob*

enak mara apraŋ arukĕt paḍa nora mundur,
rwaŋ yojana ŋ pabharatan paḍa söḥ gaja aśwa,
sāmpun rĕbaḥ wukiṙ anaknya watunya kabwaŋ,
akweḥ juraŋ mari juraŋ wĕkasan kahinya*

ṅkāna i ruhuṙ gunuŋ ikaŋ praŋ arok siliḥ sob,
apraŋ sumĕṅka tumurun paḍa rota rodra,
rĕp tan katon hanan awās tĕkap iŋ hima awrā,
ramya atulis praŋ ika konĕŋ unĕŋ tinonton*

brahmaṙṣi śewa sugatādi ri soṙ anonton,
mwaŋ wwaŋ jriḥ iŋ raṇa huwus katuhan wayaḥnya,
kweḥnya atata anudiṅi haṙṣa nĕhĕṙ tumĕṅhā,
akrak paḍa atri gumuruḥ ri paṅadwakĕnya*

rīyūk rĕbaḥ kidul alaḥ rinĕbut sinökan,
rīyūk rĕbaḥ muwaḥ alaḥ kasĕsöḥ ikaŋ lor,
rīyūk rĕbaḥ muwaḥ ikaŋ kidul alwaŋ akweḥ,
rīyūk rĕbaḥ pinĕgatan wĕdi wök ikaŋ lor*

Āḥ uḥ piraŋ juru muwaḥ saka loṙ tumandaŋ,
rīyūk rĕbaḥ kidul alaḥ binurunya kagyat,
kady-a anutuḥ kalapa denya mamöki tĕṇḍas,
nā liŋ nikā hana ta len aṅutū kapūhan*

śīṙṇna ŋ samaṇḍala-samaṇḍala konduran syuḥ,
awrĕg paḍa aṅhili sira mpu tĕka iŋ kaninyan,
aprakprakan di ta kaki hyaŋ ujaṙ nini hyaŋ,
putrī nikā kaburĕṅek-burĕṅek tinaṅguŋ*

sāmpun tĕka i ruhuṙ iŋ agra muwaḥ paḍa awrĕg,
wwaŋ wrĕddha-wrĕddha guru niny-aṅuhuḥ saka i sor,
pāran pinawrĕgakĕn ā mapa liŋ kaki hyaŋ,
wikw-a añaruk wiṣaya rakwa nimitta niŋ wrĕg*

lāwan turun patapan ĕmbuli haywa mundur,
ambĕk ṅwaŋ iŋ kaguru ninyan alaḥ padandan,
ṅwaŋ pwa atuha alaḥ alaḥ ĕmpu buyut ta lampaḥ,
nā liŋ nini mpu kabalik wĕdi wök kaki mpu*

wīra apraŋ iŋ tĕgal ayun paḍa wāni-wāni,
kontab maṅontabakĕn amraŋ amūk añakra,
kedĕṙ paḍa akuliliṅan gumuluŋ rathanya,
lwiṙ nāga moliḥ amĕbĕd gaja matta sālas*

enak dahat praŋ ika kādbhuta riŋ triloka,
Āpan katuhwan atĕwĕk tĕwĕkan paḍa akris,
len taŋ siliḥ tujaḥ amatrĕm amajra maṅduk,
bāhunya runtuḥ asakit trus aṅĕmbak-ĕmbak*

sojaṙnya kātara nĕhĕṙ marahup rahup raḥ,
hāmaḥ śiraḥ hurupa jīwamu haywa ta ajriḥ,
haywa adwa bhoḥ ndya ta śiraḥ mata maḥ ndya jīwa,
bwat kaprawīran iki tan dadi mithyawāda*

nā liŋ nikā tucapa śabda ri de nika apraŋ,
pyak byuṙ kĕpuk kĕtĕlĕbuk kĕḍĕpĕk kĕtug tog,
ceŋ has tĕhap-tĕhap aḍuḥ gĕdĕbĕg ḍĕhak syok,
caṙccab lĕbik bĕk aḍu göŋ gumĕcik gĕlĕmpöŋ*

nāhan taŋ ĕlwan asĕluṙ karĕṅö karĕsrĕs,
maṅde bhayānaka pasaṅgha nikā gumĕntĕr,
len taŋ mahātiśaya rodra paṅalw-alönya,
wīra aṅgĕtĕm nĕhĕṙ aṅohan i meḥnya matya*

<wisaṙjjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓ : 20

śrī magadhādhipa sāhasa mijil abhimāna nira iŋ palagan,
nāgamayāstra laras nira sĕḍĕŋ inayat bhramita ŋ prĕthiwī,
göŋ swara niŋ tali de ny-aṅin ika kumusuḥ mĕtu kātatakut,
hrū nika kādbhuta kātara gunuŋ ahĕlaṙ warakadga murub*

prajwalitāgni cucuknya kagiri-giri dhūma dilaḥnya murub,
sek gumuruḥ paṅawaknya kumisik amĕgat jalada iŋ gagana,
boṙ kumutug śara bajra saŋ aja kumĕtug lĕpas aṅdwiguṇa,
teg tumibā ŋ wihagācala mati pinanaḥ makĕbĕt kĕbĕtan*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

muntab krodha saŋ aṅganātha kadi bahni maṅaraman i puñcak iŋ wukir,
ṅkāna i kūwara niŋ ratha amahayu lañciṅan ira pinisit siniṅsĕtan,
hrū lāwan laras adwitīya sinamādhy-amijilakĕna saṙwwasañjata,
wuntw-i ikaŋ gaganāntarāla tĕkap iŋ panaḥ atip atĕtĕl turuŋ tibā*

dewanya awurahan tĕka aṅamaḥ amaḥ harĕp amususa riŋ nrĕpātmaja,
lwiṙ meghodaya māghamāsa sumaput pĕtĕŋ alimunan aṅhudan hawu,
saŋ hyaŋ bāywanala pracaṇḍa pamanaḥ nrĕpatanaya dumeḥ kawaṅsula,
bĕk gĕk toṙ cĕrĕcĕb tiba iŋ bala nareśwara makasulayaḥ kawaṅsulan*

śakti iŋ praŋ saŋ awantinātha sira mrĕtyu sakala yan i madhya niŋ musuḥ,
maṅgĕḥ buddhi nira apuliḥ nĕhĕṙ aṅakw-amĕjahana nareśwarātmaja,
rāhasya antya nikaŋ kaśaktin inayat nira mĕtu ŋ ayudha agnipaṙwwata,
boṙ muṅgw-iŋ gaganāntarāla paḍa yatna bala saŋ aja kebĕkan panas*

tan kewran saŋ aja apan adbhuta kaśaktin ira tumiru śakti saŋ raghu,
rĕp mārādhana pañcabāyu mĕtu kātaratara gumĕrĕḥ magĕnturan,
kabwaŋ taŋ śara paṙwwata agni kadi handaru sayuta dilaḥnya riŋ laṅit,
bhuṙ tog söŋ prĕkĕtĕk nahan swara nika amĕkasi hurip i madhya niŋ tasik*

maṅsö sāhasa tan surud saŋ anupādhipati manaḥ ira n wani iŋ raṇa,
paṅhrik niŋ kuda len grit iŋ ratha karĕṅw-asĕluṙ i hiriṅan hana i harĕp,
pakrak niŋ balasaṅgha maṅgyat aṅasut ri bala saŋ aja wāni kāmbulan,
teg tok lwiṙ garuḍa aḍahĕm kĕtug ikaŋ gubaṙ asahuran apratidhwani*

sāmpunya n lumĕpas panaḥ saŋ anupādhipa kadi ruga ŋ aṇḍamaṇḍala,
pātālastha samāpta nāga lĕkĕṙ iŋ bhuwana rumĕbuti nrĕpātmaja,
porot boṙ dumilaḥ mara ŋ wiṣa sinĕmburakĕn ika hana atĕmaḥ kukus,
byuṙ laṙ lĕs paḍa mukṣa de ni kuku saŋ garuḍa wahu minuṣṭi riŋ laras*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

krodha ambĕk saŋ susenā saha bala sumaput kātara asiṅhanāda,
haṙṣa n ton saŋ narāṙyyātmaja pinakamusuḥ kewala anuṅga nuṅgal,
hrū-hrū śakti iŋ daṅū söḥ linĕpasakĕn ira ataṅkis akrak karĕsrĕs,
Āpan pakṣy-a ahĕlaṙ sañjata kadi garuḍa aneka seww-aṙwwuda ahöm*

sumyaŋ sumyak hĕlaṙnya n kinirigakĕn ika aghāṣa muntab dilaḥnya,
sumyuk tan kāwaran drĕṣṇya kadi dinukakĕn yan tumandaŋ saka iŋ doḥ,
kāṇḍĕg katrĕn dinuk de saŋ aja linud ira iŋ cakra puṅgĕl gulūnya,
perat sok raḥnya saṅka iŋ ḍaḍa nika kawutaḥ mrĕm tiba adoḥ gumĕntĕr*

ṅhiŋ saŋ hemāṅgada amriḥ-mriḥ apuliḥ i luyuk saŋ susenā katampĕk,
sāmpun kempun sinimpĕn bala saŋ aja paḍa krūra kedran kawuṅkus,
syuḥ tan sārā sa hemāṅgada mati tinĕḍak bĕntaṙ alwaŋ salakṣa,
kāry-aṅlīlā narendra amanahakĕn irikaŋ sāgara atyanta rodra*

śīghra rwabnya aṅgaluntaŋ gaganacara lĕpas māmpuhan matrigañca,
lĕmboranya aṅlayaŋ kābhinawa kadi gunuŋ sewu māliḥ marampak,
sumyūk adrĕs tumĕmpuḥ ri saŋ aja kawaluy-de ni göŋ niŋ kaśaktin,
mawrĕg luṅha astra de hyaŋ baruṇasuta karĕṣṇya n hilaŋ tan paśeṣa*

saŋ pāṇḍya amaḥ gunuŋ sāhasa tĕka rumahab de ni göŋ niŋ kamānan,
sākṣāt guntuṙ saka iŋ paṙwwata tumurun atūt lwaḥ juraŋ duṙggama ajro,
mātaṅga mwaŋ ratha lwiṙ watu gumuluŋ apan tan pararyan lakunya,
krodha amĕṇṭaŋ laras saŋ prabhu mamanahakĕn bahni saṅka iŋ samudra*

lumrā riŋ dik widik teja nika saha panasnya aṅgĕsĕŋ saṙwwawrĕkṣa,
sakweḥ niŋ megha mĕṇḍuŋ pinaṅan ika huwus hĕnti lāwan gĕlapnya,
lwiṙ jihwānya ŋ mahāmrĕtyu dumilata narendrātmaja atyanta rodra,
saŋ hyaŋ kālāgni muṅgw-i i naraca saŋ aja maṙmmanya māti iŋ raṇāṅga*

<basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓ : 14

saŋ pāṇḍya soṙ titiḥ alaḥ malayū tinaṅkis,
wadwā nira alara hilaŋ kahala awrĕg alwaŋ,
Āpan siliḥ praŋ arĕbut hawan ahrit ewĕḥ,
wadwā nrĕpātmaja maluy-sakarĕŋ mararyan*

saŋ saptarāja sumahab saha bhrĕtyamantrī,
sāmpun sira aṅhabĕtakĕn dhwaja śīghra maṅkat,
saṙ sök prawīra gumuruḥ kadi sāgara rwab,
lwiṙ siṅha sāṙwwuda paḍa akrak asiṅhanāda*

wīra atyan iŋ wani hinatyan inĕṇḍĕm-ĕṇḍĕm,
agya apraŋ aṅgĕtĕm atön maṅusap lĕṅĕnya,
mwaŋ saṙwwasañjata nikā milu haṙṣa riŋ praŋ,
paṅliṅgana aṅiṅis-iṅis kumĕñaṙ wajanya*

hamham tĕka amanaḥ añakra bubak sakāmbaḥ,
rodra amupak cĕṅĕl amūk arĕbut kasiṅhan,
len taŋ paḍa apapatihan kuḍuwak paḍa akre,
saṅhāra kātĕkan i rūpa nika n karĕsrĕs*

śūra amĕrĕḥ kadi surat tĕkap iŋ kaśūran,
kontanya kādbhuta sahasra kuwuŋ kuwuŋnya,
asraŋ kĕtug ni panutugnya ḍaḍap gumĕntĕr,
himpĕṙ prabhāwa ni musuḥnya pĕjaḥ kapökan*

munduṙ bala nrĕpatiputra tinūt cinakra,
awrā rinampak inirup pinanaḥ ginaṇḍi,
ndātan wĕdi iŋ panaḥ atip kadi megha mĕṇḍuŋ,
tahw-a ahudan-hudan i madhya niŋ astrawaṙṣa*

wadwā narādhipati sāhasa tan panaṅgĕl,
śāṙddūla śakti pinakāgramukha iŋ kasiṅhan,
mañjiŋ mara iŋ pakĕkĕs iŋ wunuhan tĕka amraŋ,
tan sāra hĕnti satĕṅaḥ rinakut kadi bras*

kagyat winūk pinĕgatan tinalaṅkup awrĕg,
tiṅgalnya sañjata ratha aśwa sahasra saṅkhya,
kedĕṙ gajaḥnya rinubuŋ dinudut śinūla,
lwiṙ waṅkay-iŋ walaŋ inīrakĕn iŋ sĕmut baŋ*

saŋ saptarāja kadi saptasamudra muntab,
de niŋ kamānawibhawan pinakaswabhāwa,
maṅsö saha aśwa ratha wāhana meru tulya,
apwī saka iŋ panaḥ ira ujwala mumbul-umbul*

meghodaya amaḍĕmi sakṣaṇa tan paśeṣa,
saṅka i panaḥ nrĕpatiputra lawan halisyus,
mĕtw-a amusus-musus anūb ratharĕṅga kabwaŋ,
lāwan gĕlap makasulambĕṙ anambĕṙ aṅgyat*

saŋ saptarāja saha bhrĕtya rĕbaḥ katampĕk,
bĕntaṙ winūk saha gaja aśwa ratha alaḥ awrĕg,
guntuṙ prawīra kumusuḥ katĕḍun mara iŋ lwaḥ,
himpĕṙ gunuŋ pituŋ atus rĕbaḥ iŋ samudra*

saŋ saptarāja kabĕlĕt wĕkasan sira adan,
rĕp sy-andaka awak aśarīra liman sawrĕnda,
saṅka i panaḥ nira mijil tĕkap iŋ kasiddhyan,
wuntu ŋ nabhastala lawan prĕthiwī kasĕṅkö*

śīghra anurumbunuḥ amūk ri narendraputra,
atyadbhuta alimunan iŋ gaganāntarāla,
mĕtta aṅuliŋ kadi gunuŋ kumukūs umaṇḍĕm,
saŋ saptarāja humuŋ atry-asurak gumĕntĕr*

de niŋ maṅadwakĕn apiṇḍa tĕkap niŋ apraŋ,
Āḥ āḥ mati sy-aja mulat muliṅā kaṅelan,
kedran kawuṅkus i tĕṅaḥ kalulun kapĕṇḍĕm,
nā liŋ nira aṅgĕtĕm atön dan asiṅhanāda*

kāla nrĕpātmaja n inambulan iŋ gajendra,
eṅĕt sira amanahakĕn śara hastiśikṣā,
meww-i iwu hĕnti mati śīghra parĕŋ tumĕmpĕk,
himpĕṙ namuk tinĕpak alwaŋ atambĕḥ akweḥ*

riŋ sakṣaṇa nrĕpatiputra kumöl ayoga,
saŋ hyaŋ smarāntakaśarāgni mijil saka iŋ hrū,
śīṙṇna ŋ gajaḥ ginĕsĕṅan paḍa bhasmibhūta,
lumrā hawunya kumutug baṅun andhakāra*

krodha aṅayat śarawarāgni narendraputra,
Āpan musuḥ nira sudhīra mahāprabhāwa,
maṅsö paḍa aṅṅpasakĕn śara nāgapāśa,
tapwan tĕka apan awilĕt pinĕgat nira iŋ hrū*

saŋ saptarāja paḍa śakti widagdha riŋ praŋ,
wil krūra dꜽtya pamanaḥ nira sewu lakṣa,
krodha amupul sĕmut amūk ri narendraputra,
himpĕṙ graha aṅhibĕki rāt marĕbut śaśāṅka*

siṅhaprawīra saŋ aja aṅayat astra śakti,
ḍaṅṣṭrā niŋ antaka minuṣṭi huwus minantran,
dewātmaka amawa gadāyudha mĕtw-arampak,
mawrĕg pĕjaḥ siliḥ idĕk para dꜽtya mukṣa*

an maṅkana praŋ ira tan hana soṙ awantaḥ,
maṅsö nrĕpātmaja lawan naranātha maṅsö,
tĕmpuḥ ni sañjata nira apagut ātirodra,
himpĕṙ gunuŋ madu gumĕntĕṙ inadw-atĕmpuḥ*

liṇḍū bĕlaḥ bhramita bhūmi nikaŋ raṇāṅga,
mwaŋ saptapaṙwwata kadi inayun agraḥ olaḥ,
pātāla sapta kadudut kagiriŋ kagiṅgaŋ,
nya ŋ saptasāgara katumpĕk arok bañunya*

kweḥ niŋ pĕjaḥ saka salakṣa sahasra wrĕnda,
len taŋ paḍa amĕkasi jīwa humūŋ aṅohan,
meḥ matya maṅrĕguŋ ikaŋ gajaḥ asriŋ aṅgro,
abyūran iŋ rudhirasāgara kombakan ṙyyak*

mātaṅga len turaga nūsa nika aṅalimbuŋ,
saṙwwāstra kaywan ika śīṙṇna marok dhwaja akrĕp,
ṅkāna ŋ prawīra marĕbut phala niŋ kasiṅhan,
wetnya alĕyö kasidĕkuŋ sidĕkuŋ siliḥ praŋ*

ṅkāna i pasiṙ-pasiṙ ikā naranāthaputra,
apraŋ lawan ratu kawīśwara riŋ palambaŋ,
hrū muṅgw-i kaṙṇna nira piṇḍa tanaḥ kasumpiŋ,
tapwan warĕg praŋ alaṅö lagi kombakan raḥ*

rudrāyudhāgni pinasaŋ naranāthaputra,
duṙggānala adbhuta mijil pamanaḥ narendra,
trus riŋ laṅit dilaḥ ika asĕmu megha bahni,
lumra awilĕt latu latunya mahāsura akrak*

prodbhūta kātara dahat patĕmunya kāliḥ,
maṅkin tĕka i ruhuṙ aṅambara kaprahāran,
saŋ hyaŋ śiwāṙkka kasuban pan asoṙ sira agyaŋ,
luṅha ahawan kuda lumiṅsiṙ adoḥ maṅulwan*

widyādharī saha wimāna sumaṅgraha akweḥ,
muṅgw-i i tawaŋ wruḥ irikaŋ wani wāni riŋ praŋ,
dukduk hayunya sinahāyan iŋ ambĕk ahyaŋ,
haṙṣa amapag ri para wīra pĕjaḥ kapökan*

sāmbĕk niŋ onĕŋ alawas tinĕkan rarasnya,
kāmīrasa ayam ayamanya sĕḍĕŋ bhinukti,
tan lot dhumāraṇa panas nikaŋ agnibāṇa,
luṅhā lawan priya nikā sukha rāmya māṙgga*

saptaṙṣi dewagaṇa guhyaka siddha-siddha,
anrik hana iŋ gagana sāṙwwuda riŋ sapaṇṭa,
göŋ niŋ praŋ adbhuta ya hetu nira n panonton,
milw-a asurak nĕhĕṙ aṅadwakĕn akrak ahyā*

luṅhā muwaḥ kapanasan paḍa tan hana aṅher,
saŋ nārada asyaŋ aṅuhuḥ ri narendraputra,
Ꜽ putra toḥ bapa wulat ndak apintakāsiḥ,
hrūnta agni śakti paḍĕmĕnta sihanta ri hyaŋ*

mwaŋ paṅrĕṅökw-i kita yan pinakāntaśāpa,
de saŋ priyambada sĕḍĕŋnya gajendrarūpa,
kāruṇya māsiḥ amalĕs ri waluy-nira hyaŋ,
saṅmohana ikaŋ inajinta kĕnoḥ parīkṣan*

an maṅkana ujaṙ ira śīghra narendraputra,
mārādhana amrĕta sinrĕṣṭi ri tuṅtuŋ iŋ hrū,
sumyuk saka iŋ awaŋ-awaŋ kadi riŋ paṅipyan,
dhwasta ŋ śara anala paḍĕm paḍa bhasmibhūta*

saŋ saptarāja paḍa śakti parĕŋ tumandaŋ,
kapwa aṅhudan hudani sañjata bāyubajra,
atyanta tan paṅupama i saŋ aja apan anwam,
muṅgw-iŋ ratha anudiṅi wākcapala awalepa*

Ꜽ rājaputra mapa ta aṅĕn aṅĕnmu maṅko,
Āpan huwus wruḥ aku yan kapalaŋ manahmu,
trĕṣṇan purihmu ri huripmw-apan anwam awri,
nā pādukaṅku pakacāmana sambahĕmwa*

nāhan wuwus nrĕpati senaka ri twas apyak,
pāruṣyaśabda mada tan wruḥ i śakti niŋ len,
krodha nrĕpatmaja sumöŋ i mukha ŋ kamānan,
sabhya aṅucap sahuṙ ira atĕhĕṙ aṅdĕdĕl twas*

sanwam nwamaṅkwa n aku siṅhakula prawīra,
tak nāgata iŋ atuha tiṅhali demu maṅko,
sakweḥ ni sañjatamu tan hana paṅgaritnya,
byakta n pacuṇḍaŋ i bapaṅku kabeḥ kabehmu*

nā liŋ narendrasuta śakty-aṅayat warāstra,
saṅmohana smrĕti nira iŋ kṣaṇa n ekacitta,
nidra aṅaweśa sumaput ri lĕpas nikaŋ hrū,
mrĕm saŋ watĕk ratu huwus kĕna tan pasāra*

sāmānya peka rumuhun para taṇḍa mantrī,
mātaṅga matta turaga aṅrĕpa tan wri rātnya,
mūṙccha aturū kadi tasik wwaŋ ikaŋ raṇāṅga,
mombak raṅin gajaḥ aghaṇṭa karaŋ liman ya*

sāmpun jaya iŋ raṇasabhā naranāthaputra,
saŋ saptarāja kadi māti parĕŋ katurwan,
tĕkwan huwus kacuriṅan raḥ i tuṅtuŋ iŋ hrū,
ya ikā siluṅluŋ ira yan kaparājaya iŋ praŋ*

saŋ hyaŋ sira ajaya jaya iŋ gaganāntarāla,
mwaŋ puṣpawaṙṣa tumibā kadi kasturi mrik,
prīty-a adara nrĕpatiputra sinādhukāra,
sāmpun maṅañjali sahaṙṣa nĕhĕṙ tumĕṅhā*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

sāmpun byakta kacakrawaṙttyan i nrĕpātmaja ri huwus ira amarājaya,
nora lwaŋ nira pūṙṇna maṅkana sasañjata nira kadi ṅūni dug siṅī,
sakweḥ niŋ bala śūrasaṅgha humatuṙ paḍa maṅarahakĕn lumampaha,
maṅkat śri indumatī lawan nrĕpatiputra paḍa sukha makālihan ratha*

tiṅkaḥ-tiṅkaḥ i de nira apraŋ inucap winarahakĕn ira i suputrikā,
mojaṙ śri indumatī wagus kita kaka apa hamĕṅan ikanaŋ watĕk ratu,
rakryan ya iki panahkw-amuṅwakĕna tan dadi wiphala lĕpasnya riŋ musuḥ,
saṅhārāstra wimohanākhya paṅalaḥ pinakakajayaśatrun i ṅhulun*

nāhan liŋ nrĕpaputra rakwa tadanantara nrĕpati parĕŋ sira awuṅu,
mwaŋ mantrī saha bhrĕtya wāhana turaṅga warurutĕn aṅob ariṅguṅan,
eraŋ de ni kahīnakāyan ira tuccha kacuriṅan alaḥ sira iŋ raṇa,
ry-antuk saŋ prabhu tan kathākĕna kunĕŋ nrĕpasuta sira waṙṇnanĕn muwaḥ*

sāmpun mintaṙ adoḥ laku nrĕpatiputra manĕmu haraṇān ḍusun-ḍusun,
piṅgiṙ-piṅgiṙ ikaŋ hĕnū pakapasan pakalayaran apaṇṭa tan parok,
ewĕḥ tan satinūtakĕn rupit ikāŋ aṅiwa hana nĕṅĕn paḍa agĕnĕt,
tan tuṅgal kasasaṙ humuŋ siliḥ uhuḥ kapasaḥ asahuran siliḥ taña*

duṅhus niŋ palapat kahundul aruhuṙ kabuyutan alawas kinatwaṅan,
pañca aṙṇnik winĕlaŋ sakanya pinakolul ika tawiŋ ikā hibĕk parab,
wwaŋnya akweḥ mapupul hana aṅiduṅakĕn ri gaway-ira nareśwarātmaja,
lantuŋ mambw-awaṅi inasū nika ginanti saha caru sinaṅgaran hañar*

ṅkāna i soṙ talaga ahĕniŋ hana buyut-buyut iwak arĕbut walaŋ tibā,
piṅgiṙnya inasaban paras hawan ikā siniku siku hinambalan watu,
raṅrö kaywan ikā lawan kĕpuḥ agöŋ jaha wijaḥ asĕkaṙ lawan winöŋ,
akweḥ sĕñjaŋ ika ajajaṙ hana kawadwan ana kalanaṅan dinudwakĕn*

meḥ-meḥ rwaŋ puluhaŋ kulĕm lawas ira aṅhinĕp i huwus ira apraŋ iŋ hĕnū,
prāpta iŋ thāni ḍusun kaḍatwan iŋ usāna parawaśa rinampak iŋ musuḥ,
piṅgiṙ niŋ talaga awukiṙ-wukiṙ anak patani nika manumpak aṅṅnaŋ,
ṅkāna śrī naranāthaputra maṅĕnaḥ kakawin uliḥ ira aṅdadak-dadak*

<wikrĕti> 
⏑⏑– | ⏑⏑⏑| ⏑⏑⏑| – ⏑– | ⏑⏑⏑| – ⏑⏑| ⏑⏑⏑| ⏑⏓ : 23

dinĕlö ku jinarumanan iṅgut iŋ halis i kāla nika wahu mijil,
awuyuŋ miṅay-anirirakĕn susup-susup ika asana nĕhĕṙ ahidu,
irika akw-amĕgati turidaṅku tan wani mulat muwaḥ i mukha nikā,
sahaja aṅhuripakĕn atukup tukup ri pawahinku kadi kaluputan*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

tĕwĕknya n inalap ni rena nika tan tahu katĕmu gĕnĕp tigaŋ tahun,
lipuṙ turida ni ṅhulun mari rimaŋ sinapihan i lawasnya tan katon,
kathañcana kapaṅgiḥ iŋ yaśa lawan panuluyan iriya aṅdadak lumuḥ,
pĕpĕt-pĕpĕt ikā ya ta n pinahaliṅsya nika ri paṅawenya ri ṅhulun*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

nāhan wastu ni de nira aṅikĕt ikĕt winĕkasakĕn ira irikaŋ yaśa,
prajñā śri indumatī sira amaca kapintiga tama tumurun sira adulur,
pawwat niŋ para pora tan papĕgatan tinĕmu nira sumaṅgraha iŋ hawan,
secchecchā hanan aṅhinĕp sira hanan lumaku ri wijil iŋ niśākara*

sāmpun rakwa gĕnĕp salek lawas ira iŋ hawan asukha sukhan dudū gawe,
lok niŋ māṙgga pasiṙ wukiṙ tinutakĕn lamakan ira macaṅkrama aṅṅṅĕŋ,
ry-a ayodhyānagarī katon hada hadā ni dilaḥ i gupuranya mās maṇik,
saŋ hyaŋ sūṙyya niśākara iŋ udayapaṙwwata paḍa nira kewala ahalĕp*

wrĕtta śrī naranāthaputra katĕka i nrĕpati raghu lawan nareśwarī,
an sāmpun sira labdhakāṙyya ri widaṙbbhapura mamĕnaŋ iŋ swayambara,
mwaŋ ry-a alaḥ para nātha riŋ praŋ aharĕp rumĕbuta naranāthaputrikā,
haṙṣa śrī parameśwarī makamukha nrĕpati tĕhĕṙ akon anuṅsuṅa*

wwaŋ ri jro paḍa muṅgaḥ iŋ paṅuṅaṅan rumĕṅĕ rĕṅĕ hanan siliḥ pĕḍĕk,
agyā gyān hana tan tulus sipat ika anahĕlay-apan alaḥ girahyasĕn,
len taŋ strī malajĕŋ wagĕd-wagĕd anaṅga susu nika sinaṇḍuŋ iŋ sakhī,
akweḥ mādĕg adan tapiḥ miriṙ iniṙ nika nĕhĕṙ akaluŋ-kaluŋ sabuk*

strī ry-a ayodhyapurī parĕŋ mijil anuṅsuŋ ahayu kadi paṅjraḥ iŋ sĕkar,
ndan buddhinya kaḍaṅhanan raras i denya mulat inuparĕṅgan iŋ guyu,
rūm niŋ strī ri widaṙbbharājya kadi pālĕman i hayu ni rūpa niŋ rakĕt,
aśrī denya mawa ambĕk abwat atĕrĕḥ tumiru tiru manaḥ suputrikā*

akweḥ rājasutā ry-ayodhyanagarī mada makapaṅayāya rūm nikā,
maṅgĕḥ rūpa nira n panampikakĕna i nrĕpawaraduhitā n pinaṅkwakĕn,
maṅke n wruḥ ri halĕp narendratanayā kawĕdi-wĕdi ni rūpa niŋ ratiḥ,
mrĕm tan löŋ kadi wintaŋ iŋ wĕṅi katon akucĕm i kĕñaṙ iŋ niśākara*

miṅgut piṇḍa nikaŋ kaḍatwan i sĕḍĕŋ saŋ aja tĕka lawan suputrikā,
Āpan kādbhuta siŋ sapolaḥ ira kābhinawa ri haliwat nira iŋ lĕbuḥ,
sakweḥ-kweḥ para taṇḍa söḥ parĕŋ anuṅsuŋ i sira paḍa haṙṣa gaṙjjita,
abyūṅan kumisik garantuŋ ira rāmya kadi papagut iŋ ṙyyak iŋ pasir*

ṅhiŋ dewi inalĕm iŋ mulat syapa ta taṇḍiṅa nira liŋ ika anulus dahat,
yadyan sewu purī pametana mamaṙppatana hajĕŋ ira ndatan hana,
strī sāmantasutā paḍa ahyaŋ araras ndan arada kapalaŋ tiniṅhalan,
byakta śri indumatī pakaprabhu nira iŋ śayana pisaniṅū katampika*

nā liŋnya n paṅalĕm katuhwan apa tan hana kadi sira ratnakanyakā,
Āpan saṙwwa sĕkaṙ sugandha makanāyaka pĕnĕd i raras ni rūm nira,
lāwan madhya nira pramāṇa ri kĕlab ni lĕmĕs ikaŋ aśokapādapa,
śrī-śrī niŋ mukha śuddha pūṙṇna gumawaŋ tuhu-tuhu ratu niŋ niśākara*

sāmpun śrī naranāthaputra kalawan nrĕpawaraduhitā mara i dalĕm,
bhakty-a anĕmbaḥ i jöŋ narendra raghu kaṙwwa nrĕpatimahiṣī sira apupul,
buddhi śrī parameśwarī makamukha nrĕpati sukha tumon anak nira,
prajñā śāstrawit iṅgitajña wani śakti lituhayu dumeḥ sira asiha*

śrī dewi indumatī kinon marĕka de nrĕpati raghu kagöṅan iŋ sukha,
lāwan śrī parameśwarī sira makon marĕka nĕhĕṙ aṅol sira asĕgĕḥ,
pāman penan awās mara aṅgĕḥ ira de saŋ ahayu paḍa sūṙyyawaṅśaja,
wet niŋ haṙṣa lumuḥ sira n marahakĕn pakadaṅan ira riŋ nrĕpātmajā*

sĕmbaḥ śrī naranātha bhoja ri narendra raghu winaca maṙmma riŋ rasa,
an dewi indumatī kaśuddhyana pakānak anaka nira nitya kāsy-asiḥ,
rājaswa adbhuta rājayogya maṇirāja pahula nira muṅgu riŋ ratha,
kesi i sĕmbaḥ ira pramāṇa gumĕlaṙ hinaturakĕn ira i nareśwara*

buddhi śrī parameśwarī sukha lawan nrĕpati raghu tumon anak nira,
an poliḥ maṇik iŋ kaḍatwan i widaṙbbha saphala sira rājakanyakā,
tĕkwan kapwanakan paḍa aparĕk ikaŋ pakadaṅan awilĕt karaṅkĕpan,
boṅgan rūpa nira ahañaṙ-hañaṙ amantu saparan ira tan kasaḥ tumūt*

buddhi śri indumatī rĕsĕp makabapebw-i sira puji-puji n kināsihan,
byātītan salawas nira n tĕka paḍa asukha sukhan aduluṙ macaṅkrama,
mary-onĕŋ ri widaṙbbharājya tuwi rāka nira sira marĕk manuṅgayap,
ry-a ayodhyānagarī juga aṅinaki de ni siḥ ira ri nareśwarātmaja*

sakweḥ niŋ makapuṇya rāga nira riŋ nrĕpatisuta paḍa aṅhiḍĕp smara,
sāmpun rakwa sinūkṣma riŋ pahula mās maṇi rajata suwastra kasturi,
aṅkĕn māsa silib-silib wwaŋ irikaŋ wĕṅi pinaran ira iŋ paḍaŋ wulan,
wāwaŋ mātra karĕṅwan iŋ taṅis arūm winisikan ira māsku cĕp tuhan*

māliḥ tan tĕka saprahāra ri huwus niŋ ulaḥ aṅaliḥ asriŋ iŋ tilam,
maṙmma aṅdūmi karāsikan wruḥ i harĕp-harĕpan iŋ aharĕp halĕmbaṅĕn,
rakryan saŋ pinakādipūṙwwa niŋ amūṙwwa kataruṇan ira iŋ pasaṅgaman,
kañcit mogha kapaṅgiḥ aṅliga ligā kinisapu nira sāhasa awuyuŋ*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

kaka aja winaliṅku tan wruha kita aṅlwaṅa turida ni rāga ni ṅhulun,
hana anak anakanku ketaka miṅiŋ sahaja tan inakunta rakwa ya,
putiḥ siki kaduṙyyaśaśruti wawaŋ katalu sagalakanta tak wĕdi,
manaḥku wani tan surud pwa ya tat antu kita ya karaṇaṅku tan rara*

ahum yayi saliṅta māsku n awuyuŋ sapaṅucapan i māsku lampunĕn,
ṅhulun yayi turuŋ wĕnaŋ maṅawayuḥ rumatakĕna wilāpa ni ṅhulun,
ya hetu ni kakanta tan wĕnaŋ asiḥ lĕwu marika siḥ i ṅhulun yayi,
hĕlĕm ṅhulun atĕmwa māsku kalawan kita ratakĕna haywa saṅśaya*

paran tiki dumeḥ kita aṅucapa maṅkana dali dalihanta keraṅan,
katon aṅawatāra denta tan asiḥ pati-pati parihāra tan padon,
taha akw-alara denta yan kadi kadaŋ haji para kulaputra kāsy-asiḥ,
kita pwa ta bakal ratu syapa ta-tan kapanasana hatinya kinwakĕn*

waliṅkw-asisinahwa tan wĕnaṅa mithya kita ri rasa ni pralāpita,
apan kita sinambhawa aṅadĕga ratw-aṅalilirana kaprabhun haji,
ujaṙtta kita tan paṅakwa lĕpihanta nĕhĕṙ aśapatha aṅdilat laṭi,
adalka kita tan panampa ri laraṅkw-apuji-puji kita n tuhan-tuhan*

tuhanku yayi ni ṅhulun wruḥ aku yan kita mujarakĕna ŋ salaḥ kĕna,
tuhun palaku ni ṅhulun siha ni māsku tumutakĕna buddhi ni ṅhulun,
rahasyan ibu polaḥ i ṅwaŋ apa tan wuruṅa kahatura i nareśwara,
huwus kaka huwus nahan wuwus ira n winuwusan akĕcap miṅĕl-miṅĕl*

taṅeḥ yan ucapĕn paganti saŋ amālihi prĕman i narendraputrikā,
paḍĕm pamanas iŋ smarānala ri buddhi nira siniram iŋ karāsikan,
nrĕpātmaja sira amriḥ aṅliḥ amĕkul mĕkul amĕkasi turwan iŋ tilam,
muliḥ sira bisa api sādhu kanin iŋ jaja kakuku kinampu kampuhan*

<wisaṙjjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓ : 20

jāti nikaŋ carita iṅgal aṅucap adawā n hiḍĕpĕn ri hati,
śrī raghu wrĕddha sira aṅlwasi sukha ni pamukti nira iŋ nagara,
indriya tan wĕnaŋ iŋ wiṣaya ri sira niṙ pakĕnanya kabeḥ,
kady-asalin rasa tan parasa wirasa salwiṙ ikaŋ wiṣaya*

hetu nira asraḥ i kaprabhun ira ri narāṙyyasuta iŋ pasabhān,
kādbhuta de niŋ aṅastwakĕn i sira sama ahalĕpa iŋ nagara,
saŋ ratu nora parāṅmukha sahana nira awĕdi sāmpun anūt,
śrī raghu paṇḍita walkaladhara magawe patapan riŋ alas*

yāwat alas bhaya duṙggama paṅulilan iŋ mrĕga siṅha baroŋ,
yan sinusuk patapan tĕkap ira paramaṙṣi sabhā wĕkasan,
tonĕn ikaŋ wana śūnya tinaruka saŋ uttama niŋ karatun,
lwiṙ suraloka tĕka anurun iŋ acala rāmya katon ahalĕp*

saŋ hulu kĕmbaŋ anak wĕsi haji sira milw-anadin wiṣaya,
tan tuna riŋ paribhāṣa sira dahat alĕp nira yan paṅucap,
Āpan inuttama tuwy-apatiḥ atiśaya adbhuta wīṙyya nira,
tan hana śeṣa niŋ ambĕk aruhuṙ i huwus niŋ aḍampa wuluŋ*

kweḥ nira saŋ bhawika prakaśita milu wikw-anusup riŋ alas,
bhakti tuwin katĕkan tuha masa niŋ awalkala nora hiner,
gīta lawan kakawin binisa pinakacaṇḍi nira iŋ nagara,
māywan akīṙtti palambaŋ amanis alaṅö hibĕk iŋ patani*

wuṅkuk aṅambĕkakĕn kawi milu kawilaŋ kawi wikw-alawas,
sabhya jitākṣara hāsyakaraṇa pinakādi ni kawruḥ ikā,
lumbu waluḥ hajujöŋ rasa ni manis i lambaŋ ikā rinasan,
ṅhiŋ rwa tiwas dumadak lagi winaca waca aṅrahati iŋ amaca*

<kilayu anĕḍĕŋ> 
– – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓ : 22

wikw-a apa ta ṅaran ira saŋ tamuy-pili-piliḥ wiku nagara sira,
akweḥ marĕk i sira maliŋ-maliŋ rusi rusit kinahatakĕn ira,
dondonan inucap ira rāmya-rāmya niŋ aṅĕṇḍĕki turuŋ inucap,
yapwan binuru sinulagaḥ luput liŋ ira soṙ saphala niŋ alayar*

heman wruḥ aṅaji sira tan palokika sadā marika wiku haji,
prāya api lupa kadi lamuṙ sināpa dumadak sira malĕs ataña,
kastryan pwa ta marĕk atĕkĕn-tĕkĕn sira nĕhĕṙ lumaku ginamĕlan,
de niŋ hyun ira pinakaśaṅkhapāṇya tumuha api pikun api lupa*

<wisaṙjjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓ : 20

yeki palambaŋ ira mpu tapa tucapa rāmya nikaŋ patapan,
wāṇḍira sāmpun agöŋ pinakasabha sabhā para śiṣya lanā,
campaka tañjuŋ aśoka pinatiga tinumpyatak iŋ harĕpan,
bwat halu piṅgiṙ ikaŋ talaga ri harĕp iŋ gupura aṅharĕpi*

sāmpun awās paripūṙṇna sahana hana niŋ waṅunan hinĕduk,
bapra lumaṅkuŋ ikaŋ patani jamuṙ alaṅw-aṅuṅaŋ pasisi,
tal tirisan pinakādi ni tuwu-tuwuhanya huwus pinahat,
saŋ para śiṣya paḍa aṅigĕl aṅiduŋ i kāla nikaŋ tutuban*

wet ni lawas naranātha lumaku wiku muṅgw-irikaŋ patapan,
māṙ kumĕtĕṙ sahana ny-awayawa ni śarīra nira aṅṅwasi,
rūkṣa samāpta ni tĕṅran ira paṅanumānan ira n pĕjaha,
kewalatattwa ginĕgwan ira pamariśuddha nira n lĕpasa*

<sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓ : 21

sāmpun swaṙggastha rājaṙṣi saŋ aja winaraḥ māṙ gupe twas nira aṅrĕs,
dadya aṅganya ahaṅan tan sapira lara nira n kantuna śrī sudewī,
byakta pwa akālihan maṇḍyuṣa sira sahawan mantuk iŋ swaṙggaloka,
tan pātma śrī narāṙyya aja winidhi pinĕgat siḥ nira arāma rena*

eṅgal mary-a alara apan wihikan i puriḥ iŋ janma riŋ maṙttyaloka,
an tan sthitya ŋ śarīra anut i hala hayu niŋ kaṙmma tan sāḥ aṅinte,
śꜽwaṙṣy-akweḥ ḍatĕŋ maṅgĕsĕṅi śawa mahaṙṣi inutus śrī narendra,
byātītan bhasmi rājaṙṣi inañut i tĕṅaḥ niŋ tasik śūnya rāmya*

sāmpun līlā manaḥ saŋ prabhu mari siwuhĕn kewala aṅgöŋ kapūjān,
mānak tuṅgal prasiddha hyaŋ atanu maśarīra atĕmaḥ rājaputra,
anwam prajñā sira apañji daśaratha huwus kaprakāśa iŋ triloka,
wahw-a aṅajy-a ahiḍĕp wruḥ ri samaya ni rusit niŋ dhanurwedaśāstra*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

saŋ mambaŋ kawidoṣa kaṙwwa jayawaspa sukha manĕmu wīṙyya de haji,
sedĕmpaty-aduluṙ marĕk siliḥ asiḥ tumĕmu phala nika amalaṙ malar,
sojaṙ saŋ prabhu kewala ujaṙ ika siŋ sawacana nika śabda saŋ prabhu,
wet niŋ sāmpun anĕmwakĕn kahulunan satirun iŋ amalaṙ tuhan-tuhan*

ekacchattra narendra saŋ para ratu praṇata paḍa wineḥ anugraha,
icchā nora kasaṅśaya prakaśita iŋ tribhuwana sira digwidikjaya,
dhaṙmma kṣatriyadhaṙmma pinriḥ iniwö nira pamahayu dhaṙmma saŋ wiku,
mwaŋ taṙ kewĕhan iŋ giṇa amayuṅi rāt sakala tuhu-tuhu prajāpati*

śrī dewi indumatī lawan saŋ aja tan bĕsuṙ aṭika ṭikan sira alawas,
śrĕṅgārātmaka rāsika aṅdadi manuṣya sira pinakamaṅgala i dalĕm,
hyaŋ niŋ saṅgama pāwak iŋ paṅĕsaḥ iŋ śayana sakala janma niŋ rĕṅiḥ,
siḥ-siḥ jaṅga wĕlas harĕp saḥ ira saŋsaya lumuŋ awilĕt paḍa alaṅö*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

gĕrĕḥ wruḥ i masanya rāmya sinuluḥ duluṙ i raras i gandha niŋ sĕkar,
ya hetu nira lālana amĕŋ amĕŋ iŋ taman aṅĕnĕs akālihan kĕmul,
adoḥ kahiḍĕpanya de ni pĕluk iŋ hawan i siluk ikaŋ latāgrĕha,
hana ambĕk ira mampira apan asĕnĕt wulat ira muliṅa anahā-nahā*

smarāśrama tĕka anurun sawaŋ ikaŋ taman aparimita iŋ giṇa alaṅö,
hĕbun hana ri campakanya tumitis kadi lĕṅa waṅi rūmnya kāṅinan,
lĕbūnya saḍĕk iŋ puḍak kahudanan mrik awaṅi kumukus turuŋ paḍĕt,
tinumpyatak arurwa rurwan iŋ aśoka sinalisiṙ i laywan iŋ wuṅū*

ikaŋ talaga mesi pahyas iŋ acaṅkrama mahas ahasa aṅañut laṅö,
susup-susup aśoka kombak i tĕpinya kasarakat arok lawan wĕrĕḥ,
sare ni kalakānya söḥ salaga niŋ mĕnuṙ anuru nurū saka iŋ gĕluŋ,
kasaṅlad i pasiṙ-pasiṙnya śawa niŋ puḍak anak anakan hibĕk parab*

narendramahiṣī lawan saŋ aja madyus akaramas aśokapādapa,
paḍa iñjuḥ akase wĕrĕḥ harĕp iŋ endaḥ araras awĕḍak wĕḍak lumut,
siliḥ susu susū tĕka ŋ ṙyyak aduluṙ maṅupuk-upuk anawwa nawwani,
hilaŋ halĕp ikaŋ saroja tĕkap iŋ mukha kadi śaśiwimba riŋ bañu*

ri sāmpun ira mĕntas ahyas asalin jayaphala kadi raṇḍi kābunan,
raḥ iŋ ripukula alaḥ iŋ samara tattwa nika sinuji niŋ surāṅganā,
paḍa ayugala rūmnya jāti kadi kasturi waṅi nika tan gawe-gawe,
amānuṣa halĕpnya mūlya sakaḍatwan uliḥ iŋ amarājaya iŋ musuḥ*

muwaḥ sira mahas mara iŋ upawanānta ri paraṅan arĕs gunuŋ-gunuŋ,
mahantĕn aṅuṅaŋ kaḍatwan alaṅö dunuṅan ira sinuṅsuŋ iŋ gĕrĕḥ,
sĕlā ni paŋ i cāmaranya hawan iŋ kukus asĕmu walantaga aṅadĕg,
lĕṅĕŋ watu karaŋnya manda tan awās kadi gaṇapati kāmukan sĕkar*

diṅaryan asalaḥ ri kāsiḥ ira tan paṅisapu pinarĕk pijĕṙ maṅö,
palambaŋ inikĕt nira i hati rasanya pinakapamawan putĕk hati,
linambaṅakĕn iŋ wilaḥ pupugan esi kakawin alawas huwus lĕbur,
linolya rinasan manisnya winiweka winaca waca de nareśwarī*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

rakryan riŋ lĕpihan taṅisku k aṅaraŋ waca lĕburĕn i luḥta yan tama,
rĕsku n kawruhana n siliḥ kirim ujaṙ tinĕkakĕn i huwusta medĕman,
maṅke n prāpta muwaḥ suwalta sipi wiṣṭi nika katĕṅĕra amabak puḍak,
yadyastun ṅwaŋ apaṅgiha awaka palambaŋ ibu kadi wuruŋ hana ŋ bhaya*

rakryan-yan priya rakryan aṅluruga māsku tumuta kita muṅgwa riŋ ratha,
tan wismrĕtya kita iŋ tĕgal pacaru luḥ yat atutuṙ i kasiṅhan i ṅhulun,
pañjiṅkw-iŋ kakawin taṅis-taṅisananta ri hati yak araryan iŋ yaśa,
lambaṅkw-i ibu wunin rasanya hiḍĕpĕn ṅhulun aṅisapu maṅruwat prĕman*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

nahan rasa nikaŋ palambaŋ alabuḥ saŋ ahayu sira mogha kasrĕpan,
prapañca hiḍĕpan sira i carita niŋ kakawin inayu rāgawādaka,
sumaṅśaya ri buddhi saŋ prabhu makolaḥ iŋ ulaḥ ika hetu niŋ wiwal,
miṅe musapi luḥ nira aṅisĕk isĕk tinañan api kapĕñciṙ iŋ kuku*

prahāsana narendra rakwa wihikan ri karaṇa ni wuyuŋ nareśwarī,
sumatya ri laṅö nira n paṅikĕta ry-awak ira nĕhĕṙ aṅdilat pupur,
amaṅkwakĕn ameri luḥ tuhu-tuhu n kawi siŋ ulaḥ ira n tĕka amanis,
raras-raras i kapriyambadan ira aṅhari hari saha luḥ mawoṙ taṅis*

yayī mapa panĕmwanaṅkwa kadi māsku hayu saphala rājaputrikā,
yadin susupana iŋ sahasranagara tribhuwana kapana n kapaṅgiha,
hyaŋ iŋ kusuma sūkṣma tan wĕnaŋ aṅiṇḍarat awĕdi tumon kita iŋ taman,
tulis kanaka tan kĕḍap kadi kapūhan aṅaraŋ alara n sinorakĕn*

tĕwĕk niŋ akurĕn lawan kita kakanta karakĕtan amaṅkwakĕn laṅö,
hirĕŋ siŋ ulaḥ iŋ karas kapana yan paṅalapana rarasta riŋ prĕman,
lulutkw-i jarijinta riŋ kapana yan kawaśa taruhĕn iŋ tanaḥ garuŋ,
sĕkaṙ pisaniṅūn panampikakĕna n hana kita ri kisapwan i ṅhulun*

ṅhulun ratu niraṙtha kady-usaŋ amak ri papaḍa nika sūṙyyawaṅśaja,
siḥ iŋ hyaŋ aṅiriŋ ri siḥta riŋ anāśraya pinupu ri laywan iŋ puḍak,
manaḥta kapalaŋ tuhun siha ni māsku pamuhun i kakanta tiṅhali,
unĕṅku ri raras-rarasta yayi saṅwa niŋ ajaṙ ajara iŋ wanāśrama*

ujaṙ saŋ aja mātra maṙmma rinasan tuna-tuna mamĕlas mĕlas harĕp,
nimitta ni manaḥ narendramahiṣī wĕdi kaluputana i nareśwara,
hilaŋ taṅis ira atĕmaḥ gĕrĕḥ arūm luḥ ira sumĕmu riŋ hudan muliḥ,
aminta sĕpaḥ esi de nira mulat kadi mawaraḥ i hĕnti niŋ lara*

<śikhariṇī> 
⏑– – | – – – | ⏑⏑⏑| ⏑⏑– | – ⏑⏑|⏑⏓ : 17

lipuṙ suṅsut saŋ lwiṙ śaśadhara lumiṅsiṙ karĕrĕban,
parĕŋ mantuk hinrĕt ni pakusikan iŋ cāmara mure,
i siṅgroŋ-siṅgroŋ niŋ watu hawan ira alok trĕbis arĕs,
siliḥ tuntun ṅkāna iŋ juraŋ arupit awwat wwad alĕyö*

guhā lambuŋ tistis kalĕṅĕṅan ika awaṙṇna siluman,
asĕp ri jro lāwan sarasija pamūjā mrik awaṅi,
kukus lagy-amrĕg tawwan aliwĕran iŋ ketaka mĕkar,
bañunya anūt rĕṅkā ni mukha nika sumyuk manutupi*

sudewī līla apiṇḍa wayaŋ adĕgan muṅgu ri dalĕm,
manaḥ saŋ swāmi prīti maṅudaŋ-udaŋ santĕn arupit,
anāntwa aṅlīla añumbana kinĕliran wwe kadi jamaŋ,
kiduŋ lālitya arūm hawan ira muliḥ rāmya tumurun*

huwus prāpta iŋ kalpadruma pinarigi iŋ ratna kinaraŋ,
turuŋ mampĕḥ sub niŋ hariṅĕt aṅĕbun tūsnya ri jaja,
aganty-aṅdĕmwan  dĕmwani mukha tan imbā siliḥ usap,
gĕluŋ mury-a atöb lāgi pinĕpĕkakĕn mwaŋ karatala*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

an kāmīrasa saṅgama inulahakĕn narapati kalawan nareśwarī,
wwantĕn paṙwwata riŋ pasiṙ tĕpi kidul hinĕmukan i kukus niŋ ampuhan,
riŋ gokaṙṇna ṅaranya rāmya kahujuŋ saray-i suku nika amĕgat harus,
ṅkā n līla amĕŋ amĕŋ bhaṭāra mihat iŋ timi wijaḥ aṅalūŋ hana iŋ tasik*

kāla dyaḥ hariṇī śināpa ri pamighna nika tapa madadya mānuṣa,
moga asiḥ wĕkasan dwijaṙṣi trĕṇawindu ri panaṅis ika amaṅun wĕlas,
ndan rakwa anta ni śāpa saŋ rĕṣi sĕkaṙ sumanasa hawananya mantuka,
ndaḥ ya ikī ginawe bhaṭāra paramāṙtha karaṇa nika don ika iŋ jagat*

saŋ saptaṙṣi sulakṣaṇa ahalĕp asewa satata sira śuśruṣa aguru,
ndān aṅhiŋ rĕṣi nārada aṅgupit inuttama tuwi kawi gīta suswara,
winwītan lalita amanis tinĕṅahan raras inapi tinuṅtuṅan laṅö,
kālap citta bhaṭāra mūṙcchita saśoka hati nira kalĕswan aṅrĕṅö*

lwiṙ strī stry-aṙjja kawi iṅgitajña para gīta pawulatan i piṇḍa niŋ gupit,
ṅkāna i tuṅgul ikā sĕkaṙ sumanasa inikĕt asĕmu sadak hana iŋ gĕluŋ,
kady-a anumpiṅakĕn tanaḥ ri sĕḍĕŋ iŋ tabĕḥ inĕnaḥ i tambaŋ iŋ waluḥ,
mwaŋ kady-a asidĕha aṅrĕṅiḥ-rĕṅiḥ i pĕs ni lĕṅĕn ika lanā katiṇḍihan*

srĕṣṭi hyaŋ madana atikaŋ sumanasa mrik inalap iŋ aṅin huwus lĕwas,
kāry-a aśa alara piṇḍa niŋ gupit arūm sawaŋ anaṅis inambilan sĕkar,
akweḥ ṣaṭpada maṅrubuŋ milu katūt humuŋ aliwĕran iŋ nabhastala,
saŋ hyaŋ lek alaṅö lumöŋ sĕmu nikaŋ sumanasa ḍumawuḥ saka iŋ tawaŋ*

haṙṣa śri indumatī mulat ri sĕkaṙ iŋ sumanasa kadi tan pamatyana 
Āpan de ni laṅönya kāṅinan amet ri sira katĕmu riŋ pasaṅgaman,
ndātan wruḥ sira yan sinādhya-ya ta hetu nira kahĕnĕṅan pijĕṙ maṅö,
ndaḥ ya ikī karaṇanya śīghra tumibā ri jaja nira kasuṅsaŋ iŋ susu*

ndātan wyaṙtha ḍawuḥnya māti sira denya tuhu wĕkas i śāpa saŋ rĕṣi,
mrĕm tan sāra tiba i kisapwan i wulat saŋ aja milu tibā sira apupul,
kāliḥ māti sira iŋ tilam tuhun udhāni saŋ aja wĕkasan sira aṅlilir,
akrak taŋ sakaḍatwan aṅgyat adadak taṅis ika ri pĕjaḥ nareśwarī*

göŋ niŋ duhkha kabhukti de saŋ aja tan papaḍa wĕkas i tībra niŋ lara,
kāla śri indumati inalap ni sĕkaṙ iŋ sumanasa muliḥ iŋ surālaya,
kāry-aṅhol śawa koŋ pinakpak inamĕṙ tinañan ira tĕhĕṙ pinaṅkwakĕn,
rĕñcĕm twas nira hetu niŋ luḥ aṅasapta kalara lara de nira anaṅis*

rakryan saŋ lumaḥ iŋ kisapwan ahurip karika kita mĕne n maliḥ yayi,
haywa antĕnkw-asuwe pĕjaḥ yayi tutuṙ-tutuṙ ibu paṅucap kita i ṅhulun,
heman māsku śawanta tiṅgalakĕnanta sĕḍĕŋ ahayu kāsiḥ i ṅhulun,
maṅkin rūkṣa tuhanku tan patuluṅan dudut aku ta duluṙ-duluṙ pĕjaḥ*

prāṇaṅkw-indumatīṅku māsku pawuṅu ndak amalaku sĕrĕḥ lawan pucaŋ,
aṅgy-aṅgī saha pastika ibu palakuṅkwa muwaḥ i kita haywa ta asuwe,
agya aweha sĕpaḥ saka i waja kakanta yayi ri kita māsku paṅlilir,
siḥ sihkw-i i kita tan pahīṅan ibu sugyan asĕbĕla hatinta yan pĕjaḥ*

maṅke n tan pakakāraṇa ŋ lara patinta pĕjaḥ i taṅan i ṅhulun kita,
t asy-a asiḥ pawaraḥ ri doṣa ni kakanta karaṇa niŋ atiṅgal i ṅhulun,
paṅheṙ māsku waluy-muwaḥ ri śawa rakryan apa hamĕṅanaṅkw-inaryakĕn,
suṅsuŋ wāhu ḍatĕŋ kisapwakĕn anakta si daśaratha māsku hĕmbanĕn*

kaṙwwa anakta kari iŋ kaḍatwan aku denta yayi kadi linad twas i ṅhulun,
sambatnya n pataña i nimitta ni patinta kawĕlas arĕp aṅgamĕl taṅan,
ya aṅde syuḥ ni hatiṅku māṙ kapĕnĕtan humĕnĕŋ apĕga tan wĕnaŋ mulat,
aṅhiŋ luḥku lawan taṅisku sahuṙ i ṅhulun ibu ri kĕdö nika ataña*

ya ikī sambat ira anaṅis kasiḥ arĕp kaluputan i pĕjaḥ nareśwarī,
maṅgā matya mata iŋ aṅölakĕna duhkha pamĕkas ira saŋ huwus pĕjaḥ,
maṅke n tiṅhal amaspadākĕn irikaŋ kusuma kasĕlaṅan taṅis nira,
de niŋ krodha lawan putĕk hati mijil paṅuman uman ira irikaŋ sĕkar*

Ꜽ koŋ kĕmbaŋ apaṅkwa ko kuṭila kewala ḍumawuḥ amatya matyani,
denya n tan rujitĕṅkwa ko pĕjahi ta aku saha bala sarājya hĕntyakĕn,
maṅke ko tumiba i jajaṅku ri hatiṅkw-apa karaṇamu tan pamatyani,
sākṣāt ko wiṣapuṣpa dadyan i manaḥ niŋ aṅupĕt agawe prahelika*

lāwan deṅkw-anahā-nahā ri dadimu n kusuma tĕmahan iŋ warāpsarī,
saṅka iŋ swaṙgga tĕka anurun harĕp aniwya ratu huwus akīṙtti riŋ jagat,
ndātan haṙṣa n amaṙwwa hetumu n amatyani ri kasi-kasiḥku putrikā,
riŋ śūnya n waluya apsarī marĕka tan saḥ anilihana saŋ huwus pĕjaḥ*

nā de śrī naranātha mojaṙ irikaŋ sumanasa sĕkaṙ iŋ kadewatan,
sakweḥ saŋ rĕṣi śꜽwa sogata kapaṙccaya haji marĕk aṅlawad-lawad,
mwaŋ ḍaŋ hyaŋ karuhun purohita nareśwara paḍa humatuṙ mara i dalĕm,
niṙwighna ŋ rumĕṅö pawitra ni taṅis-taṅis ira paḍa wrĕddhapaṇḍita*

<jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

sĕḍĕŋ tinaṅisan narendramahiṣī lumay-awĕnĕs apan huwus pĕjaḥ,
taṅis nrĕpati rakwa mātra rinĕṅö nira tuna mamĕlas mĕlas harĕp,
nimitta nira n aṅliliṙ tutuṙ ira amuhara wĕlas ira i nareśwara,
aṅiṅkin atalaṅkup amwit i nareśwara pĕjaha nĕhĕṙ maṅañjali*

prabhuṅku huniṅan taṅisku rasa mamwita pĕjaha ri jöŋ nareśwara,
hilaŋ manĕ manĕḥta tan tĕmu kabhaktin ika pahalawö kita prabhu,
patikta kawĕlas harĕp syapa widhin haji tumuta rumakṣa riŋ hĕnu,
ahā haji waliṅku rāmya parĕṅa aku pĕjaha kalawan kita prabhu*

narendra warahĕn ṅhulun ri paran iŋ mati tuduhakĕnanta riŋ hĕnū,
ndya taŋ hiḍĕpĕn i ṅhulun karaṇa niŋ maluya siliḥ asiḥ lawan kita,
apan kasi kasiḥta ratnawanitā juga tĕmahana ni ṅhulun pĕjaḥ,
sahasraśatajanma-janma ni patikta huluna pakĕnaṅkwa de haji*

<aṙddhasamacatuṣpadī>
– – ⏑| – – ⏑| ⏑– ⏑| – ⏓ : 11
⏑– ⏑| – – ⏑| ⏑– ⏑| – ⏓ : 11

trĕṣṇāṅkw-i nāthaṅku mapa ulahaṅkwa,
hilī ni luhta akilayū hiḍĕpku,
aṅrĕs hatiṅku n rumĕṅö taṅista,
ay-ay-ṅhulun matya tuluŋ laraṅku*

swāmiṅku nāthaṅku wĕkasku maṅke,
marĕk ri paṅkwanta cinumbananta,
amwīta mūra aku saka i jajanta,
lalun patiṅku n lumaḥ iŋ kisapwan*

yadyan kita aṅjanma muwaḥ dĕlāha,
tĕṅaḥku tan sāha saka i lĕṅĕnta,
haṙṣanta rokĕn kalawan lulutku,
iruṅta sotpattya lawan pipiṅku*

nāhan taṅis śrī naranāthapatnī,
rasa amĕlas haṙṣa tĕkap nira amwit,
sāmpun sira aṅañjali satyabhakti,
pĕjaḥ sira agĕgwan i jöŋ narendra*

nitya prakampa ambĕt i madhya niŋ strī,
prabhāwa saŋ satya mati i kisapwan,
truḥ-truḥ luḥ iŋ śoka hañaṙ tinambaŋ,
kĕtug kĕtīg iŋ wahu wahw-apaṅgiḥ*

bhakty-a atuhan dyaḥ jayaluḥ tumuṅkul,
mulat kapūhan ri pĕjaḥ sudewī,
tan sambhawā matya sira apan anwam,
hiḍĕpnya ri twasnya nĕhĕṙ masambat*

Āḍā tuhankw-indumatīṅku māsku,
ṅhulun tuhan pun jayaluḥ kasiḥta,
ya iki n humaṇḍĕm ri padadwayanta,
asiŋ sapatyanta tumūta bela*

līlā tuhan pun kawidoṣa winwit,
maweḥ tumūta ika pĕjaḥta māsku,
Āpan katon milwa nipun dĕlāha,
namaś śiwāya n pĕjaha prabhunta*

patrĕm pabelan wulati ibu ya iki,
umigraha atmā ni manĕḥta maṅke,
nāhan wuwusnya trus awaknya mūṙccha,
pĕjaḥ tumūt satya ri jöŋ sudewī*

wahw-aṅliliṙ śrī naranātha meṅĕt,
apan katuhwan lara niŋ kapatyan,
keṅĕṙ mukha śri indumatī kalĕṅgak,
huwus katon līna yayan tinaṅhi*

induŋ pawuṅw-i ibu lihat kakanta,
ikaŋ turū haywa ginöṅta māsku,
Āḍā pĕjaḥ kapwa tuhanku maṅke,
dumeḥ si tan paṅliliṙ an tinaṅhi*

atyanta sihta iry-aku tan pahīṅan,
ujaṙtta matya i kapatiṅku liṅta,
maṅke kita aniṅgalakĕn huripku,
waliṅku tuhw-a asiha mithya māsku*

ṅhiŋ māsku māṙggaṅku sukha iŋ kaḍatwan,
huripku tuṅgal kalawan huripta,
luṅhā pwa jīwanta saka i śawanta,
hilaŋ pwa jīwaṅku saka i hatiṅku*

nāhan śawa dyaḥ jayawaspa māsku,
tumūt awās bela tĕlas mapatrĕm,
swāminya lāwan tanayanya kāri,
laranya tuṅgal kalawan laraṅku*

nā de narendra aṅucap asrĕt ahrĕk,
mawoṙ taṅis luḥ nira maṅkin adrĕs,
ndan soca dewi indumati i tibānya,
paḍa anaṅis rūpa nira n paḍa aṅluḥ*

sāmpun śawa śri indumatī pinuṇḍut,
saka i kisapwan saŋ aja alupa awak,
mūṙcchā pĕjaḥ sakṣaṇa śīghra meṅĕt,
tuhun sira glāna masū masambat*

induṅku māskw-indumatīṅku paṅher,
aḥ aḥ yayi ndī parananta maṅko,
Āḍa alalis tan panahā laraṅku,
tuhanku toliḥ kawĕlas harĕpku*

nāhan taṅis saŋ prabhu māṙ rasanya,
tamuy-nira prāpta mahāṙṣi wrĕddha,
ndan rakwa saṅka iŋ bhagawān wasiṣṭha,
narendra maswāgata sāṙjjawa atwaŋ*

kṣāntabya rānak mapa don mahāṙṣi,
ḍatĕŋ sĕḍĕŋ niŋ lara tan patambān,
saŋ paṇḍita ataḥ karaṇanya marya,
prasiddha śuddhāmrĕta saŋ munīndra*

<bramitākṣara> 
⏑⏑– | ⏑– ⏑| ⏑⏑– | ⏑⏑⏓ : 12

kṣama yogya de saŋ ahulun mataña,
ri ḍatĕŋ bhujaṅga haji riŋ nagara,
bhagawān wasiṣṭha maṅutus marĕka,
tumĕkākĕna ucapan ira i nrĕpati*

haji rakwa haywa kalaran dahatĕn,
puriḥ iŋ dadi n dadi kalotakĕna,
lara duhkha mogha tumuwuḥ riŋ awak,
ya tikā prihĕn saŋ ahulun paḍĕmĕn*

suraputrikā kĕta saŋ indumatī,
subhaga iŋ triloka maṅaran hariṇī,
śuci rakwa janma nira śuddhy-anulus,
sira dewatī niŋ araras pinuji*

ri sĕḍĕŋ dwijaṙṣi trĕṇawindw-atapa,
hana saṅśaya i hyaŋ amarendra mulat,
i mahāprabhāwa nira riŋ patapan,
tinahā nira aṅadĕha kendran ira*

irikā ta rakwa sira saŋ hariṇī,
katuduḥ mamighnana tapa aṅĕnĕsa,
i ḍataŋ nira iŋ patapan epw-aputĕk,
bhagawān sira asĕgĕ sĕgĕḥ ya masiḥ*

suraputrika aṅucapakĕn hyun ira,
marĕk iŋ dwijaṙṣi sĕḍĕŋ iŋ majapa,
amahaywa kĕmbaŋ ira tan kasaha,
atĕhĕṙ manaṅhuluha riŋ śayana*

<krĕti> 
⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏓ : 20

mawuyuŋ dwijaṙṣi wĕkasan rumasa rasani de nira aṅucap,
tumuluy-śināpa nira tan waluya muwaḥ i jöŋ surādhipa,
jĕnĕka iŋ manuṣyapada kewala matĕmaha janma mānuṣa,
ujaṙ iŋ wiśeṣapuruṣa pratiniyata tĕtĕpnya tan wuruŋ*

i ḍawuḥ ni śāpa bhagawān sira kapĕgan ika ipu keraṅan,
anaṅis nĕhĕṙ marĕk aminta tinurunan anugraha aṅĕdö,
bhagawān mulat ri kawĕlas harĕp ira wĕkasan sira awĕlas,
ikaŋ antaśāpa sĕkaṙ iŋ sumanasa paṅanugraha irika*

<bramitākṣara> 
⏑⏑– | ⏑– ⏑| ⏑⏑– | ⏑⏑⏓ : 12

irikā n pĕjaḥ ta sira riŋ patapan,
tumuluy-prakāśa dadi rājasutā,
i widaṙbbha maṙttyapada rājya nira,
krathakeśikendra makawīja sira*

pira taŋ tahun lawas ira iŋ nagara,
mĕtu dewatī nira n arūm rumara,
sĕḍĕŋ iŋ swayĕmbara kināṙyya nira,
naranātha kahyun ira nora muwaḥ*

matutuṙ sira i sĕḍĕŋ ira n paniwi,
i narendra riŋ surapada n patĕmu,
dumadak pwa saŋ prabhu hilaŋ rumuhun,
dadi rājaputra sira rājasutā*

akurĕn muwaḥ sukha tĕka iŋ karatun,
tĕka ŋ antaśāpa maṅutus muliha,
maluya i swajāti nira dewasutā,
tumibā ŋ sĕkaṙ sumanasa amĕjahi*

kaliṅanya saŋ prabhu hade kalarā 
kĕna saŋ pĕjaḥ muliḥ iŋ indrapada,
apa tan wuruŋ haji matĕmwa muwaḥ,
kalawan sira iŋ amaraloka hĕlĕm*

nya wuwus mahaṙṣy-apitutuṙ i haji,
ahĕbaŋ-hĕbaŋ lara nira atĕlasan,
umuliḥ mahāṙṣi tumuluy-kalaran,
pitutuṙ nira i saŋ aja rakwa tumūt*

<aṙddhasamacatuṣpadī>
– – ⏑| – – ⏑| ⏑– ⏑| – ­⏓ : 11
⏑– ⏑| – – ⏑| ⏑– ⏑| – ⏓ : 11

sāmpun śawa śri indumatī bhinasmi,
murub siluṅluŋ nira ratnacetya,
maṅkin prapañca nrĕpati wyamoha,
wwaluŋ tahun kāla nira n katiṅgal*

<udgatawisama>
⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 20
– ⏑⏑| ⏑⏑⏑| ⏑– ⏑| ⏑⏓ : 11
⏑⏑– | ⏑– ⏑| ⏑⏑– | ⏑– ⏑| ⏓ : 13

irikā ta saŋ daśaratha aṅadĕg anilihi kaprabhun haji,
buddhi saŋ aja sukha haṙṣa mulat,
i kasiṅha siṅhan ira digjaya iŋ jagat*

tadanantara irika ta buddhi saŋ aja siwuhĕn sira alara,
monĕŋ i hayu saŋ aniṅgalakĕn,
muliḥ iŋ surālaya maluy-surāpsarī*

<atiśakwarī> 
⏑⏑– | ⏑– ⏑| ⏑⏑– | ⏑⏑– | ⏑⏑­⏓ : 15

hana tīṙtha niṙmmala wĕkas niŋ anindyaśuci,
i patĕmwan iŋ suranadī kalawan sarayū,
naranātha kaṙwwa kawidoṣa pĕjaḥ lumabuḥ,
muliḥ iŋ surālayapada antya pinaṅgiḥ ira*

jayaluḥ dadi hyaŋ aṅaraŋ rumuhun katĕmu,
tumuluy-kataṅgamaŋ anĕmbaḥ i jöŋ saŋ aja,
anaṅis nĕhĕṙ mulat i saŋ kawidoṣa marĕk,
umucap lawasnya mapasaḥ mataṅis taṅisan*

parameśwarī haji sira aṅdadi dewasutā,
surarājya nandanawanākhya katĕmwan ira,
pinĕkul pinaṅkwakĕn aweḥ pipi wet niŋ unĕŋ,
asalin śarīra paḍa māṙddawa rūpa nira*

saŋ apiṇḍa puṣpa tamuyan bhramara aṅarĕki,
kamatĕṅgĕṅĕn sira mulat ri papaṅgiḥ ira,
kadi tan patĕmwa muwaḥ iŋ paḍa sūkṣma pĕjaḥ,
maduluṙ taṅis wara-waraḥ nira maṙmma dahat*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

saŋ sākṣāt hurip i ṅhulun kawĕkas iŋ nagara ri sĕḍĕŋ i ṅhulun pĕjaḥ,
duhkhanta i ruhun i ṅhulun muliḥ iŋ indrapada karaṇa niŋ lana anaṅis,
maṅke n prāpta paran tĕmunta kaka de ni kawĕlas arĕp i ṅhulun maṅö,
aṅhiŋ luḥku panuṅsuṅaṅkwa tarimanta kaka wijil i rāga ni ṅhulun*

induŋ tan sipi kapwa göŋ i lara niŋ huwus atĕmu rinuddha niŋ widhi,
saŋsāraṅkw-aṅajap tawaŋ karaṇa niŋ ḍatĕŋ i kita katalyan iŋ hayu,
ndan maṅke n tĕka śūnyahasta yayi kewala ḍatĕŋ aṅisapw-aṅolakĕn,
aṅhiŋ kūŋ uliḥ i ṅhulun saha taṅiskw-asĕkĕl i hati māsku sanmatan*

tonton ku n rumuhun pĕjaḥ karika hetu niŋ anĕmu lara unĕŋ antya-ya,
tontonĕn taṅan i ṅhulun ri kita yan panipati nĕhĕṙ aṅdĕlö mata,
mwaŋ tan kram waja ni ṅhulun kadi humeṙ kita masuṅa sĕpaḥ saka i waja,
milw-a akuŋ tĕṅaḥ i ṅhulun kaka paṅawruhana lagi kaluṅsuran tapiḥ*

hāḥ swāmiṅkw-alawas dahat kita tan antuk iŋ amarapada aparan hiner,
mūṙccha apriḥ ṅwaŋ aṅantyakĕn ri ḍatĕṅanta tumutura ri līna ni ṅhulun,
trĕṣṇanta i sukha niŋ hana iŋ kabinihajyan amuhara lalista ri ṅhulun,
deṅkw-a anaṙkka ri tan tĕkanta tumuluy-piliḥ aharĕp i patya ni ṅhulun*

aṅkĕn rātri ri tambwaŋ iŋ wulan awā ṅhulun aṅaraŋ anaṅhulun puḍak,
de ny-u unĕṅkw-i kita aṅutus taḍahasiḥ tumĕkakĕna taṅisku riŋ kulĕm,
kālaṅkyaŋ jarumankwa riŋ masa kapat ḍatĕṅa ri kita kāla niŋ rĕmĕŋ,
heṙ herĕn ri tĕkanta kewala kita atiśaya kadi hinundaŋ iŋ patĕr*

lwaḥ luḥ wādhaka ni ṅhulun drĕs i hilī nika kadi minaha amĕgat hawan,
wwat goṅgaŋnya gaḍuŋ mure sĕkaṙ ika mrik awaṅi sinaluṇḍiŋ-iŋ puḍak,
luṅgaḥ niŋ katiraḥ lumuŋ pinakagĕgwan i tĕka niŋ aṅin kadi inayun,
aṅlaṅwākĕn ululnya puṣpa winaṅun hinĕduk i hĕlaṙ iŋ madhubrata*

ṅka aku n ton kakawinta riŋ wĕla wĕlaḥ paḍa-paḍa tinatā limaŋ wiji,
wwantĕn ṣaṭpada kanyaka anaṅis i saṇḍiŋ ika karaṇa ni ṅhulun mulat,
haṙṣaṅkw-a anuculi i talinya tumuluy-kinisapu hiniḍĕp hiḍĕp kita,
tan pātma akw-amaca anaṅis katitisan luḥ araras ikaŋ akṣara amanis*

<nawahaṙṣa> 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓ : 19

saŋ apiṇḍa madhubrata taruṇa manĕḥta sawaŋ salaga,
winaraŋ waraŋ iŋ masa kapat alaṅö kararas rarasan,
irikā ta tuwuhkw-asana wawaŋ alum kita kāry-anaṅis,
maluyā sahana iŋ katiga kaka maran ṅwaŋ atĕmwa muwaḥ*

kaka yan kita lūha niŋ amaca wilāpa suwal piniṅit,
tĕmahaṅkwa taṅisnya winuni sinamaṙ samaṙ iŋ kakawin,
yan adadyana ketaka kita tĕmahaṅkwa tulisnya ṭikā,
kaka de ni laraṅkwa pinasahakĕn iŋ widhi niṣkaraṇa*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

wruḥ kw-i i tan wĕnaṅanta dhāraka kumölakĕna lulut unĕṅta ri ṅhulun,
wwat niŋ lwaḥ luḥ ariṅguṅan hawana saŋ prabhu tumutuṙ i līna ni ṅhulun,
tiṅhalta i lara ni ṅhulun winaṅun akṣara rasa kakawin pralāpita,
byakta adadyana luḥ tutuṙtta ri hatinta yak amaca ri lambaŋ i ṅhulun*

saŋ kāri i nagari ndi siḥta winaliṅku tumuta saparanku tan saha,
ry-antuk ni ṅhulun iŋ surālaya tĕwĕk niŋ anaṅis apasaḥ lawan kita,
kālanta n panulis karas mwaŋ aṅikiṙ tanaḥ i kuku ya konĕŋ i ṅhulun,
kāpan swāmi muwaḥ ṅhulun warahananta kakawin anĕhĕṙ pinaṅkwakĕn*

lāwan pājara ni ṅhulun hana gaḍuŋ lumuŋ awaraḥ i tiṅkaḥ iŋ hĕnū,
makweḥ luŋnya hanan paṅulwan aṅaloṙ hana lumuŋ aṅidul ya tan tutĕn,
wwantĕn luṅgaḥ ika aṅawetan amĕnĕṙ sĕkaṙ ika kadi kĕmbaŋ iŋ laṅit,
aṅhiŋ tūtakĕnanta riŋ gagana nandanawana tinujunya nora len*

<girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓ : 16

yayi rasa ni palambaṅta iki māṙ ṅhulun amaca,
muwaḥ inĕnahakĕnku ry-uṅgwanya alawas alaṅö,
lumaku laku tumoliḥ rākanta ibu karakĕtan,
pawaraḥ ika tinūtkw-induŋ maṅke n tĕka ri kita*

tarima yayi paṅolkw-i i rakryan kuṅkw-amarĕpĕhi,
syapa parana ni rāgaṅku n haṙṣaṅku katulaka,
hĕnĕṅakĕna taṅankw-a amet-met mogha kajĕnĕkan,
sapamalaku niŋ onĕŋ rakryan haywa pinihĕran*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

rakryan haywa kita aṅhĕmū guyu nĕhĕṙ miṅay-amiru mirū tapiḥ lukar,
rĕñcĕm twasku mulat raras paran ikā ṅaran ika lĕṅĕŋ aṅligā tĕṅaḥ,
ndan moga arĕṅu tan tulus waśa kita n paṅutu taṅan inambilan tapiḥ,
māskw-akras karikā manis-manis i denta lumiriŋ anamaṙ linurwakĕn*

<kilayu anĕḍĕŋ> 
– – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓ : 22

nāhan paṅucap-ucap ira iŋ taman sinĕlaṅan prĕman uwat iŋ akuŋ,
saswaṙgga paḍa sukha tumon i rāmya ni papaṅgiḥ ira siliḥ asiḥ,
ṅūni i sĕḍĕŋ ira ratu cakrawaṙtti sukha niŋ ratu tinĕmu nira,
maṅke n sukha riŋ amaraloka maṅdaśaguṇa i sukha nira mawa rāt*

riŋ nandanawana sira kaṙwwa raśmi niŋ asaṅgama hinarĕp ira,
riŋ pūṙṇnama mijil amaḍaŋ wulan sira mara iŋ taman aṭika ṭikan,
riŋ swapna tuwi sira yaya amanĕḥ manĕhi rāga nira tan awanĕḥ,
kiṅkiŋ ni hati nira miniśra kāraṇa ni tuṅgal i turida nira*

riŋ nandanawana wĕkas iŋ kathā sumanasāntaka riŋ aji raghu,
pinrākrĕta rasa kakawin tinīṙthakĕn i jöŋ nrĕpati rasa laṅö,
siḥ kāraṇa nira n anumāna mājara rikaŋ paṅikĕt amanisa,
śuddhāmrĕta waraḥ ira hetu niŋ kadi gaḍuŋ lumuŋ anĕmu kapat*

<jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓ : 23

sāmpun kekĕtan iŋ kathā sumanasāntaka winaṅun ahĕmbanan laṅö,
kāla śri indumatī lawan saŋ aja mantuk iŋ amarapada akurĕn muwaḥ,
ya iki tambay-ira mpu monaguṇa milw-aṅikĕt-ikĕt amaṙṇnana ŋ kathā,
ṅhiŋ śrī waṙṣajaya prasiddha guru niŋ guru laghu sira hantusa amuruk*

dīṙgghāyuṣya janapriyā saŋ amaca amahiḍĕpakĕna saŋ harĕp wruha,
niṙwighna astu saŋ aṅrĕṅö sakaharĕp nira katĕkana mogha sanmatan,
salwiṙ saŋ makapustaka ŋ sumanasāntaka kasihana de nareśwara,
siddhi mpuṅkw-i garuŋ tirun saŋ anulis katĕkana sasinādhya saŋ wiku*