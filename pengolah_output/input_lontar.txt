[kakawin hariśraya.

#Awiǥnamāstu#

<śāṙddūlawikrīḍita>:1.
– – – | ⏑ ⏑ – | ⏑ – ⏑ | ⏑ ⏑ – | – – ⏑| – – ⏑| ⏓ = 19

sĕmbaḥ ni ṅhulun i swađaṙmma ri paḍa śrī padmadewyātmaka,
saŋ tan seŋ hrĕdaya pratiṣṫa kinĕñĕp nityā maweḥ nugraha,
sidđā niŋ maṅikĕt pralāpita ri papraŋ niŋ watĕk dewata,
mwaŋ dꜽtyāđipa lĕṅkarāja tiga sānak śūra śaktîŋ laga*

ṅūnī tambayan iŋ lagâdƀuta rĕṅön muṅgw-iŋ kaŧāwaṙṇnana,
kweḥ niŋ mūṙkꝁa sarodra māṅusak-asik riŋ swaṙgga tan pantara,
wadwā niŋ kala lĕṅkarāja magalak krūrā sadaṙppâṅawit,
niṙƀītân paṅalap-halap sakaharĕpnyā tan wĕnaŋ ywênawĕr*

saŋ hyaŋ śakra sirâṙdđa kepwan anaha ŋ swaṙggā wiśīṙṇnânana,
nāhan hetu nirân prayatna magunĕm mwaŋ saŋ watĕk dewata,
lāwan saŋ daśalokapāla tumutĕn saptaṙṣi len nārada,
ḍaŋ hyaŋ wākpati saŋ makāgra pinatiḥ riŋ nīti sūkṣma prihĕn*

sāmpun maṙppat ikaŋ saƀâkrama rikân pojaṙ surendrā tĕhĕr,
toḥ ndy-ânuŋ naya saŋ watĕk hamara riŋ śatrū mahāƀīṣaṇa,
nyêkiŋ dꜽtya si lĕṅkarāja tiga hatyantêŋ mahāmūṙkꝁa ya,
mālyāwān mali len sumāli paramotuṅgâgra niŋ dꜽtyawān*

wruḥ pwêkân ri bapanya yan krĕtawarê jöŋ śrī girīndreśwarī,
nāhan hetu nikâtigaṙwwa maharĕp syuḥ niŋ jagat maṇḍala,
śīṙṇna ṅhāmaraloka tan patĕpĕṅan liŋnyân alaḥ göŋ galak,
paṅliṅgan ri balanya lumra mahas iŋ swaṙgga ndatan wiśmaya*

yan bwat dānawa dꜽtya rākṣasa halib denyâtitā mūṙkꝁa ya,
krūrākāra taman masiḥnya lumihat rī saŋ watĕk dewatā,
jātī mūṙkꝁa mahāprakopa hilaŋ iŋ đaṙmmā hađaṙmmêriya,
byaktâlaḥ ta tĕmĕn yadin palĕ-palĕḥ riŋ nīti maṅkw-êniwön*

yapwan saṅǥatanĕn pamūknya manĕke n hyaŋ wīra śaktîŋ laga,
dīnon astra sutīkṣṇa yā papagakĕn byakta ndatan pamyati,
Āpan rakwa sĕḍĕŋnya Ujwala magĕŋ śaktinya riŋ papraṅan,
yāwat meta paraśraya syapa kunĕŋ śakty-âtapā rĕṅwakĕn*

<basantatilaka>:2.
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14

nā liŋ surendra ƀagawān suragurw-amojar,
he dewanāŧa hana têkiŋ upāya sanđi,
tan krođa tan hana Anuŋ mahilik rikaŋ de,
samyajñanôttama gĕgĕn juga riŋ swacitta*

tan saṅka riŋ mawĕdi niścaya têkaŋ ambĕk,
Ambĕk suđīra mabĕnĕṙ tamataṙ wikalpa,
lwiṙ paṙwwatênugah-ugaḥ mapagĕḥ jugêka,
tāwat katĕmwa wĕkas iŋ naya digjayêŋ rāt*

maṅkin tĕka ŋ ƀaya sakêŋ ripu kāla mūṙkꝁa,
tātan wĕnaŋ linaganêka yadin tĕka ṅke,
Āpan mahābala hanindya mahāpraƀāwa,
kālāntakāgni ya paḍanya sĕḍĕŋ pracaṇḍa*

tan len matêki paṅilaŋ nikanaŋ kalāgni,
saŋ hyaŋ maheśwara sirā wĕgilĕn tĕkapta,
māwas hasiḥ nira ri saŋ maharan panĕmbaḥ,
Āpan sirêka wasitêŋ ƀuwanāṇḍa towi*

saṙwwajñamūṙtti sira saṙwwagatâprameya,
limpad pĕnuḥ sahana niŋ ƀuwana pratiṣṫa,
riŋ saṙwwadewa sira dewata dibya śakti,
sūṙyyôpamā humibĕkī sahanā nikaŋ rāt*

yapwan ƀaṭāra wĕgilĕn ya ta liṅta nāŧa,
Āpan parāṙŧa paramāṙŧa Acintya śānta,
kewalya śudđa ta manaḥ nira niṙwikalpa,
lwiṙ pastikâhĕniŋ aho malilaŋ sahitya*

tan mapraṅa pwa sira don iŋ anĕmbaḥ aṅhyaŋ,
Āpan tatan hana musuḥ nira riŋ triloka,
kapwa praƀakti sahananya kabeḥ ikaŋ rāt,
hyaŋ niŋ hyaŋ uttama sirêka pinūja tan len*

tan maṅka don iŋ unĕgil ri paḍa hyaŋ īśa,
śrĕdđā nirômarahakĕn rikanaŋ sayogya,
Antāka niŋ kalana mūṙkꝁa ya têka petĕn,
byakta n katon mara hasiḥ nira yaṙ sinĕmbaḥ*

bajrâtitīkṣṇa ta paḍanya wuwus ƀaṭāra,
tadwat matêki sawuwus nira śudđa sidđi,
swasŧā nikaŋ ƀuwana ḍdon ira tan hanolin,
Āpan jagatpati sirêka manrĕṣṭi kaŋ rāt*

<jagadđita>:3.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

nāhan liŋ ƀagawān wrĕhaspati surendra Atiśaya sahaṙṣa niścaya,
lāwan dewata kapwa tuṣṭa rumĕṅö paḍa maṅalĕm i śabda wakpati,
śīǥrâdan ta sira n kabeḥ mara ta riŋ śiwaƀawana lawan watĕk rĕṣi,
mwaŋ widyāđara sāmpun akrama kabeḥ tumut i laku niraŋ śatakratu*

Eñjiŋ lampaḥ i saŋ watĕk sura sakê suraƀawana riŋ ambarân laku,
hyaŋ śakrā makamaṅgalā nika lawan yamapati đanarāja tan madoḥ,
mwaŋ saŋ hyaŋ baruṇā sirā ta paḍa ƀāswara dinuluṙ iŋ apsarā gaṇa,
lumrā riŋ gagaṇāntarâlaris amūṙwwa laku nira makāgra saŋ rĕṣi*

wahw-âgātra sĕnö niŋ aṙkka gumuruḥ tĕṅaḥ iŋ udadi tumraŋ iŋ laṅit,
meǥâbaŋ tumurut sawaŋ laṭi niŋ ambara magiraŋ anon sureśwara,
kapwâhyun ri kahaywan iŋ ƀuwana tan hana gĕlĕḥ ikanaŋ surālaya,
saŋ hyaŋ sūṙyya humiṇḍuhuṙ kadi harĕp tumut i laku marêŋ śiwālaya*

Aƀrā teja niŋ ambarā ri laku saŋ surawara paḍa tuṣṭa haṙṣaja,
meǥânut hiriŋ iŋ laṅit saha gĕrĕḥ kadi maṅarahakĕn lumampaha,
ginyākĕn ri siriṙ nikaŋ haṅin anambay i larap i pakiñcaŋ iŋ taṭit,
lwīṙ eñjuḥ lumihat ri saŋ harĕp anīṙṇnakĕna ri hala niŋ jagatraya*

rāmya lwīṙ ahawan turaṅga laku niŋ jalađara maduluṙ riŋ ambara,
len taŋ waṙṇna gajendra nīlajaladā saha wimana matuntunan laku,
nāntĕn lwiṙ đwaja nīlawaṙṇna sawaneḥ kadi maḍarat aḍanta-ḍantayan,
saṙwwecꞓā kadi catra kāñcana katon kinĕñaran i sĕnö nikaŋ rawi*

ṅkānêŋ pantara niŋ laṅit ri taya niŋ jalađara sumĕlat hanêrikā,
śudđā niṙmmala towi tan patatalan kadi manaḥ iŋ amet warottama,
ƀakty-âgĕŋ gumĕgö śiwasmrĕti nahan karaṇa niŋ anĕmu prayojana,
teja hyaŋ rawi tan dahat kadi masiḥ ri laku niŋ aṅusī śiwālaya*

lĕŋlĕŋ niŋ jalađī lĕyĕp kadi parok ri lĕyĕp i lĕṅĕŋ iŋ naƀastala,
nūsâgĕŋ ri tĕṅaḥnya lot para-parān i jalađara sahitya rantunan,
kady-âsoŋ kiratīla tan bĕsuṙ aṅaṙccana ri wĕtu ƀaṭāra ƀāskara,
denya n marya maṅantya rī bañu nirantara kinasut i tĕmpuḥ iŋ halun*

palwâdoḥ kalimūtan iŋ jawĕḥ i pāntara niŋ udađi duṙggamâṅhalun,
lwiṙ mukṣânusup iŋ ṙyyak ānirami tan sꝑuṭa winulatan an ñamut-ñamut,
nāntĕn mātra layaṙnya himpĕṙ aṅawe ri laku niŋ amarêŋ kadewatan,
kady-âkon mara ṅantyakĕn ri laku niŋ ṙyyak aduluṙ aṅusiṙ pareŋ tĕpi*

milw-âluṅluṅan iŋ pasiṙ pasisi lot maṅayam-ayam i tĕmpuḥ iŋ jawuḥ,
hasrak sambat ikaŋ kalaṅkya n aṅusī jalada hirĕŋ urambat iŋ wihat,
lwīṙ agyā tumutêŋ surālaya n aminta riris i sĕḍĕŋ iŋ labuḥ kapat,
tan polaḥ tikanaŋ karaŋ liman akĕm kaṅĕlihan i panĕmbuṙ iŋ harus*

<rajanī>:4.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ – ⏑ | ⏑ ⏓ = 17

Awicaritan laṅö ni lĕṅĕŋ iŋ sakatuṅkulana,
surawara meḥ ḍatĕŋ ta sira riŋ śiwaloka laton,
maṇimaya śudđawaṙṇna pakĕkĕsnya kabeḥ gumawaŋ,
rahina sada ndatan wĕṅi hanêrika nitya mawā*

paramawiśeṣa rakwa sahananya haneka tuwi,
ꝑala niŋ acintya ƀakti ri ƀaṭāra gaṇendra tĕmĕn,
ya ta tinĕmu ndatan hana Anuŋ maḍanêŋ ahayu,
karaṇa ni saŋ mahājana manĕmbaḥ i jöŋ hyaŋ iśa*

Atiśaya mewĕḥ iŋ waŋ anĕmū śiwaloka tĕmĕn,
mataŋ ikahĕn wineḥ brata samāđi dalanya kunĕŋ,
humilaṅakĕn malêndriya yatêkana sādana ni,
muliha marêŋ śiwālaya taman wwaŋ asiŋ ḍatĕṅa*

hana ta ya meru pastika wiśeṣa tamaṙ papaḍê,
ya ta kahanan jagatpati saḍampati rakwa sira,
pinarĕk iŋ apsarī raras awaṙṇna pasañcaya niŋ,
mađumasa kāṙttika drawa manisnya sakêŋ kusuma*

hana kadi paṅkajêŋ talaga rūmnya sĕḍĕŋ sumĕkar,
malaris aros tĕṅaḥnya kadi ḍdāla mambĕt Aṅĕliḥ,
kadi masirat-sirat mađu manis pamatanya ñĕñĕr,
haṅañut i rāga niŋ kawi hamaṙmma hayunya tĕmĕn*

lĕṅĕŋ iŋ aśoka waṙṇna niŋ hajĕŋnya suhun kusuma,
kadi paḍapā laris ni panĕpinya humambĕt alon,
manis i matanya tan sinipatan mamanis juga ya,
haṅadĕhi lindi niŋ mađu hanêŋ mađumāsa kawĕs*

Ikaŋ amawa crĕmin kadi kadaṅ-kadaŋ iŋ madana,
gĕsĕŋ i laṭinya n aṅrahati citta tuhun n-amiraḥ,
kadi ta padĕlwan iŋ śaśi muꝁanya katon gumawaŋ,
kadi ta siliḥ praŋ iŋ halis i māya nika n lumiriŋ*

hana kadi lĕŋlĕŋ iŋ jalađi riŋ masa kāṙttika weḥ,
paṅĕbĕk i rāga niŋ mulat i rūmnya tuwin madalĕm,
makila gĕlaŋnya mombakan aṅuñcaṅi riŋ halaṅö,
kapati kataṇḍĕs iŋ kuku karaŋ maluṅid maṅani*

rahayu hana n cumampaka hajöŋnya sawaŋ kusuma,
kadi tamatan wruhâṅani ri pambĕkan iŋ lumihat,
dumadak anīṙṇnakĕn twas iŋ amaṙṇna hayunya tĕmĕn,
kapati wimūṙcꞓitêŋ panulisan twas ikâṙdđa tĕñuḥ*

hadawa yadin patantra ni hajöŋnya kabeḥ wuwusĕn,
gumalaṙ i kĕmbaŋ iŋ gagaṇa tulya yan aṅrakĕta,
katamapi tan hanâmaḍani rūm girijā dinĕlö,
paḍa makucĕm kabeḥ sira jugā kadi candra mawā*

sira ratu niŋ dyaḥ uttama taman papaḍêŋ ahayu,
kalĕṅĕṅan iŋ naƀastala lĕyĕp nikanaŋ jalađi,
kalĕṅĕṅan iŋ sakendriya kabeḥ mara ṅatpada rĕs,
ri hajĕŋ irā girīndradayitânupamêŋ ahayu*

<jagadđita>:5.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

ndan sakweḥ surasaṅǥa kapwa mararĕm ḍatĕŋ i yawa nikaŋ śiwālaya,
ginyākĕn ri larap nikaŋ sꝑaṭika gopura lĕyĕp aṅuṅaŋ riŋ ambara,
sinraŋ niŋ camara lwiṙ eñjuḥ aṅawe winuwuhan i panabda niŋ kuwoŋ,
sinwam niŋ taru kañcanâṅĕdap-ĕdap kadi mawajik akon humañjiṅa*

pañjraḥ niŋ kumudā maṇīndra tĕṅaḥ iŋ talaga mĕkaṙ atuṙ manuṅsuṅa,
paṅhrĕŋ niŋ ƀramarâṅisĕp mađu baṅun majaya-jaya ri saŋ hañaṙ ḍatĕŋ,
gaṅgā wwꜽnya wiśudđa cāmana wĕnaŋ maṅilaṅakĕna duḥka niŋ dadi,
miṅgut luṅgaḥ ikaŋ latā kanaka nambay iri hana ƀaṭāra dampati*

byaktā kottama niŋ śiwālaya yatêka paran iŋ aṅusiṙ nirāśraya,
Āpan tan kahanan tamomaya harêrika paramahacintya duṙllaƀa,
nityā muktya suꝁôttamā taman adoḥ ri paḍa nira ƀaṭāra kāraṇa,
Ekātānu tatan muwaḥ maluya riŋ dadi niyata luput sakêŋ hala*

nāhan hetu nikaŋ mahājana wiśeṣa satata gumĕlaṙ śiwāṙccaṇa,
tan man-man rika pūja niŋ hyaŋ amaṅun brata hamadĕm ikaŋ malêndriya,
tan trĕṣṇê hala hāyu niŋ dadi dinohakĕnira sahananya tan marĕk,
samyajñāna jugêka nitya ginĕgö hawana niŋ aṅusiṙ śiwālaya*

sakweḥ saŋ surasaṅǥa kapwa sumuyug praṇata ṅusapi jöŋ jagatpati,
lāwan saŋ rĕṣi saptapaṇḍita macāmana ri lĕmaḥ i jöŋ jagatguru,
mūdra mwaŋ japa kūṭamantra makalepana rinĕgĕp iŋ antapadma ya,
sāmpun pūṙṇna mahodyanā stuti rĕṅön jaya-jaya nira têki maṅgala*

Om sĕmbaḥ niŋ anāśrayânuhun i jöŋ paśupati śiwa dewatapraƀu,
saŋ muṅgw-iŋ tĕlĕŋ iŋ hiḍĕp sakala niṣkala kita paramāṙŧa tan waneḥ,
pöḥ niŋ yoga nirātma niṙdiśa wiśeṣa parama wĕkas iŋ nirāśraya,
sūkṣmākāra hacintyamūṙtti sari niŋ paramasuꝁa kitâdi sĕmbahĕn*

donkw-âṅaṙccana pāda paṅkaja ƀaṭāra ri hana nikanaŋ mahā gĕlĕḥ,
nityâṅde hala niŋ surālaya mateki karaṇa ni ḍatĕŋ watĕk sura,
tan len denya waraprasāda parameṣṫiguru riŋ atidīna kāsihan,
saŋ sākṣat paramāmrĕtânirami riŋ kapanasan inaweśan iŋ gĕlĕḥ*

ndaḥ nāhan stuti saŋ watĕk rĕṣi kabeḥ prasama musapi jöŋ jagatguru,
tuṣṭācitta ƀaṭāra nāŧa mawuwus wruha mami karaṇanta yan ḍatĕŋ,
siṅgiḥ de ni kaduṣṭa niŋ kalana mūṙkꝁa yatika magawe harohara,
byaktân śīṙṇna lilaŋ kabeḥ pwa sahananya yatiki karaṇanta digjaya*

saŋ hyaŋ wiṣṇu sirêka rakwa wĕgilĕnta śaraṇa makarākṣakê kita,
Āpan rakwa sira n kinon kumĕmitêŋ triƀuwana sira têki sĕmbahĕn,
byaktâsiḥ nira tan waneḥ pinakahantaka niŋ asura mūṙkꝁa mohita,
Āpan hamrĕta māya tan hana waneḥ karaṇa ni hayu niŋ surālaya*

<basantatilaka>:6.
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14

nā liŋ ƀaṭāra parameśwara saṙjjawâsiḥ,
tuṣṭâgiraŋ sahana saŋ hamarâtihaṙṣa,
lwiṙ kodanan paramahamrĕta śudđa ŋ ambĕk,
sampūṙṇna ṅañjali kabeḥ ri paḍa hyaŋ īśa*

tatkāla saŋ surawara pwa sinanmatâsiḥ,
mamwit parĕŋ mara rikaŋ hariloka tôsĕn,
līlâṅaloṙ laku nirêŋ gagaṇāntarāla,
śīǥrân ḍatĕŋ ta sira wet ni larī nirâgya*

ton taŋ harīƀawana ƀāswara saṙwwateja,
māṇīndra nīla gupuranya murub sateja,
lwiṙ sūṙyyawimba sumĕnö pwa pucaknya tumraŋ,
sĕḥ waṅkawâsaliwĕran kumaluŋ kasĕnwan*

krĕṣṇâkilā maya kabeḥ lalayanya śoƀa,
lwiṙ nīlameǥa makilat larap iŋ maṇīndra,
kram niŋ maṇik sꝑaṭika mintaŋ aṅĕṇḍĕp-ĕṇḍĕp,
yâṅde hulap niŋ umulat mararĕm tumuṅkul*

kalpadrumā ri yawa niŋ dwara rāmya saśrī,
kĕmbaŋnya ƀūṣaṇa haneka mahādƀutâƀrā,
tulyā sumaṅgraha ri saŋ wiwuđa n panuṅsuŋ,
saṅkê giraŋnya ri ḍatĕŋ nira saŋ watĕk hyaŋ*

yêkā prasidđa tinĕmū nira saŋ wanîŋ praŋ,
đīra ndatan wĕdi hinambulan iŋ swaśatru,
saswaṙgga kapwa maniwī tamatan wikalpa,
nāhan ta ꝑāla nika saŋ wani matya riŋ praŋ*

ndan saŋ watĕk sura kabeḥ mararĕm praṇamya,
yatnân paṅañjali ri jöŋ nira nāradewa,
puṣpâdi lepana sanuṣṫana padmamudra,
sampūṙṇna yoga maṅaśīṙwwada yêki rĕṅwan*

<prahaṙṣiṇī>:7.
– – – | ⏑ ⏑ ⏑ | ⏑ – ⏑ | ⏑ – ⏑ | ⏓ = 13

sĕmbaḥ niŋ hagati ri jöŋ ƀaṭarā tiṅhal,
saŋ sākṣāt paramawiśeṣa wiśwāmūṙtti,
śīṙṇna ŋ swaṙgga rinuraḥ iŋ durātmākêŋ rāt,
wadwā niŋ kalana sukeśaputrā mūṙkꝁa*

gĕŋ niŋ wīṙyya ri paṅasiḥ girīndrāputrī,
yâṅde daṙppa nika harĕp rumugā kendran,
rakṣa ŋ rāt kita purusottamadīdĕwa,
māsiḥ riŋ hanagata duḥka kalānitya*

saṙwwātmā kita paramāṙŧa tan hānolin,
padmāyoni kita maṇrĕṣṭi ŋ aṇḍā sapta,
sakweḥ saŋ sujana maṅāśrayê kītataḥ,
rakṣa ŋ rāt kita ƀuwanêśwara ndātan len*

sakweḥ niŋ ƀuwana śarīra de ƀāṭara,
Uṙdđa byoma paḍatalā basunđārêka,
dikdeśā patakuraṅanta yêkā sākṣāt,
bayw-âtôśwasa ruđirâŋ apaḥ ndā yêka*

bahny-ôjwāla ya tan aniś ca nityā dagđa,
candrâditya lumihat iŋ jagatrāyêka,
sakweḥ niŋ ƀuwana makāṅga de ƀāṭara,
rakṣantêkana sahananya yêkā donya*

nā liŋ saŋ rĕṣi ṅuniweḥ ta saŋ wātĕk hyaŋ,
tuṣṭā citta nira ƀaṭāra kĕśāwôjar,
he dewāđipa suranāŧa haywā kepwan,
Akw-îki n wĕnaṅa rumakṣa sahānanta*

byaktâwas hilaṅa watĕk wimohā mūṙkꝁa,
sakweḥnyân mahala śumīṙṇnakĕn trīloka,
Aywâśâlara tanayaṅku saŋ wāraṙṣi,
tonĕn ƀraṣṭa nika yadin tĕkā wāmana*

<mrĕdukomala>:8.
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ = 18

nāhan śabda ƀaṭāra wiṣṇu magiraŋ ta saŋ suragaṇa,
mantuk sāmpun anĕmbaḥ āṅusap i jöŋ janāṙddana kabeḥ,
tan waṙṇnan riŋ awan huwus tĕka sirêŋ surālaya nira,
kapwā tuṣṭa tatan kasaṅśaya yadin tĕka ŋ ripu hĕlĕm*

saswaṙggêndra paḍa prahaṙṣa ṅuniweḥ surāṅgaṇa kabeḥ,
līlā mahyas arumpukan sari hanêŋ nataṙ wija-wijaḥ,
mary-âśoka rumĕṅwa sanmata ƀaṭāra nārayana siḥ,
rakṣa ŋ swaṙgga kabeḥ saniścaya wiśīṙṇna niŋ kalana weḥ*

len têkaŋ magamĕl hanê patiga rāmya maṙmmara laṅö,
wīṇānyā mamanis karĕṅwa sinameni riŋ gita marūm,
paṅhrĕŋ niŋ gupit ānamaṙ paṅisĕp iŋ mađubrata lĕṅöŋ,
ṅkānêŋ ketaka maṙ waṅinya hanamaṙ jĕnunya ya sumar*

pakryaŋ niŋ curiŋ aṙjja Ꜽṙttali hanumbĕṙ iŋ watu ridaŋ,
ramyârūm karĕṅö saluṇḍiŋ ika maṅdani twas iŋ akūŋ,
lĕŋlĕŋ denya n apet raras ri paṅagĕmnya mambĕt aṅĕliḥ,
tan pendaḥ kadi pādapā siniriṙ iŋ haṅin tan asarag*

maṅkin rāmya ri liṅsiṙ iŋ rawi humeḥ tumuṅgaŋ acala,
mandâlon huni niŋ patĕṙ matagakĕn kucup niŋ asana,
meǥâwrā sumayab sawaŋ jamaŋ anêŋ sĕpĕt gaḍiŋ adoḥ,
jaṅgâluṅgaḥ aṅiṅgĕk-iṅgĕk i surup nikaŋ diwakara*

mahyas lwiṙ laṅĕ niŋ naƀastala kadi pwa haṙṣa magiraŋ,
līla lwiṙ majamaŋ pralĕmba jaladanya rakta tinulis,
hanyat wastra pitāmbarā cinaraṇêŋ rawi n kagurilap,
rĕṅ-rĕŋnyân manisiḥ katon kadi gĕluŋ hañaṙ sinuruyan*

lĕŋ niŋ wintaŋ anan katon ri tĕla niŋ himā kagurilap,
lwiṙ kĕṇḍit maṇimāya towi rinasuknya ƀāswara katon,
lwiṙ lindi nni liriŋnya widyut aṅĕdap manohara lĕṅĕŋ,
maṙmmâlon paṅiduŋnya de ni kĕtĕṙ iŋ patĕṙ lĕṅĕŋ akuŋ*

saŋ hyaŋ candra mijil gumanty-anĕlĕhi ŋ surālayasaƀā,
maṅkin rāmya katon halĕp ni lĕṅĕŋ iŋ surendraƀawana,
kram niŋ ratna maṇīndra raṅkaŋ ika ƀāswarā kapuratuk,
lwiṙ haṙṣā magiraŋ kasĕnwan i sĕnö nikaŋ śaśađara*

sakweḥ niŋ hamarāṅganâtiśaya haṙṣa maṅkin alaṅö,
tonton teja ƀaṭāra candra sumĕnö supūṙṇna gumawaŋ,
heñjuḥnya n paṅikĕt sĕkaṙ hana masiṇḍi rāmya sinuluḥ,
len muṅgw-î patigâmacā-maca wilāpa rūmnya ginunĕm*

hanyat lĕŋlĕŋ aṅuṇḍĕŋ iŋ patiga niŋ ƀujāgakusuma,
kaṙwwā ceṭika tan saḥ āmijĕti jöŋ maṅöliḥ aṅĕsaḥ,
mambĕt mađya nikâlaris kalukaran jamaŋnya sidĕha,
lwiṙ mukṣâbayaṅan manaḥnya mulat iŋ śaśāṅka gumawaŋ*

ƀrāntā kūŋ sawaneḥ katalyan i manis nikaŋ saturida,
lĕŋlĕŋnyân mihat iŋ saroruha kasĕnwan iŋ śaśađara,
himpĕṙ waktra niŋ onĕŋ aṅdani wilāpa riŋ karas alit,
nityâweḥ kalaṅön sinūkṣma ri surup nikaŋ diwakara*

sumrak ganđa nikaŋ sĕkaṙ maṅkin aṅimbuhi ŋ turida kūŋ,
śrīdantā gĕlaṙ iŋ maṇik patiga komala lwiṙ umaḍaŋ,
tañjuŋ mwaŋ hasanā sawintaŋ anibā sakêŋ gagaṇa lĕŋ,
molaḥ sinwam ikaŋ tahĕn lwiṙ aṅawe riŋ ambĕk iŋ akūŋ*

tan ṅeḥ yan wuwusĕn raras ni lĕṅĕŋ iŋ suraṅgaṇa kabeḥ,
saŋ hyaŋ candra humeḥ maṅulwan akĕmul himâsawaŋ alĕk,
luṅhâṅdoḥ pwa riŋ astapaṙwwata sinuṅsuŋ iŋ patĕṙ alon,
lāwan widyut aganti medran i hiriŋ niŋ ambaratala*

<girisa>:9.
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16

tucapa sahana niŋ wwil ṅkānê lĕṅka paḍa wijaḥ,
maṅan aṅinum agoṣṫī len ramyā makĕla-kĕlan,
hana manĕwĕ-nĕwĕṙ moŋ māṅśā len warawaraha,
kinulub ika lawan raḥ riŋ kāwaḥ ya ta tinakĕr*

sura paḍa hininumnyā daṙppâpan bĕtaḥ aṅinum,
saguci ya ta linaṅgā len taŋ mastawa ya marūm,
linalabakĕn i taṇḍas niŋ wyāǥrā maṅaŋ inagĕm,
ginilut ika kahĕnti mwaŋ raḥnyā ya ta hininum*

hana ta wijaḥ agoṣṫi mwaŋ rowaŋnya paḍa humuŋ,
suraƀawana ya donĕn liŋnyā tapsari tawanĕn,
ya ta kalulut iŋ ambĕk ndan mākāwini tikahĕn,
saꝑala juga rinaṅkul mađyanyā malit alaris*

taha karika maweḥ kūŋ bwat krīḍā ta ṅaran ika,
taru hara ya ta dibyā kambaŋnyā kanaka maṇi,
saꝑala pinakapawwat waḥnyā pastika mahalĕp,
sipi marika suꝁā saŋ śrī dꜽtyāđipa pawatĕn*

nahan ilkana wuwusnyā daṙppā mūṙkꝁa guragaḍa,
mijil apupul i heŋ niŋ dwārā riŋ pĕkĕn agĕlar,
warataruni ya madwal ramyâtut lĕbuḥ ajajar,
hamaya-maya hajöŋnyā tulyā tapsari manurun*

paḍa majĕnu sumaṙ mrik ganđanyânĕsĕki hiruŋ,
suraƀi kalayu yêkā kĕmbaŋnyâmĕnuhi gĕluŋ,
mawaṅi dinus i kumkum mamrat ganđa nika mĕlĕk,
karaṇa nika lulut niŋ kāmī tan warĕg aṅamĕr*

wĕḍihan ika malit mwaŋ ken-kenyā miriṙ anipis,
luṅayan ika majambat tulyā pāḍapa malaris,
marakata ri kĕñaṙ niŋ mūritnyânĕlĕhi kuku,
kadi maṅani manaḥ niŋ ƀrāntâkuŋ ya ta kasarik*

surasa surapana dwal-dwalnyêkā paḍa humaḍaŋ,
kusuma jĕnu waneḥ puṣpā mekĕt mawaṅi marūm,
mađu ꝑala mamanis len mastāwāyana ri gĕḍaḥ,
saṅa-saṅanan ikâkweḥ tumpi mwaŋ gaja-gajahan*

taruṇa kĕna manis niŋ kāmīnī marĕk aṅamĕr,
saha guyu mamanis tan meraŋ wet niŋ unĕŋ ika,
paḍa juga ya kĕnêŋ hyun tāruṇy-ân api marĕṅu,
manaḥ ika paḍa rĕñcĕm de niŋ manmaŧa ṅulanĕḥ*

hana ta minum ikaŋ mastāwā riŋ gĕḍaḥ akila,
kagiri-giri muꝁanya lwī rāhw-âṅinum i wulan,
kumis ika hirĕŋ awyaŋ lwiṙ meǥâtĕtĕl akusut,
sinuluhan i damaṙ kweḥ maṅkin kādƀuta dinĕlĕŋ*

paḍa mamaṅan ikaŋ wwil sāsiŋ kahyunan ikahĕn,
paḍa mawijaḥ agantī māstāwêŋ gĕḍaḥ ininum,
kalula mara ya tâṅde daṙppanya n paḍa mawĕtö,
gumuyu-guyu ya medan maṅjāwil warataruṇi*

marĕk aṅamĕṙ apet siḥ tan peda pwa ya rinĕṅun,
saha manis i wuwusnyā maṙmmâṅhol ṅarĕki pipi,
taruṇi n api hanikwā tiṅhalnyā harĕp inamĕr,
tikĕl i halis ikâpet siwya twas nika kawatĕk*

wwara ta baruŋ ikaŋ wwil ṅkā prāptā matĕkĕ-tĕkĕn,
wĕtis ika n ahulĕs baŋ mamwas raḥ nika n akĕbĕs,
lalĕṙ anututi lumrā humrĕŋ daṙppa ya ri kanin,
kadi kujana hanon riŋ siṅhit niŋ hati marĕbut*

sapinaran ika makrak śabdanyân atukup iruŋ,
hawurahan aṅucap đik luṅhâṅdoḥ karika gĕlis,
syapa karika wĕnaŋ yômambuŋ riŋ mahaṅi hulĕk,
hinuwuh-uwuḥ inumban ṅkan lūṅā maṅumik-umik*

kadi rahina ya māwā de niŋ candrama gumawaŋ,
makin atiśaya soƀa lwiṙ nīkaŋ nagara katon,
maṇimaya sahanā niŋ weśmanyê dalĕm asinaŋ,
saꝑala sari nikaŋ rāt rājyā lĕṅka hatiśaya*

Aparimita wĕlaṙ niŋ rājyā hudyana maparĕ,
sahana-hana nikaŋ kĕmbaŋ dibyā hana tikahĕn,
mawaṅi satata lumrā gānđanyā ya ta ṅibĕki,
madanagrĕha ya tulyā nityâṅde lĕṅĕŋ iŋ akuŋ*

ri yawa ni waraṇanyā hendaḥ sāgara tinata,
talaga midĕṙ apūṙwwa wwꜽnyā niṙmmala malilaŋ,
kumuda wipula mañjraḥ kambaŋnyā mĕkaṙ asinaŋ,
wulan apupulana ṅkā tulyanyân juga dinĕlĕ*

I tĕṅaḥ ika n aṅumbaŋ haṅsâsyaṅ-syaŋ hasawuran,
madulu-duluṙ i piṅgiṙnya n pāḍā-paḍa maputiḥ,
kadi parahu manuṅsuŋ rurwān iŋ kusuma sumar,
dwirada karaŋ anuṅgul tambiŋnyā kadi humadaŋ*

ri dalĕm ika manojñā kaywanyâtiśaya kabeḥ,
paḍa-paḍa ya ta mañjraḥ hāśokāwana tinahĕn,
Akara-kara tinon lwiṙ digđā ƀāswara masinaŋ,
kumukus ika sarinya lwiṙ rĕm niŋ jalada mĕlĕk*

talaga ṅuliliṅi ŋ caṇḍy-âgĕŋ paṣṭika maruhur,
pucak ika manĕṅaḥ riŋ byomantâlĕyĕp aṅĕdap,
kadi handaru hinimba hyaŋ candrêŋ laṅit alilaŋ,
marakata kadi wintaŋ ratnā paṣṭika pinatik*

pratima maṇi tiniṅkaḥ tambiŋnyâdƀuta humidĕr,
malipuŋ ana makaṇṭaṙ krūrākāra paḍa ṅawit,
paraśu suligi len taŋ daṇḍa mwaŋ laras inagĕm,
kadi ta kumĕmitêŋ caṇḍya lwiṙnyân paḍa maṅadĕg*

makara midĕṙ umuñcaṙ saṅkê danta niŋ aliman,
maṇimaya sahananyā kapwā ƀāswara kumĕñar,
sinuluhan i sĕnö hyaŋ candra ndan makin ahalĕp,
kadi hamrĕta tumampuḥ ṅkānêŋ kṣīrajalaniđi*

kanaka maṇi mahantĕn ṅkānê dunya maṅililan,
lĕṅĕŋ aṅuṅaŋ i tambiṅ-tambiŋ niŋ talaga katon,
maṅaluŋ alimun akweḥ mīṇanyômarĕk i tĕpi,
paḍa hamijaḥ anuṅsuŋ tĕmpuḥ niŋ makara hĕniŋ*

kidaŋ aturu-turu kweḥ ṅkānê piṅgiṙ ika lĕṅöŋ,
lĕṅĕŋ i pajaŋ ikaŋ lek len ramyā makaculamik,
maṅĕlab-ĕlab anambe luŋ niŋ sewala mahijo,
kadi harĕ pinarann-iŋ satwā kasturi ya mariŋ*

sahana niŋ akĕmit riŋ hudyānâlĕṅĕŋ asiwo,
paḍa magiraŋ anonton teja hyaŋ śaśi gumawaŋ,
kalana wini kabeḥnya n māyārūpa raras akuŋ,
majĕnu-jĕnu sari mrik rurwā riŋ patiga sumār*

makin amĕwĕhi rūmnya n kapwârumpukan asana,
makuṭa kañiri gambiṙ lāwan paṅkaja hinaṅit,
madulu-duluṙ atūt riŋ tambiŋ niŋ talaga lĕṅöŋ,
maniru-niru raras niŋ tapsārī mahas alaṅö*

kalana wini kĕnêŋ hyun rāganya n hamurupuhi,
haṅiduŋ ana magĕṇḍiŋ hĕb niŋ rājasa sumĕkar,
hana maṅikĕt-ikĕt kĕmbaŋ niŋ paṅkaja hinalap,
pinaka payuŋ anāsaṙ ndan denyā ya ta rinĕmĕk*

hana maṅĕnĕs anê soṙ niŋ kalpadruma maturu,
makakalaśa pupus niŋ hāśokā lawan asana,
makaraṅulu puḍak mwaŋ jaṅgā luŋnya hinalĕman,
turida nika matambĕḥ maṅkin ƀrānta nalahasa*

hnĕṅakĕna gati niŋ wwil kanyê hudyana halaṅö,
muwaḥ ucapĕn ikaŋ mūṙkꝁa ṅkānê nagara midĕr,
majaga saha yuđanyā daṇḍa mwaŋ paraśu waneḥ,
tan akĕdĕ paṅidöṙ iŋ baprā yatna ri rajani*

<rajaṇī>:10.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ – ⏑ | ⏑ ⏓ = 17

hana ta waneḥ mahas ri lĕṅĕŋ iŋ gagaṇāntarala,
midĕṙ ikaŋ ambarā saha turaṅga tinuṅgaṅakĕn,
hana maliman waneḥ saha kasiḥnya taman kapasaḥ,
lĕṅĕŋ i pajaŋ wulan jĕnĕk anêŋ jalada n paturu*

hana katĕkêŋ surālaya sadaṙppa dahat marusuḥ,
haṅalap-alap sakātĕmu ya riŋ waraṇandana ya,
kusuma lawan sĕwö niŋ asanā kanakâtiśaya,
muliḥ aduluṙ kasiḥnya mawijaḥ rikanaŋ gagaṇa*

sahana nikaŋ prawīra bala rākṣasa kapwa mijil,
saha kuda riŋ lĕbuḥ śrama manuṅgaŋ aṅadwa laga,
makakĕrĕpuk papan nika mawantaḥ alaḥ matakis,
gumuruḥ ikaŋ gubaṙ saha surak gumuruḥ karĕṅö*

Irika sĕsĕk hikaŋ kalana rākṣasi haṙṣa mulat,
makapuratuk damaṙnya nĕlĕḥ iŋ pamuꝁanya katon,
gumawaŋ aros tĕṅaḥnya mawĕlu pwa suśūnya magöŋ,
karaṇa ni rāga niŋ taruṇa donya ya tā winĕdar*

paḍa kataman raras hati kabeḥ kalanā lumihat,
makin umasö mamĕtwakĕn ulaḥnya sadaṙppa midĕr,
saha kuda medran aśrama mataṅkĕp alaḥ matakis,
malayu tinūt humuŋ surak i rowaŋ ikân gumuruḥ*

Aŧa kalalu ŋ kulĕm rahina kāla humeḥ ya tĕka,
sumiriṙ ikaŋ samīraṇa mawā waṅi niŋ kusuma,
mrĕdu lalitā manohara kuwoŋnya manabda lĕṅöŋ,
kadi mawaraḥ ri meha ni layat nikanaŋ rajani*

<śāṙddūlawikrīḍita>:11.
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

maƀrā teja nikaŋ swarājya ri wijil niŋ sūṙyya lumrā praƀā,
sakweḥ saŋ mapatiḥ kabeḥ tĕlas aḍan mahyas manaṅkil mijil,
kapwā śīǥra lumampaḥ iŋ lĕbuḥ agöŋ sāṙ sök swaƀrĕtyâṅdulur,
lwiṙ waḥ sindu hamuntwanî sadawatā wadwā ni wadwā pĕnuḥ*

prāptê heŋ niŋ alun-alun sahana niŋ wīrā manaṅkil kabeḥ,
mwaŋ pawwatnya haneka saṙwwahaƀināwa ṅkā ri heŋnyômawit,
siṅhā baṙwwaŋ aneka gaṙddaƀa sasiŋ sattwâtirodrênawit,
wyāǥra mwaŋ gaja len warak wara Ulâtyantêŋ mahāƀīṣaṇa*

tatkāla n humadaŋ kabeḥ mĕtu ta saŋ dꜽtyāđirājapraƀu,
mwaŋ hantĕn hira kaṙwwa sāmpun aśilā ṅkānê palaṅkā maṇī,
monîkaŋ kala ƀeri kapwa tumamā saŋ mantri ƀakty-ârarĕm,
kapwa wruḥ rika tôṅgwananya tan adoḥ pĕḥ niŋ mahāmaṇḍapa*

śnantĕn saŋ para rājaputra ri samīpa nniŋ palaṅkâtata,
bajrāmuṣṭi si yajñagopa wara suptaǥnā wirūpakṣa len,
Unyāmakta mata praśasta wĕka saŋ dꜽtyāđipā mālyawān,
kapwa wruḥ riŋ ulaḥ sulakṣaṇa kabeḥ kapwā sĕḍĕŋ yowana*

lāwan putra sumāli kapwa maparĕŋ ry-uṅgwān irā saŋ yayaḥ,
đūmrākṣa praǥasā supāṙśśwa wikaṭā Ākampanā satradi,
lāwan kālamuꝁa prahasta jamakaṙṇna mwaŋ supuṣpotkaŧa,
Ānīlânala hāra wīra mali putrêkā marĕk tan madoḥ*

nāhan swātmaja dꜽtyarāja tiga sānak lwiṙ watĕk tapsara,
saṅkĕp riŋ guṇa sāra śūra ya kabeḥ wruḥ rîṅgitā kapwa ya,
yâṅde siḥ nira saŋ yayaḥ pinakapaṅgājêŋ swarājyâđika,
byaktân śīṙṇna Asiŋ musuḥ tĕkap ikā sakweḥ nikaŋ dewatā*

maṅkin ƀāswara taŋ saƀā ri pĕnuḥ iŋ mantry-âđikārômarĕk,
tuṣṭâmbĕk ṅ-asurâdirāja lumihat denya praƀakty-âniwi,
ndya ŋ dewāđipa lokapāla wĕnaṅa mratyākṣa riŋ papraṅan,
yāwat sakraḥ ikaŋ triloka lĕburĕn dadyā ya hekāṙṇnawa*

nāhan citta nirê twas aṙdđa mawĕrö riŋ wīṙyya tan popama,
prāptâŋ cāra kinon mahas manusup iŋ dik deśa kapwômasuk,
śīǥrânĕmbaḥ i jöŋ mahāsurapaṭtī siṅgiḥ patikta praƀu,
hunya pwêka kinon marâñjĕjĕpana ŋ śatru pwa yan tâpa ya*

sakweḥ saŋ surasaṅǥa kapwa mapupul rīŋ indraloka n pahĕm,
sāmpun ṅganya samapta kapwa madulūṙ prāptêŋ śiwāloka weḥ,
kapwânĕmbaḥ i jöŋ jagatpati mamet āśrāya ndātan kalen,
tan poliḥ pwa gatinya ri ṅka n umarêŋ saŋ hyaŋ mahākeśawa*

ndaḥ yeka n kinasanmatā ri panaṅisnyā de ni saŋ weṣṇawa,
kapwā gaṙjjita mantuk hāwija-wijaḥ tūt māṙgga rīŋ ambara,
ndaḥ maṅke kita tan kasaṅśaya yadin donĕn kabeḥ niścaya,
byakta n digjaya liŋnya de ni paṅasiḥ śrī keśawa ŋ rakṣaka*

śrī dꜽtyāđipa kātarôjwala rumĕṅwā liŋ nikaŋ cāraka,
wiṣṇu pwêka pakāśraya ṅhamara đik mūḋā nikaŋ keśawa,
mahyun konĕn amaṅpaṅêŋ asura de niŋ śakra duṣṭâđama,
śatrū niŋ hasura praśasta mamatī dꜽtyā sĕḍĕŋ tāpasa*

ṅūnī twasta suta trisīra yatikā pindriḥ pĕjaḥnyêrika,
Akweḥ doṣa nika ndatan sahuripĕn de niŋ watĕk rākṣasa,
ndaḥ maṅke pwa rinakṣa denya pususĕn sakweḥnya niśśeṣa ya,
nāhan liŋ hasurādirāja lumihat riŋ saŋ harī kadwaya*

ṅkānôjaṙ mali len sumāli kaka haywêwöha riŋ weṣṇawa,
śakrā śakra sahasra śakra pususĕn donĕn da haywâgigu,
pöŋ pöŋ pwêki r atag tikaŋ bala kabeḥ maṅke n lumampaḥ parĕŋ,
sakweḥ niŋ suraloka yêka lurugĕn rapwan wiśīṙṇnânana*

nā tôjaṙ ṅ-asurendra kaṙwwa yatikênaywān iraŋ mālyawān,
mādĕg pwa ŋ ƀaṭawīramantri maṅunus kontā waneḥ tomara,
kapwa krūra masiṅhanāda gumuruḥ lwiṙ wyāǥra rodrā parĕŋ,
syūhĕn swaṙgga kabeḥ matêki tĕkap iŋ dꜽtyābalā śīṙṇna ya*

nāhan liŋnya paḍâtigaṙwwa manĕpak bāhunya rodrâṅgĕtĕm,
kapwâmuñcarakĕn galaknya kumutug śīǥrômijil ywênatag,
prāptâŋ rākṣasa wīrayođa ṅuniweḥ wadwā ni wadwā sĕsĕk,
saṅkĕp kapwa sayudđa len gaja raŧa mwaŋ haśwa sāmpun mawit*

<sragđara>:12.
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

ginwal taŋ ƀeri ǥorātara kadi ta gĕrĕḥ ǥūṙṇnitâdrĕs gumĕntĕr,
meṅguŋ taŋ rājya de niŋ kala-kala gumuruḥ maṅkin embuḥ tĕka ŋ wwil,
mahyā kapwā parĕŋ ǥūṙṇnita kadi rubuha ŋ paṙwwatâtyanta wagyut,
ǥorā paṙgguŋ nikaŋ sāmaja kadi bĕlaha ŋ ƀūmi kampīta meṅguŋ*

maṅkat pwêkaŋ manuṅgaŋ turaga piraŋ iwū tekanaŋ wīra rota,
kapwâṅuṇḍā lipuŋ hujwala makagurilap tan hana ŋ tan sĕnadđa,
len taŋ muṅgw-iŋ lĕmaḥ kapwa krĕtala winawanyêka sampūṙṇna laṇḍĕp,
hagyâmbĕknyâmĕkāna ŋ ripu sura rabasĕn liŋnya daṙppâtidaṙppa*

lakṣa r pwêkaŋ makaṇṭaṙ lumaku kakĕrĕtug ƀinna rūpâṅgakāra,
mekĕl rambutnya mawyaŋ kagiri-giri muꝁanyêka daṅṣṭrānya kumram,
malwā molaḥ matanyôjwala makagurilap kātarā yaṙ tumindak,
kapwârug sañjatanya n harĕp amarawaśa ŋ swaṙggalokā ya rampak*

maṅkat saŋ wīra mantī karamuꝁa maduluṙ kapwa muṅgw-iŋ gajêndra,
krūrâṅuṇḍā lipuŋ kātara makagurilap ƀūṣaṇanya pradīpta,
sewū saṅꝁyā balanyā paḍa mamawa harug ƀīṣaṇâkrĕp larinya,
mahyā ǥorâtidaṙppā kadi halap-alap an nityakālâṅinum raḥ*

duśśāhā duṙmmuꝁa mwaŋ hayamuꝁā mahawan wyāǥra kapwâtirodra,
sampūṙṇnā ƀūṣaṇâƀrā kinawacan ahulap saṙwwawaṙṇna pradīpta,
daṇḍā lori pracaṇḍê taṅan ika pinutĕṙnyêka maƀrā kilatnya,
wadwā wadwanya saṙ sök gumuruḥ akĕtĕran kapwa daṙppêŋ musuḥ sök*

huntatnyêka prakampā daśakara mahawan goṭakā mūṙkꝁarūpa,
saṅkĕp kapwâṅawit betala makagurilap tīkṣṇa laṇḍĕp hiṅuṇḍa,
kapwā sāmpun krĕtāṙŧêŋ samara haṅu-haṅun daṙppa sumyūhakĕn hyaŋ,
mekĕl rambutnya mawyaŋ kadi hapuy akukus kram nikaŋ đwāja makrĕp*

ṅkā lampaḥ saŋ sumantrī prakaśita maṅaran jamba wīrêŋ raṇāṅga,
lāwan wīra pramoṇā paḍa magajaḥ agĕŋ rākṣasê kālarūpa,
muntab rĕṅganya himpĕṙ giri pawaka hanan lwiṙ taṭit riŋ ǥanârĕs,
kontā tīkṣṇê taṅanyê pracalita pinutĕṙnyêka nityâmaṅun rĕs*

mewu pwêkā balanyâtap atitip anapak ƀūmi saṅkīṙṇna makram,
krūrā kapwā śarā bāḍama gumuruḥ awū hyun hyun iŋ praŋ kabeḥnya,
maṅkin saṙ sök gumĕntĕṙ laku-laku nikanaŋ rākṣasā wīrayođa,
sākṣāt guntuṙ sakêŋ paṙwwata makakĕrĕtug lampaḥ iŋ wwil marampak*

<śāṙddūlawikrīḍita>:13.
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

rī dꜽtyāđipa mālyawān panutug iŋ lampaḥ mahâtyadƀuta,
muṅgw-iŋ syandana hīra bajra maduluṙ lāwan saŋ antĕn kaliḥ,
kapwâsyandana ratnamāya winatĕk niŋ sāmaja krūra ya,
krĕṣṇākāra wĕlaṅ-wĕlaŋ rinasuk iŋ rātnôjwalânindita*

saṙ sök rākṣasa wīra rodra rumakĕt kapwâṅagĕm tomara,
krūrākāra parĕŋ maƀerawa tumindak lwiṙ mahā kiṅkara,
len taŋ daṇḍayuđanya malwa pinutĕṙnyêkī mahāƀīsana,
sākṣāt bahni murub matanya kumilat daṅṣṭranya tīkṣṇôjwala*

muntab saŋ para rājaputra maduluṙ kapwâṅrasuk ƀūṣana,
bajrāmuṣṭi lan unyamakta wara suptaǥnā wirūpakṣa len,
yajñāgopa si matta kapwa mahawan syandāna ratnāmaya,
saṅkĕp riŋ śara bajra cāpa rinasuknyêkā sateja praƀa*

wiṅkiŋnyêka sumāliputra maduluṙ muṅgw-iŋ raŧā kañcana,
đūmrākṣā praǥasā supāṙśśwa wikaṭā Ākampanā satradi,
waktrā pāka lawan prahasta jamakaṙṇna mwaŋ supuṣpotkaŧa,
Ānīlânala hāra wīra maliputrâtyanta śūrêŋ raṇa*

yan riŋ rūpa mahāpraƀāwa mahalĕp kapwā sĕḍĕŋ yowana,
kapwa wruḥ ri wĕkas nikāŋ aji đanurweđa ndatan swaŋ kabeḥ,
Āpan tapsari têbu rūpa tamatan soṙ iŋ surâpsāra ya,
riŋ wīra pratisāra saṅka ri yayaḥ nindyā sĕḍĕŋ digjaya*

saṙ sök ṅ-āsura dānawa pwa ri wurinyâkoṭi-koṭy-aṙ laku,
mwaŋ kĕṇḍaŋ kala ƀeri tan papĕgatan lwiṙ waḥ lakunyâḍĕḍĕt,
maṅkin sök masusun matuṇḍuŋ atuguṙ maṅkin matambĕḥ pĕnuḥ,
kady-âhĕt kĕtikaŋ hawan kasĕsĕkan de niŋ balā rākṣasa*

saṅke söknya hana n mĕsat gagaṇamāṙgga kweḥ ndatan paṅkura,
saṅkīṙṇnā pĕnuḥ iŋ naƀastala sawaŋ meǥa pracaṇḍâdƀuta,
rĕm-rĕm teja niŋ aṙkka yaṙ kasahaban tan ton ikāŋ ambara,
ṅhiŋ daṅṣṭranya lumöŋ katon kadi kilat riŋ saṅharākāla ya*

tatkālân riŋ awan mahāsura katon utpāta digmaṇḍala,
saŋ hyaŋ sūṙyya mahos mabaŋ makalaṅan ƀūtā kawanđômigĕl,
meǥâbaŋ ruđirā hudan saha gagak lumrā sarodrâtaruŋ,
hasw-âsaŋ manugug humuŋ saha gĕlap ǥorā pupaknyêŋ laṅit*

tan kewö tĕkap iŋ mahāsurabalā maṅkin sadaṙppâwijaḥ,
mahyā ǥūṙṇnita rampak āruh-aruhan sak syuḥ sakambaḥ bubar,
priṅga-priṅga wiśīṙṇna hĕnti kapipis de niŋ raŧāṅgâṅĕbak,
ƀasmīƀūta tĕkêŋ tahĕn kaparapal tātan wĕnaŋ ywâṅadĕg*

prāptê jöŋ giri meru ǥora gumuruḥ pahyā nikaŋ rākṣasa,
siṅhā baṙwwaŋ abĕnturan kabalasaḥ mawrĕg kabeḥ ywâtakut,
tan waktan tikanaŋ kidaŋ mababaran tan wriŋ paranyâlayū,
de niŋ drĕs niŋ aṅin haṅin-haṅin ikaŋ mūṙkꝁa pracaṇḍâmusus*

lumrā taŋ waragaŋnya sök malimunan ṅkānê hiriŋ niŋ gunuŋ,
sakweḥ saŋ tapa-tāpi kapwa makukud munduṙ kawĕs katrĕsan,
prāptâŋ wwil sumahab marampak aṅusī krūrā sadaṙppā galak,
maṅraṅkul muruduŋ tapinya manaṅis jāṭanya sāmpun hilaŋ*

Akweḥ swaṙgga rinampak atry-ahurahan kagyat ndatan wriŋ naya,
Abyūran manaṅis waneḥ kinudupuŋ strīnya ndatan kombaraḥ,
makrak matri hiniṙ jinambak akusā puṙyyā gĕluŋnya n tiba,
ginyat pinrĕp inantĕp iŋ watu ridaŋ māṅaŋ bahĕmnyâruru*

len têkaŋ malajĕŋ tinūt masasaran ṅkānêŋ alas duṙggama,
wwantĕn moliḥ alumpat amriḥ aṅusiṙ swaṙggêndra śīǥrômasuk,
Aswê denya tatan paśabda haṅasuṙ tôśwāsa nityânĕsĕk,
mojaṙ ndān apĕgat-pĕgat mĕkul i jöŋ hyaŋ śakra liŋnyâwaraḥ*

<mrĕdukomala>:14.
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ = 18

sojaṙ śrī hamarendra śīṙṇna sawatĕk mamī masasaran,
prāptâŋ śatru surendra kādƀuta sĕsĕk ndatan papĕgatan,
krūrâṅrampak aṅambulânikĕp alaḥ sadaṙppa manuruŋ,
Akweḥ keṇḍit inambulan tĕkap ikaŋ balā kalana bap*

jöŋ niŋ paṙwwata sök pĕnuḥ kadi tasik sumambi ŋ acala,
ǥorā huŋ ni gubaṙnya ǥūṙṇnita sawaŋ halun kakĕrĕtug,
lumrā tuṅgul ikā pĕnuḥ kadi wĕrĕḥ tinĕmpuḥ iŋ aṅin,
paṅhrik niŋ turaganya mātra karĕṅö hana n kadi harus*

yatnā śrī suranāŧa śīǥra tuluṅĕn kabeḥ kapalayū,
byaktā ƀraṣṭa kabeḥ yatan siḥ amarāđipā riŋ alara,
tan len siḥta makāśrayêŋ ati kaduṙyyaśā kapanasan,
rakṣa ŋ rāt kita dewanāŧa masiḥ iŋ wimūḋa śaraṇa*

kagyat hyaŋ suranāŧa de ni pawaraḥnya śīǥra maṅutus,
prāptā riŋ hariloka de ni tĕka niŋ musuḥ ṅala-hala,
nāhan liŋ nira śīǥra kapwa hinatag tikaŋ suragaṇa,
prāptā sök supĕnuḥ sasañjata sapūṙṇna tan paligaran*

ndan saŋ hyaŋ hari keśawa wruḥ i ḍatĕŋ nikaŋ suraripu,
sāmpun rakwa madan kabeḥ sapinasuk nikaŋ haripada,
prāptāŋ dūta manĕmbaḥ ājaṙ i tĕkā nikaŋ hasura sök,
śīṙṇna ŋ swaṙgga rinoknya de ni kalanâdƀutâṅamah-amaḥ*

<jagadđita>:15.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

maṅkat hyaŋ hari wiṣṇu śīǥra mahawan kagapati hinirīŋ niŋ apsara,
kady-âditya ri puñcak iŋ giri sumeru kanakamaya teja ƀāswara,
kram niŋ ƀūṣana len pitāmbara baṅun jalađara wĕḍihān irômirir,
huŋ niŋ śaṅꝁa si pāñcajanya gumuruḥ kagiri-giri tĕkêŋ digantara*

sakweḥ niŋ śara sañjatā nira ƀaṭāra hari hanê harĕp nirân laku,
sūdaṙśśāna yatêka cakra wĕkas iŋ paramaguṇa tan ĕntya riŋ taṅan,
mwaŋ sī nandaka yo tĕwĕk nira makāpaṅilaṅa niŋ ađāma mūṙkꝁa ya,
tan waktan tikanaŋ gadā nira kumodiki makapamunaḥ niŋ āsura*

sakweḥ saŋ surasaṅǥya maṅkat ariwĕg ri huri nira ƀaṭāra keśawa,
saŋ hyaŋ śakra manuṅgaŋ iŋ gajapatī rinasuk inĕmasan praƀāswara,
bajrānaryama tan madoḥ pwa ri harĕp nira saha śara tīkṣṇa saṅgĕpan,
kumlab tuṅgul irā si hoṙbbala ṅaranya kadi jalada mĕtwakĕn jawuḥ*

sewu kweḥ nikaŋ apsarôttama manimbaṅi paḍa-paḍa śūra suśrama,
malyālā curiganya kapwa rinasuk makawaca maṇimāya ƀāswara,
len têkaŋ maraṅin sahaśra mađanuḥ piraŋ atus asipiṅ-sipiŋ hĕmas,
kapwâkambala rakta kañcana galaḥnya sajuru-juru tan hanâtgata*

maṅkat saŋ yama kādƀutâwahana māhiṣa mahirĕŋ apūṙwwa wāhana,
lwiṙ đūmâwnra latū-latunya maṇi rĕṅga kinawacan abaŋ praƀāswara,
daṇḍâgöŋ ri harĕp nirâdƀuta satal pamalu niŋ atiduṣṭa duṙjjana,
sākṣāt bāhu niŋ antakā juga katon harĕp i hilaṅa niŋ mahāsura*

wadwā kiṅkara sök marampak i harĕp nira palu-palu kapwa sañjata,
len taŋ bāḍama mewu lakṣa lumurug kagiri-giri matanya Ujwala,
kapwâgöŋ awugaḥ paṅāwak ika makral abutĕŋ acawĕt wĕlaŋ hirĕŋ,
krūrākāra kabeḥ paḍâharĕp anīṙṇnana kalana wimoha riŋ jagat*

ṅkā saŋ hyaŋ baruṇa n mapaṅkat ahawan gajaḥ iwak atiƀīṣanâdƀuta,
tīkṣṇa ŋ danta nikâluṅid kadi lipuŋ sinarudira rikaŋ maṇik praƀā,
kady-aṅgantari denya yaṙ laku hanan pracalita ri kapönya ƀāswara,
mwaŋ pāśā ri taṅan nirâṅawik arĕp manawuta ri ḍatĕŋ nikaŋ musuḥ*

lumrā sök masuluṅ-suluŋ bala nirâsĕmu hiwak amapag drĕs iŋ jawuḥ,
saṙwwêndaḥ rinasuknya ƀūṣaṇa hanan putiḥ ana mahirĕŋ waneḥ dadu,
dudw-âwaṙṇna wĕlaŋ wĕlaŋ pwa kawacanya cinaraṇa sisik-sisik hĕmas,
saṙwwāyudđa yuđanya tīkṣṇa lumarap titiṙ aṅani ri sāṅsĕ niŋ ripu*

saŋ hyaŋ weśrawaṇā ri huntat awimāna kanaka maṇi rĕṅga ƀāswara,
tan saḥ pwêka gadā nirôjwala pinaṇḍi ri harĕp ira waṙṇna kañcana,
yakṣa pwêka balā nirā pira kunaŋ gaṇa nika ri harĕp hanê wuri,
kapwâƀrā rinasuknya tan hana tatan kanakamaya tĕkêŋ warâyuđa*

ṅkānê huntat arampak atri gumuruḥ surabala gumĕlĕk ndatan pĕgat,
saṙ sök lumra riŋ ambarā katulajĕg đwaja nika saha ƀeri ǥūṙṇnita,
lwiṙ meǥodaya riŋ maǥâsĕmu patĕṙ kĕtug i paḍahi ǥora gĕnturan,
sumyok matri surak-suraknya karĕṅö kadi kisik i panĕmpuḥ iŋ jawuḥ*

<śāṙddūlawikrīḍita>:16.
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

lambuŋ niŋ girirāja yêka dinunuŋ de saŋ watĕk dewatā,
miṅsoṙ lampaḥ irâsayab kadi ta Ākāśā wiśīṙṇnā rĕbaḥ,
kram niŋ ƀūṣaṇa saṙwwawaṙṇna kumĕñaṙ nāwagrahā tulya ya,
sākṣāt meǥa hanekarūpa larap iŋ tuṅgul pĕnuḥ riŋ laṅit*

prāptê lambuŋ ikaŋ girīndra magĕlaṙ sakweḥ watĕk dewatā,
pāṙśwā-pāṙśwa nikaŋ gĕgĕṙ-gĕgĕṙ ikā kapwā wineḥ rākṣasa,
dudw-âṅheṙ i sukĕt-sukĕt ri hiriŋ iŋ duṙggā juraŋnyâdalĕm,
donyêkân amĕgat-mĕgāti panuruŋ niŋ wwil kabeḥ saṅgĕpan*

kroñcabyūha ṅarannya dibya karĕṅö jāyêŋ raṇā duṙjjaya,
Āpan hājña ƀaṭāra weṣṇawa n amĕl byaktā sampūṙṇna krama,
sakweḥ saŋ hamara prawīra tinitaḥ sawyôpasawyêrika,
mwaŋ ganđaṙwwa surâpsara pratita riŋ śūra ndatan giṇḍala*

saŋ hyaŋ śakra hĕlaṙnya muṅgu ri tĕṅĕn đīrâtĕguḥ niścala,
muṅgw-iŋ keri đanendra sök saha balā yakṣa pratiṣṫtâpagĕḥ,
śrī pretāđipa riŋ baṭuk dinuluṙ iŋ kiṅkāra wadwā kabeḥ,
saŋ hyaŋ mīnapati pratiṣṫa ri gulū niŋ kroñca rakṣêrika*

ṅkānê prĕṣṫa ƀaṭāra keśawa makātmārākṣa tapwan kalen,
sök taŋ dewata śūra śakti kumĕmit saṅkĕp riŋ astrâtihaŋ,
saṅkīṙṇnā katĕkêŋ wugat sahana saŋ saptaṙṣi ndātan madoḥ,
ṅkānê sŧāna ƀaṭāra nārayaṇa len ganđaṙwwa wīrôttama*

prāpta ŋ wwil sumahab katon kadi tasik ǥorâṅalun ǥūṙṇnita,
lumrā sök sumarambaḥ iŋ tĕgal alas rug taŋ tahĕnyânana,
makrak krūra sadaṙppa mahya gumuruḥ lwiṙ bĕntara ŋ paṙwwata,
niścāyā lumihat pĕnuḥ sahana niŋ pāṙśwa đwaja kweḥ rika*

yan bwat mūṙkꝁa sarodra taṙ siga-sigun riŋ wīra tan swaŋ masö,
Amraŋ riŋ krĕtalâṅarug ya mamulus maṅduk sarodrânuhuk,
maṅdaṇḍâmupuḥ iŋ gadā kakĕrĕtug sak syuḥ parĕŋ cūṇita,
maṅkin krora hanânahut mañululuŋ mamrĕp siliḥ tuṙ waneḥ*

huŋ niŋ ƀeri masaṅǥanī kadi gĕrĕḥ lāwan krĕpuk niŋ papan,
kryaŋ niŋ tomara len tĕwĕk mapapagan himpĕṙ kilat ywâwilĕt,
mamraŋ pinraŋ amĕk pinĕk hana siliḥ duk riŋ lipuŋ tīkṣṇa ya,
Anyat māti siliḥ tĕkĕk paḍa siliḥ banđa ndatan jriḥ mamuk*

haṙṣā saŋ sura sidđa cāraṇa manonton riŋ laṅit sök pĕnuḥ,
mwaŋ saŋ nārada tuṣṭacitta makupik tan pāntarâṅadwakĕn,
tan kewö pĕnuḥ wārāstrā sumaliwĕṙ maṅkin sahaṙṣā wijaḥ,
sambyā ƀeri sakêŋ tutuk nawurakĕn puṣpâmĕlĕk lwiṙ wudan*

Atyantêŋ laga kadƀutā siliḥ arug malwaŋ ndatan lwaŋ mamuk,
krora ŋ mūṙkꝁa manimbat aṅgyat amabad maṅduk rikaŋ tomara,
ginlis tampuḥ ikaŋ gadâtiśaya gut-gūtĕn ndatan jriḥ winūk,
rampal bāhu nikâpulaŋ ruđira maṅkin gaṙjjitânūb tinūb*

Ambĕk saŋ sura śūra sāra sarapuŋ mamriḥ yaśêŋ papraṅan,
Ambĕk niŋ hasurâtidaṙppa maharĕp moliḥ mamĕk riŋ raṇa,
hetunya n paḍa kātarâkram anuruŋ kapwā sarodrâṅgĕtĕm,
niṙƀīta n rinujak riŋ astra masulam kweḥ māti norêniwö*

<basantatilaka>:17.
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14

tan ṅeḥ tikaŋ laga ri citta ƀaṭāra wiṣṇu,
sambūt ikaŋ laras agöŋ śara tīkṣṇa laṇḍĕp,
pānaṅharê kalana mūṙkꝁa Anindyaśakti,
yêkênayat nira gĕlapnya sarodra mapyak*

lumrā mulĕk lĕpas iŋ astra pĕnuḥ sĕsĕk sök,
lwiṙ meǥa ǥora mĕnuhi ŋ gagaṇa n makandĕl,
mwaŋ bāyubajra kkumusuḥ gumuruḥ gumĕntĕr,
lwiṙ waṙṣa madrĕs aṅĕcĕḥ pataḥ iŋ warāstra*

śīṙṇna ŋ watĕk hasura tan hana tan kanīnan,
bĕntaṙ śiwak ḍaḍa nikā Umulū hususnya,
kontal cĕṅĕlnya sawaneḥ pwa higanya rampal,
molĕk ta raḥnya kadi đātu mabaŋ ya muñcar*

śanyat pĕgat suku nikā tamatan wĕnaŋ mūr,
makrak mawū mahurahan sawaneḥ maṅohan,
Akweḥ pĕjaḥ kasulayaḥ makukuŋ rumaṅkaŋ,
saṅśāra māti hinidĕk ni rowaŋnya mosyan*

len taŋ maṅaŋ hinibĕkan pwa tutuknya riŋ hru,
tātan wĕnaŋ muni kahaṇḍĕm ikaŋ śawâkweḥ,
Akweḥ karĕm ri dalĕm iŋ ruđirā n paṅĕmbĕŋ,
māwūk atiṇḍihan i waṅkaya niŋ gajendra*

kīṙṇna ŋ mahāsura pĕjaḥ tamatan pabīṣa,
lāwan raŧanya turaganya wiśīṙṇna rĕñcĕm,
sak syuḥ tĕkêŋ đwaja tikĕl mawilĕt kumambaŋ,
ṅkānê tasik ruđira ƀīṣaṇa duṙggamâṅruk*

<sragđara>:18.
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

sakrođâŋ dꜽtya wīrôttama mali mulat iŋ rākṣasâlaḥ wiśīṙṇna,
māṅsĕḥ gumrit raŧanyā saha bala lumurug koṭi lakṣā marāmpak,
baṙ pĕt kumlab đwajanya pracalita kumucup maṅdunuŋ hiŋ kagendra,
himpĕṙ-himpĕṙ gaja sy-andaka maṅusiṙ i jöŋ śrī mahānīlakaṇṫa*

sakweḥ niŋ wīra mantrī prasama-sama masö duśśahā kālawaktra,
jamba mwaŋ kumƀanetrā hayamuꝁa ṅuniweḥ jambu jambūmalā len,
hastīmūṙdđā wimona pramuꝁa niŋ apatiḥ sāra śūrêŋ raṇāṅga,
kapwâṅuṇḍā lipuŋ ƀīṣaṇa hamarawaśa ŋ dewasena pradagđa*

yêkā wantaḥ siliḥ rok siliḥ arug arurĕk kapwa rodrâti rodra,
rĕmpāk taŋ byūha niŋ dewatagaṇa masĕkuŋ kapwa tātan tahĕn twas,
saŋ pratyaṅśa druwa mwaŋ praƀata wijaya len saŋ jayāṅśâđikāra,
kapwânuṅgaŋ raŧā maṅlĕpasakĕn irikā Astra tīkṣṇâniwarya*

saṅkêŋ kery-ā đanendrāđipa parĕŋ umasö kapwa mamriḥ tumampuḥ,
mwaŋ saŋ mīnāđipânūb saha bala gumuluŋ maṅrĕbāhī warāstra,
mwaŋ saŋ pretāđipā tan siga-sigun umasö mwaŋ watĕk kiṅkarâmuk,
lāwan widyāđara hyaŋ surapati n umasö śīǥra mamriḥ maṅaṅgul*

saṙ sök lumrā pĕnuḥ taŋ śarawara lumĕpas riŋ laṅit ǥora huntu,
yêkânyuḥ taŋ balā rākṣasa makasulayaḥ māty-atiṇḍiḥ matūmaŋ,
saṅkīṙṇnâŋ dꜽtya wīrôttama kalara kĕnêŋ astra tīkṣṇâniwarya,
waṅkenyâtap matimbun kadi giri madalĕm sāgarā rwab tikaŋ raḥ*

sakrođâŋ mālirāja pratita ta maṅagĕm daṇḍa loha pracaṇḍa,
krūrākārâṅdĕmak riŋ kagapati mamupuḥ daṙppa tātan panaṅgĕl,
tampuḥ niŋ daṇḍa ǥorā taṙ akadi kĕtug iŋ ṙyyak ri jöŋ niŋ himādri,
ṅkānê wījaŋ ƀaṭārā hari makakĕrĕtĕg towi tātaṙ hana wyat*

yatnā saŋ hyaŋ mahākeśawa wawaŋ atakis riŋ gadâtyanta riŋ göŋ,
bĕntaṙ tĕṇḍas nikaŋ dꜽtya mali mapasatus pinrĕp iŋ daṇḍa matwas,
tan dwan kontal tinampyal hinabĕt i lawuyaŋ de ni saŋ kāgarāja,
kabwaŋ kombul tibêŋ sāgara kadi ta gunuŋ waṅkayanya n tiba syuḥ*

<rajaṇī>:19.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ – ⏑ | ⏑ ⏓ = 17

Aŧa ri pĕjaḥ nikāŋ asura māli tatan pabiṣa,
makabalasaḥ balanya makukud malayū kagĕman,
kadi ta kĕnas manon mrĕgapati n magalak maṅusi,
makaburĕṅak tibêŋ juraŋ anêka pĕjaḥ kahidĕk*

makin alayū tinūt linĕpasan śara tīkṣṇa wara,
makasulayaḥ śawanya mĕnuhi ŋ samarāṅga sĕsĕk,
makatihalaŋ gajâśwa raŧa len đwaja śīṙṇna tikĕl,
maṅĕlab-ĕlab kadi pwa ṅaway îŋ asurâmaluya*

Irika n asö ta dꜽtyapati kātara rodra mamuk,
saha bala sök marampak anuruŋ gumuruḥ sumahab,
dumunuŋ i saŋ hyaŋ āri sahasômasĕ mānudiṅi,
saha wuwus aṙdđa mapyak i ƀaṭāra hari n winuwus*

Atiśaya mūṙkꝁa duṣṭa hari wiṣṇu mahātikala,
hamĕjahi śatru kumyus alayū wiparīta dahat,
syapa karika prawīra makadaṙśśaṇa riŋ palagan,
yatika hađāma wismrĕti ṅarannya yan iŋ ƀuwana*

yadi kita kĕdwa mahyun alagâtakĕra ŋ pratapa,
nihan iki mālyawān papagakĕn rikanaŋ kawanin,
nahan ika liŋnya maṅduk i lipuŋnya sutīkṣṇa murub,
ya ta kumĕne wijaŋ nira ƀaṭāra hari n tumanĕm*

Atiśaya ƀīṣaṇa ŋ lipuŋ anê ḍaḍa saŋ hyaŋ ari,
kadi ta kilat hanêŋ jalađarā mahirĕŋ sumĕlap,
hapituwi taṙ pamigrahani tīkṣṇa nikâtiśaya,
kadi pawakā tibêŋ jalađi sakṣaṇa marya murub*

ya ta dinawut ƀaṭāra hari śīǥra ya têka dinuk,
dadi tumanĕm ri lambuŋ ikanaŋ hasurāđipati,
makin agalak sarodra maṅiwūŋ atiƀīṣaṇa ya,
gĕtiḥ ika tulya waṅkawa sakê pyaḥ ikâmulakan*

linud i tĕwĕk gulū nika ya pinraŋ amoǥa pĕgat,
tuhun i hĕlaṙ nikaŋ garuḍa rurwa katampĕkana,
mataŋ ika hĕnti nampĕk irikaŋ lawuyaŋnya kiwa,
kadi ta kapuk tinūb niŋ anilā tumibêŋ jalađi*

ri pati saŋ āsurendra tumibêŋ jalađī gumuruḥ,
sahana nikaŋ balâsura kabeḥ malayū makukud,
mawĕdi tumon ƀaṭāra hari riŋ garuḍa jwalita,
kadi rawi ƀāswarā makalaṅan larap iŋ hayuđa*

kunĕŋ ika saŋ sumāli mawĕnĕs tamataṙ mapuliḥ,
murud alayū parĕŋ saha balanya halaḥ matakut,
milu ta hanaknya len pahulunanya kabeḥ malayu,
maṅusi ri lĕṅkarājya tumuluy maṅusiṙ patala*

<jagadđita>:20.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

tis tis taŋ nagarā ry-alĕṅka ri larut niŋ asura mulihêŋ rasātala,
māry-âteja suteja niŋ kanakagopura pinatik i ratna ƀāswara,
milw-âlĕk magĕgĕḥ tikaŋ pratima ratna maṅadĕg i samīpa niŋ raṇu,
mwaŋ raṅkaŋ sꝑaṭikâkucĕm hinĕmukan sĕmi niŋ asana kābunan rĕbuk*

śokā salwiṙ ikaŋ tahĕnya n asaput jalađara siniriṙ nikaŋ haṅin,
rurwā ronya tibêŋ nataṙ kadi tumut malara dadi layat niŋ āsura,
milwā taŋ sirarā sumamburatanêŋ sadawata kasiriṙ nirantarā,
lwiṙ śokā katĕkêŋ hawan paḍa makuṇḍaḥ alara ri larut niŋ āsura*

saŋsiptan gati niŋ watĕk hasura kapwa humĕgil ikanaŋ rasātala,
ndan sakweḥ surasaṅǥa saŋ pĕjaha riŋ samara siniratan warāmrĕta,
de saŋ hyaŋ suranāŧa kapwa mabaṅun kadi ṅipi pĕjaḥ iŋ raṇāṅgaṇa,
kapwâṅañjali jöŋ ƀaṭāra hari wiṣṇu karaṇa nika yan hurip muwaḥ*

mantuk hyaŋ hari-keśawâkrama manuṅgaŋ i kagapati līla ṅambara,
lāwan saŋ rĕṣi sapta kapwa maduluṙ suragaṇa ṅuniweḥ surāpsara,
ramyâtut hawan āṅucap-hucapi de nira laga marurĕk ndatan surud,
lwīṙ eraŋ manaḥ iŋ taya n mamuka riŋ raṇa ri huri ya tan hanâṅucap*

tan wāṙṇnan gati saŋ muliḥ paḍa tĕkêŋ suraƀawana sinuṅsuŋ iŋ priyā,
kapwā gaṙjjita tuṣṭacitta ṅuniweḥ paḍa suꝁa hulaḥ iŋ jayêŋ raṇa,
tan len rakwa hinastutîŋ hamaraloka ṅuni-huni tĕkêŋ jagattraya,
saŋ hyaŋ wiṣṇu ƀaṭāranāŧa sira dewatapati makarakṣa niŋ sarāt*

nāhan hīṅan ikiŋ palambaŋ uliḥ iŋ kawi wiguṇa lĕwĕs ndatan tĕtĕs,
lud tan wriŋ rasa mātra kewala miraṅrwaṅi ri manaḥ i saŋ wruḥ aṅrĕṅö,
wyaktinyân kadi luṅgaḥ iŋ gaḍuŋ adoḥ katĕkana maṅayuḥ niśākara,
hendaḥ lwiṙ taṅis iŋ kalaṅkya n aṅawat jawĕḥ iŋ asuji lot manambayaŋ*

&Iti hariśraya samānta, sāmpun pinrêhna swaṙggya-kawi kakawin ƀomakawya punika, sinalinakên geśa mahendra cunyađa, puput riŋ rahinā, śaniścara lĕgi wurukuŋ, waṙṣa :1947:, śaśiḥ wꜽśāꝁa, piŋ :12:, Utawi :24:mey:2025:, riŋ bintaro, taṅĕraŋ sĕlatan, pinunasakên iŋ sajroniŋ sucīŋ manaḥ, Amrĕta-madu riŋ śabda, tan hana dosa, tan hana daṙppa, mugi laṅgĕŋ pinaṅgiḥ śuƀāya, Ōṃ sidiṙ astu, Astu, Ōṃ saraswatyꜽ namaḥ, Ōṃ hri rĕk swāhā. Ōṃ śrī guruƀyomanaḥ * Ōṃ śāntiḥ, śāntiḥ, śāntiḥ ōṃ 