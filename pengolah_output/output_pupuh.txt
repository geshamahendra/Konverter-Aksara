[kakawin sumanasāntaka,

#Awiǥnama astu#

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
1/1/1.
saŋ hyaŋ hyaŋ pinakādidewa ni karas para kawi makatattwa ŋ akṣara,
saŋ saṅkan paran iŋ palambaŋ atiduṙllaƀa kahanan ira n kawīśwara,
saŋ sūkṣmê kukus iŋ tanaḥ kinikiṙ iŋ kuku ri sĕḍĕŋ iŋ aṅrĕgĕp laṅö,
māyākāra winimba nitya sinamāđi manurunana caṇḍi pustaka*

1/2/2.
sambanđanya k aṅaṙccanê paḍa nirâhyun ajaṙ ajara milwa riŋ kawi,
yekī kāraṇa ni ṅhulun praṇata ƀakti ri sira magawe namaskrĕti,
luṅgaḥ niŋ kalaṅön sapuṅgĕl asĕkaṙ kakawin inuparĕṅgan iŋ laṅö,
puṣpāñjalya ri jöŋ nira n sumanasāntaka caritakĕnâstu sanmatan*

1/3/3.
pūṙwwaprastuti niŋ kaŧā hana sira dwija taruṇa suśīla subrata,
śiṣyâgastya sira prakāśa karĕṅö kasutapan ira nora tan wruha,
ꝁyātîŋ rāt trĕṇawindu nāma pinakesi niŋ ujaṙ ujaṙ iŋ kadewatan,
sakweḥ niŋ hyaŋ anaṅśayê hyuna nirâṅadĕha ri paṅadĕg surāđipa*

1/4/4.
ndan saŋ hyaŋ suranāŧa muꝁya pinakādi niŋ awĕdi manaṅśayê hati,
lwiṙ tan duḥka sira ndan i twas awiweka riŋ aṅĕnana de niŋ olaha,
gūḋākāra nira n wikalpa kadi tan hana panaha nahā nirâlaha,
prāyê saŋ suyaśa n tĕka ŋ ƀaya sakêŋ musuḥ awĕdi kaciry-anâwĕdi*

1/5/5.
wwantĕn rakwa warāpsarī linĕwiḥ iŋ sa haripada wagĕd wicakṣaṇa,
prajña dyaḥ hariṇīṅaranya tuwi waṅśaja wĕka wĕka dewaputrikā,
sākṣāt hrū nikaŋ indracāpa suƀagêṅid iṅidan i hayunya dug siṅī,
Aṅhiŋ sāra hiḍĕp hyaŋ indra śaraṇāśraya paṅalaha śakti niŋ tapa*

1/6/6.
yekī rakwa kinon hyaŋ indra marĕkâṅucap ucapa rahasya riŋ taman,
śīǥrânĕmbaḥ acum wulat nika sinuṅsuŋ iŋ ujaṙ amanis priyambada,
Om putrī saŋ anĕmwa kāṣṭaguṇan aṅhilaṅakĕna kaśaktin iŋ tapa,
Aṅhiŋ māsku sinamƀawâsiha paṅöbana niŋ aśaraṇêŋ kadewatan*

1/7/7.
wwantĕn brāhmaṇa sidđiśakti magawe tapa katĕka tĕkêŋ surālaya,
maṅde saṅśaya ni ṅhulun ndan alĕmĕḥ katĕṅĕra ri wikalpa niŋ hati,
saŋkṣepanya lumampahânaku mamañcana maṅĕnĕsa tan parowaṅa,
Eñjiŋ māsku lumakwa wörakĕna riŋ hima sumiliba tan hana wruha*

1/8/8.
nāhan de nira mojaṙ asru paṅutus nira lumarisa tan wruḥ iŋ ƀaya,
kepwan dyaḥ hariṇī katon gĕgĕḥ i suṅsut ira yadin apakṣa laṅǥana,
rĕs lāwan pagĕḥ iŋ kaƀaktin ika kāraṇa niki n uƀaya n lumampaha,
paṅgil paṅhwata janma liŋnya sĕḍĕṅanya karahatana riŋ pamañcanan*

1/9/9.
mantuk dyaḥ hariṇī manĕmbaḥ i surendra ri wijila nikā madandana,
Eñjiŋ maṅkat akañcugâdarupa ƀūṣaṇa nika pinasaŋnya tūt hĕnū,
tan kwâmbĕknya lumampa lampaḥ aṅĕliḥ kasusu laku nikâṅhade hade,
denyâđaṙmma ri de nirâṅutus amiǥnanana tapa tatan hanâṅrwaṅi*

1/10/10.
ṅūni n pamwit i jöŋ surendra mamĕgĕŋ taṅis inimuṙ imuṙ kinölakĕn,
maṅke n sāmpun adoḥ lakunya wĕnaŋ aṅlĕpasakĕna taṅisnya riŋ hawan,
lagy-ânambatakĕn laranya kasihan pati sĕsĕl anĕsĕl purākrĕta,
tūt māṙggāmbara luḥnya tan papĕgatan drawa kadi titis iŋ maṇik bañu*

1/11/11.
kāṅĕn denya katuhwan iŋ giṇa mamiǥnani tapa wipaŧâgawe hala,
yadyastun kawaśā pira ŋ suꝁa tĕmun yan amuhara hala ndya don ikā,
mwaŋ yan tan kawaśā katon tĕtĕp i śāpa nira paṅawaśanya tan wuruŋ,
kodāsīnan irêka ta pwa pinalaṙ palaṙ ika siha saŋ hyaŋ īśwara*

1/12/12.
mampĕḥ mātra laranya luḥnya pinakembuḥ i manis i matanya yan wulat,
luṅsuṙ luṅsuṙ ikaŋ tapiḥ pinakatambĕḥ i raras i tĕṅaḥ nikâlaris,
hrĕknyâlwan ya samaṙ samaṙ tuna tunâmuwuhi manis i de nikâṅucap,
Aśrī waṙṇna nikâṅĕliḥ wĕnĕs ikâṅhalĕpi kadi wĕnĕs niŋ abrata*

1/13/13.
luṅhā lampaḥ ikânĕlat ri hirĕŋ iŋ gagaṇa hanan awās hanan samar,
rĕp mukṣânusup iŋ rĕmĕŋ kadi wulan lumaku kasaputan lamad lamad,
lwiṙ wintaŋ sumurup katonan ika riŋ wĕkasan asĕmu maṙmmakê kapö,
rĕm niŋ meǥa tinūtakĕnya manicip nicipi jawuḥ awaṙṇna cātaka*

1/14/14.
rāmyanya n pamĕgat laṅit lĕpas adoḥ tĕka ri sadawatā nikaŋ limut,
Agyā de ni panas hyaŋ aṙkka karaṇanya n alisuḥ atawĕŋ tawĕŋ hima,
prāpta ŋ truḥ sumaput praƀāwa ni lakunya wahu mari huyaŋnya kāṅinan,
tūt gaṅgâhawan indracāpa tumurun lari nika suꝁa mampiṙ iŋ wukir*

1/15/15.
watw-ânuṅgul amaṙwwatâhrit aguhâtupis atiba tiban latāṅkura,
ṅkā teka n dumunuŋ lukaṙ ni darupanya pinahayu lugas siniṅsĕtan,
tistis tan hana tīṙŧayātra wiku śakty-atapa katĕmu śūnya kewala,
Aṅhiŋ handiwa handiwâgarawalan katĕmu marĕk anuṅsuŋ iŋ guyu*

1/16/16.
priṅgâtyanta ruhuṙnya mānuṣa paran wĕnaṅa mara ri doḥnya duṙggama,
ṅhiŋ saŋ paṇḍita saŋ huwus tumĕmu ŋ aṣṭaguṇa sira wĕnaŋ marêrika,
hetu dyaḥ hariṇī wĕnaŋ mara kajanman ika saꝑala dewakanyakā,
lĕṙ denya n tumurun sawaŋ garagatī tumurun ahawan antiḥ antihan*

1/17/17.
tiṅhalnyâbayaṅan mamet i patapan saŋ atapa paraṇanya bañcanan,
riŋ winđyācala rîndrakīla salĕbak wukiṙ ika pinaran katuṅkulan,
mwaŋ riŋ rewatakāgra ganđamadanādri masamun apa tan hanâtapa,
hetunya n ƀramitâpĕgâkuliliṅan kadi pakalaṅan iŋ niśākara*

1/18/18.
lambuŋ niŋ himawān kidul hana ta paṙwwata śuci patapan hañaṙ katon,
tumraŋ teja nika praƀāwa nira saŋ sutapa tilaka niŋ jitendriya,
Aṅlīlâṅililan pahoman ira söḥ kukus ika maṅadĕg nirantara,
lwīṙ oṅkāra mawindunāda kadi hĕnwa nira hĕlĕm anĕmwa śūnyatā*

1/19/19.
budđi dyaḥ hariṇī tumiṅhal irikaŋ patapan asĕmu haṙṣa niścaya,
byaktâwās trĕṇawindu ta pwa makapājaran iki liŋ ikânĕhĕṙ marĕk,
līlâṅambaḥ i hambal iŋ jalada saŋsaya samaṙ asamun hibĕk jawuḥ,
miṅsoṙ lwīṙ ahawan turun turunan iŋ gupura suꝁa hanan kadînulur*

1/20/20.
prāptêŋ paṙwwata śūnya kaywan ika pakṣa wukiṙ asĕgĕḥ iŋ hañaṙ ḍatĕŋ,
haṙyyan mwaŋ hujuṅan sakêŋ pisaŋ alasnya rumarasaḥ amet kalālatā,
sakweḥ niŋ wulakan sumaṅgraha bañunya walahaṙ ika pakṣa sāgara,
jaṅgâṅambĕki pakṣa kasturi waṅinya hinaturakĕn iŋ drĕs iŋ barat*

1/21/21.
wahw-âron anak iŋ pakis haji katon sukĕt i pasusupanya duṙggama,
sakweḥ niŋ kayu nora tan pagati de niŋ anila tĕka riŋ trĕṇāṅkura,
ndan trāsâsĕpi tan paron kapanasan paḍa ragas amalaṙ malaṙ jawuḥ,
waṅkal seṅwan alīt alīt bataŋ agöṅa hĕlĕm i paṅadĕgnya riŋ juraŋ*

1/22/22.
lwiṙ tan pahyaŋ ikāŋ alas hana giraŋnya wahu linawad iŋ warāpsarī,
tapwan maṙmma dahat panuṅsuŋ ika kewala kusuma yayā maweḥ suꝁa,
lumrâkweḥ tumibêŋ gĕluŋ kadi tinap sawaŋ aṅit aṅitan sĕkaṙ taji,
kady-âṅĕmbaŋ akon aṅantya pakamaṅgala nika tanĕmĕn ya dewatī*

1/23/23.
lĕŋlĕŋ niŋ talagânamaṙ tasik anak tuna tuna kawi nora maṅlĕṅĕŋ,
paṅgaŋ wwadnya kakumbaḥ iŋ bañu suluṙnya wahu mĕtu satuŋtuŋ iŋ tanaḥ,
I groŋ groŋ i pasiṙ pasiṙnya mawatu dyan aniru niru piṇḍa niŋ karas,
līlâṅanti darā putiḥnya kadi śaṅꝁa maduluṙ aṅurambat iŋ hĕnī*

1/24/24.
ṅkā ta dyaḥ hariṇī marâdyus amĕḍaṙ tĕṅaḥ abuṅaḥ amawwahan gaḍiŋ,
māliḥ ṣaṭpada niŋ saroruha maliwran i wĕtis ika kesisan tapiḥ,
romanyâwilĕtan marê susu nikâniru niru rakĕt iŋ lumut lumut,
kĕmbaŋ niŋ kumudâṅliliṙ kadi tinaṅhi winulatan ikâṅdadak mĕkar*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
2/1/25.
ri sāmpun ika mĕntas aṅliga ligā kadi taman aśarīra dewatī,
titis titis ikaŋ wĕhaŋ satitis iŋ bañu wulakan anumbĕṙ iŋ paras,
lumöŋ amiluluk gaḍiŋ kahudanan susu nika kasarambahan bañu,
sirat ni bañu niŋ gĕluŋ kinirab aṅhiribi kukus i sāri niŋ puḍak*

2/2/26.
titis ni mađu niŋ mađubrata baṅun lĕṅa waṅi humaḍaŋ hanêŋ śilā,
pawitra hana tīṙŧa niṙmmala sumaṅgraha ri harĕp awaṙṇna pahyasan,
hrĕbuk hrĕbuk i kĕmbaŋ iŋ sarasijâsĕmu hawu hawu muṅgu riŋ cupu,
hirĕŋ ni kucup iŋ trikañcu sumĕlat kadi sipat awawan puḍak puḍak*

2/3/27.
lumampaḥ aṅĕliḥ kaṅelan apa tan tahu mahas ahas iŋ wanāśrama,
sĕkaṙ niŋ asanâmayuŋ kuniŋ apiṇḍa mamayuṅana kāla niŋ panas,
paḍâṅrĕs atatā ŋ wuluḥ kadi harĕp tĕkĕnakĕna tan intaṙ aṅhaḍaŋ,
gaḍuŋ kadi kamāsihĕn paḍa lumuŋ baṅun aharĕp anuntunêŋ hĕnū*

2/4/28.
huwus tĕka riŋ āśramâṅiṅĕt iṅĕt ry-ulaha nika mĕne n panĕmbaha,
nĕhĕṙ lumaku muṅgaḥ iŋ gupura saṅśaya manaha nahā marê dalĕm,
Aluṅguḥ irikaŋ bukuṙ paṅaraṅanya nĕhĕṙ asidĕhâṅure gĕluŋ,
cĕcĕk masahuran sakê wuri pinakpak ika pinakadūta niŋ hala*

<nawahaṙṣa> 
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19
3/1/29.
ƀagawān trĕṇawindu sĕḍĕŋ ajapa nitya śiwasmaraṇa,
Asamāđi kumöl katĕmu hĕniŋ i budđi nira n humĕnĕŋ,
dwija śukla suśīla sira pinakadaṙśśana riŋ patapan,
kadi wꜽṣṇawawimba pawulatan ira n pamutĕṙ guduha*

3/2/30.
I rare nira ṅūni hati nira hibĕk sukĕt aṅrahabi,
Inĕnö ni rajaḥ tamaḥ ira karaṇanya n aron asĕwö,
Atuha pwa sira wruḥ aṅaji guṇa niŋ guru nora kari,
hana sattwaguṇâmaṅani sukĕt i budđi nira n patapa*

3/3/31.
wijayêŋ patapan dwijawara makasāđana yoga nira,
Anukūla ri jöŋ nira sahana niŋ indriya nora wani,
Aṇimā laǥimādi kakaratala de ni samāđi nira,
kamumukṣuhan aṅhaḍa marĕk akĕliṙ swaśarīra nira*

3/4/32.
ri huwus ni samāđi nira linĕsu rakwa harĕp mijila,
Anĕlat rarab iŋ rĕrĕb aṅuraṅi tan panĕlĕs harĕpan,
larap iŋ kilat iŋ gagaṇa kadi dinĕmwan aganti lumöŋ,
paṅapö ni gĕrĕḥnya kadi mamisiki n hana wāhu ḍatĕŋ*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
4/1/33.
mijil muniwarâhawan hĕniŋ i budđi nira laku nirâṅhade hade,
pijĕṙ mulat i posik iŋ jalađi rāmya tĕpi nika katuṅku tuṅkulan,
ri tiṅhal ira riŋ bukuṙ saŋ araras winulatan ira maṅligā ligā,
ya kāraṇa nira n parâgarawalan saŋ ahayu tumuluy madan tapiḥ*

4/2/34.
saŋ ugratapa niṙwikāra tamuyan wĕkas iŋ ahayu riŋ kadewatan,
salaḥ sĕmu manis manis nira baṅun manis iŋ anĕmu mitra riŋ hĕnū,
dudū suꝁa nira n mulat paḍa lawan suꝁa niŋ atamuyan kadaŋ kadaŋ,
Ikaŋ turida rāga sāmpun amatĕḥ milu milu mamiratyakĕn manaḥ*

4/3/35.
Aniṅsĕti hĕniŋ ni budđi nira śudđa ni basahan ira n siniṅsĕtan,
subadđa daluwaŋ siṅī pinakabadđa nira pamađa riŋ rajaḥ tamaḥ,
samaṙ tura turaḥ ni ƀasma nira paṅgĕsĕŋ ira wiṣayâtĕmaḥ hawu,
jamaŋ kadi mahā taraṅtaṅĕn i sampĕt ira huwus anampĕtîndriya*

4/4/36.
marĕk sira sulakṣaṇâdara maṅakṣama kamĕna nira n paluṅguha,
katon upaśamâtalaṅkup aṅagĕm kayu kanaka supattralepana,
tamuy nira masewa đaṙmma pakatonan i manaḥ ika ƀakti kewala,
prasidđa guru śiṣya rūpa nira kāliḥ i papupul irêrikaŋ bukur*

4/5/37.
Anĕmbaḥ ikaŋ apsarī mĕtu rarasnya tan asarag aṅambĕk ambĕki,
lĕmĕs ni luṅayanya kāliḥ ajajaṙ kadi pĕpĕsa kahambĕŋ iŋ susu,
laris ni jarijinya sāmpun atalaṅkup inayat inamĕṙ marêŋ muꝁa,
Amatyakĕn i raśmi raśmi ni liriŋnya n api miṅay aṅīrakĕn wulat*

4/6/38.
lanâṅiṅĕt iṅĕt dwijeśwara tumon hayu nika winiweka riŋ hati,
tulis kanaka wahw-inuṅkaban aṅāśraya ri buṅaḥ ika n paƀūṣaṇa,
Ahadyan ahĕnĕŋ nĕhĕṙ masidĕhâsĕmu taruban i kāla niŋ gawe,
yadin haliwatêŋ saƀā tan alaraŋ halĕpakĕna maḍampa mās tatur*

4/7/39.
sinaṅśaya nirâlumâluñuta mađya nika kulayĕn iŋ pasaṅgaman,
suśūnya winaliŋ nirêmwa gamĕlĕn ri kahiḍĕpan ikôṇḍuḥ oṇḍuhan,
wĕtisnya kadi maṙwwi maṅgarita paṅkwakĕna kahiḍĕpanya de nira,
muꝁanya gumawaŋ ya rakwa tinahâlwaṅa hilaṅa ri kāla niŋ tilĕm*

4/8/40.
hyaŋ iŋ nagara kālasan pawulatanya n anuruni rikaŋ wanāśrama,
mađubrata baṅun pinañjiṅan ikâṅidĕri salaga mĕtta riŋ sĕkar,
puḍak kadi panĕmpa nĕmpahan ikâsĕmu maniliha lambay iŋ ṭikā,
Amānuṣa hayunya kenaka nikâmulaṅunakĕna riŋ jitendriya*

4/9/41.
kayogyan iŋ apiṇḍa ratna liniṅiṙ saparaṇa nika ta pwa hĕmbanĕn,
hade kumĕḍapa n wulat yan aṅadĕg tĕhĕṙ aṅadĕga tan paluṅguha,
yadin lukara kenya tan wruḥ amahaywa kahalĕp ika denya n aṅligā,
sawaŋ sawaŋ iŋ aṅhĕmū guyu kapantĕs ika pamapaganya riŋ wulat*

<basantatilaka> 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14
5/1/42.
Āścaṙyya budđi ƀagawān trĕṇawindu denya,
ndātan hana hyun ira mātra sumöṅa riŋ twas,
kewalya susŧira manaḥ nira tan prapañca,
maswāgatâmanis ujaṙ nira sāṙjjawâtwaŋ*

5/2/43.
rakryan kṣamākĕna kamîbu paran kitâri,
strī tan wruḥ iŋ ƀaya ri duṙggama niŋ wanādri,
Aṅhiŋ katon kita wĕnaŋ mara niṙwikāra,
prāptâṅĕnĕs maniluman baṅun indrajāla*

5/3/44.
Āsĕṅka ni ṅhulun i māsku tĕkanta maṅko,
strī niŋ wiśeṣapuruṣa praƀu cakrawaṙtti,
tan saḥ kinuṇḍaŋ i sĕḍĕŋ niŋ aburwa burwan,
ndā ṅke n katĕmwa samayanta lawan priyanta*

5/4/45.
strī tan pađaṙmma ta kunaŋ kita kāri śoka,
swāminta tan pahamĕṅan kawi tan pawasŧa,
Ambĕkta wikwa manusup nusupêŋ alas göŋ,
sambin hiḍĕpta wulikĕn palarĕn katĕmwa*

5/5/46.
Anwam kunaŋ kita katuṅhapan iŋ bapebu,
muṅgw-iŋ kadaŋ maṅupapīra maweḥ larâmbĕk,
māṙgganta lampus aṅusiṙ wanadeśa śūnya,
Ahyun lumakwa wiku kilya rarā wiratya*

5/6/47.
hyaŋ hyaŋ niŋ āśrama kunaŋ kita diwyacakṣuḥ,
wruḥ riŋ jitendriya sadābrata tan kĕnêŋ strī,
budđinta moǥa mawĕlas mulat iŋ daridra,
prāptânurun paran ikā paṅanugrahanta*

5/7/48.
rakryan hiḍĕpku ri hayunta sakêŋ wanādri,
Ambĕt ni sinwam iŋ aśoka marê tĕṅaḥta,
molaḥ kadînĕluk ĕluk luŋ ikaŋ gaḍuŋ mrik,
tan saḥ katon i luṅayanta lĕmĕs lĕmĕsnya*

5/8/49.
Amraŋ baŋ iŋ katiraḥ aṙjja hanê laṭinta,
tuñjuŋ birū mĕkaṙ alurw-akusū suganđa,
māliḥ lurunya mamanis kawawê matanta,
mimbâmarāśraya tikĕlnya hanê halista*

5/9/50.
polaḥ nikaŋ kusumasāri hanê wiwalta,
maṅgiṣṭa wāhu rinĕmĕk tumibê kĕcapta,
paṅhrĕŋ nikaŋ ƀramara muṅgw-i taṅis taṅista,
hīs niŋ tusāra rumarab makajanma luḥta*

5/10/51.
sandeha budđi mami de ni halĕpta māsku,
dūra n manuṣya kita kewala dewaputrī,
de niŋ manaṙkka ri ḍatĕŋta mahāpraƀāwa,
saṅkê hyaŋ indra mapa donta waraḥ kamîbu*

5/11/52.
nāhan panaṙkka nira maṙmma dahat rasanya,
mambö tilam kadi huwus wruḥ i rumrum iŋ strī,
śrĕṅgāra dewaduhitā kawĕlad hatinya,
maṅgĕḥ ri budđi ƀagawān kĕna bañcananya*

<Akrĕti> 
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓ = 22
6/1/53.
suraputrikā sumahuṙ ādara mulat awiraŋ tumuṅkul anaṅis,
ƀagawān rĕṅön pawaraḥ i ṅhulun aṅusiṙ aṅāśrayê kadi kita,
taha tan sakê surapati n ḍatĕŋ aṅĕnĕs amet pradeśa wĕgilĕn,
mwaŋ asamƀawa n hyaṅa niŋ āśrama panaha nahā dwijeśwara hade*

6/2/54.
tuwi tan manuṣya maniwi praƀu maduluṙ aburwa burwa riŋ alas,
hayu ni ṅhulun taha tan antuk iŋ aṅalap alap sakêŋ giriwana,
riŋ apa n rarâharĕpa wikwa manusupa manĕmbahêŋ wiku talun,
pisaniṅw-ajalwa kawi mūṙcꞓita layat alaṅö manambaŋ anadin*

6/3/55.
ƀagawān manĕḥta huniṅan humulunakĕn awaknya tan patĕbusan,
tuwi hetu niŋ mara ri jöŋ dwija taruṇa ƀaṭāra đaṙmma maṅutus,
I ratĕŋ nikaŋ brata samāđi kakawaśa tĕkapta sāmpun amatĕḥ,
mĕtu tan pasaṅkan inucap wulatana tariman ṅhulun ꝑala nika*

6/4/56.
hyaṅĕn i ṅhulun ri paḍa saŋ dwija taruṇa kaśudđyanôtus utusĕn,
pisanīṅw-anĕṅgaha mĕne n pasuruhana sĕkaṙ lawan bañu damu,
marĕkêŋ paturwan aṅisapwakĕna suku munīndra riŋ pakasutan,
tan asamƀawa n hulun anaṅhuluna yan apuyĕŋ dwijaṙṣi majapa*

6/5/57.
Arĕnaḥ tĕkapnya n aṅucap kama riŋ ujaṙ amiǥnani brata tapa,
mata mesi luḥ saha taṅis winulatakĕn ikā wineḥ amanisa,
Ajajaṙ pasaṅgraha nikā susu waṅi ni pipinya lāgi sumaji,
kadi pādapâṅliḥ alaris tĕṅaḥ ika pasĕnāha ri dwijawara*

6/6/58.
Umĕnĕŋ dwijaṙṣi rumase wacana nika tĕkā waśâṅhamu hamu,
smaradūta kewala manisnya n aṅucap ataṅis lanâmĕlas arĕp,
wĕkasan dwijendra wihikan ry-aƀimata nika yan pamiǥnani tapa,
mĕtu kadwijātyan ira nora kawĕdi nira sāhasânapaŧani*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
7/1/59.
Aḍā wipaŧa ko pakojaṙ iku đūṙtta tan aharĕp i haywa niŋ tapa,
huwus wruḥ aku yan pakona suranāŧa karaṇamu ḍatĕŋ mamañcana,
Ikaŋ hala gawemu tan wuruŋ amaṅsulana malĕsanêri ko mĕne,
manuṣya tĕmahamwa tan waluya riŋ surapada wĕkasamwa dewatī*

7/2/60.
yadin śatasahasraƀāgan i suꝁaṅku n ataki taki niṣparigraha,
taŧāpi kapana n samaṅkana suꝁaṅkwa k aṅusira suꝁêŋ surālaya,
hana pwa suꝁa niŋ manuṣya masamāgama mapa ta gawe nikâđama,
lĕhĕŋ juga ŋ anĕmwa pātaka sakêŋ katuduhana kabañcanâtapa*

7/3/61.
nahan liŋ ira sāhasâṅḍawuhi śāpa nĕhĕṙ anudiṅî kiwâṅdĕlö,
prapañca surakanyakā kahilaṅan hurip apĕga ri tan siḥ iŋ wiđi,
ri doṣa nika rāga rāga n aṅusiṙ sutapa pisaniṅūn kabañcana,
Alum kadi gaḍuŋ pinuṅgĕl aṅayuḥ sĕkaṙ iŋ asana tan wuruŋ pĕjaḥ*

7/4/62.
tumuṅkul i harĕp dwijaṙṣi makacāmana rarab i lĕbū ni jöŋ nira,
hanan kadi waśâṅdĕlö nĕhĕṙ aminta winaluyakĕn iŋ surālaya,
mĕhāḥ salahasâtĕpak jaja manĕmbaḥ aḍĕkuḥ amalaṙ kasanmata,
Apan harĕp iŋ antaśāpa karaṇanya n aṅucap amanis maṅañjali*

7/5/63.
dwijaṙṣi huripĕn ṅhulun titisanâmrĕta waluyakĕnêŋ kadewatan,
Ĕmās maṇik anekawastu kĕta ŋ enaka panĕbusa ni ṅhulun hurip,
ṅhulun pwa kasihan muwaḥ syapa pametana pirak i rikaŋ tapowana,
mataŋnya k anaṅis panĕmbaha ri jöŋta panĕbusa ri jīwa ni ṅhulun*

7/6/64.
tuhanku ƀagawānku hāḥ sipi lalista wulatana manĕḥta kāsy-asiḥ,
harĕp muliha tan wĕnaŋ muliḥ aṅantya ri kita kita melik i ṅhulun,
Unĕŋ niŋ abapebu tiṅhalana denta mapa karika hetu niŋ hĕnĕŋ,
kĕdö harĕp anona māti kĕna śāpa karika kita tan wruḥ iŋ wĕlas*

7/7/65.
Ahā mpu wihikan ṅhulun ri wuyuṅanta kalalaraṇa śudđa niŋ tapa,
kṣamākĕna manĕḥta tan tugĕtananta sakasalaḥ i śīla ni ṅhulun,
prasidđa kita paṇḍitânumata riŋ wiguṇa wipaŧa tan wruḥ iŋ krama,
si sĕmbaḥ ika jampya niŋ kadi kita n lumĕkasa wuyuŋ iŋ kadi ṅhulun*

7/8/66.
kucup niŋ asanâluru ndan amalaṙ karirisana ri taṅgal iŋ kapat,
gaḍuŋ lumay aṅolakĕn tawaŋ aluŋluṅan amalaṙ anĕmwa rambatan,
hĕlaŋ midĕṙ anambayaŋ saha taṅis kapanasan amalaṙ drĕs iŋ jawuḥ,
ṅhulun pwa kalaran mataŋnya k amalaṙ turunana wara de dwijeśwara*

7/9/67.
Ahā pahalawö ta koŋ awakana ŋ kapalaŋ alaŋ i demu n apsarī,
kadaŋ kadaṅa de bapebu pĕkulĕmwa paḍa kari sirêŋ kadewatan,
pĕjaḥ ṅaran iki syapêka ta taṅis taṅisana mulatâsihêri ko,
wĕlasku ri hayunya sis mapa tikī hamĕṅana niki yan pĕjaḥ mĕne*

7/10/68.
ƀaṭāra suranāŧa tiṅhalana de nrĕpati kasiḥ arĕp patik haji,
huwus kalĕmahan śināpa kapana n maluya muwaḥ i pāda saŋ praƀu,
hilaŋ manĕ manĕḥ surāđipati tan wuruṅa pĕjaha riŋ pamañcanan,
riŋ āśrama wĕkas ni jīwita patik haji wiꝑala pakon surāđipa*

7/11/69.
praƀu praƀu rĕṅön taṅis ni hariṇī kapĕgan aputĕk aṅhiḍĕp lara,
pĕjaḥ pinatiwaṙ kinonakĕn i tan kawĕnaŋ ika gawe dinohakĕn,
Ikaŋ gati śināpa sis ya katahā ya katĕmu tuluṅĕn patik haji,
pati pwa balik iŋ hurip lara lalis pwa balika ni wĕlas surāđipa*

7/12/70.
wijil sahana saŋ hyaŋ iŋ kusuma wāhu sumalaga nihan lawad ṅhulun,
hurip gĕlisa ni ṅhulun ya palakunta ri yatiwara haywa tâsuwe,
kunaŋ yan agĕgĕḥ dwijaṙṣi palalun sawuyuŋ ira sadenya saṅkulĕn,
tuhun kita lumĕṇḍwa lĕṇḍwa ri śawaṅku gĕsĕṅĕn i pañaṇḍi niŋ wuṅū*

7/13/71.
manis ni mata ni ṅhulun labuhĕn iŋ jalađi luḥ irikaŋ tasik mađu,
raras ni waja ni ṅhulun hañutĕn iŋ śrigaḍiŋ i pucak iŋ gunuŋ gula,
lĕmĕs ni lĕṅĕn i ṅhulun lĕpasĕn iŋ gaḍuŋ aṅĕliḥ aṅolakĕn tawaŋ,
laris ni wĕtis i ṅhulun kĕkĕsananta kĕmitana ni dèwa niŋ puḍak*

7/14/72.
kĕlab ni tapiḥ i ṅhulun suji ya teki pupulakĕn i posik iŋ sĕkar,
pataṅkis i giriṅsiŋ i ṅhulun aṅantya ri lĕṅĕŋ i kiriñciŋ iŋ bañu,
pĕnĕd ni laku ni ṅhulun tan asarag waluyakĕna ri lampaḥ iŋ liman,
pĕpö ni panaṅisku tan kahuniṅā ḍawuhakĕna ri śabda niŋ cucur*

7/15/73.
Ameta maṅunĕŋ galuḥ kita pamoraṇa ni kusut i roma ni ṅhulun,
ri mimba ni taman ta paṅlĕpasananta ri rĕṅu ni halisku yan tikĕl,
gĕmuḥ ni susu ni ṅhulun wahu mijil tuhañaṅakĕna riŋ pucaŋ gaḍiŋ,
wĕnĕs ni muꝁa ni ṅhulun hañutĕn iŋ wulan inĕmukan iŋ lamad lamad*

7/16/74.
pamādapa ni mađya ni ṅhulun aros kirimakĕn iŋ aśokapādapa,
Ĕbun hana ri tuŋtuŋ iŋ trĕṇalatāṅkura patuwawanê luḥ i ṅhulun,
lawan pañurigênunus ni paṅawakku rakĕtakĕna denta riŋ tulis,
luṅid ni kuku ni ṅhulun turuŋ aṅanya ri jaja jajaṙ iŋ sĕkaṙ taji*

7/17/75.
nahan śruti ni de nikânaṅis atuŋtuŋ ucapan amĕlas mĕlas harĕp,
samasta para dèwa sūkṣma humĕnĕŋ tinaṅisan ika tan hanâṅlawad,
Arĕs hawa hawākĕnâwĕdi kumöl wruḥ i gĕgĕḥ i wuyuŋ dwijeśwara,
paḍâṅrĕs anaṅis naṅis taṅis ikā piniturun ika muṅgu riŋ waneḥ*

7/18/76.
taṅis taṅis i dèwa niŋ kusuma sūkṣma tinaṅisakĕn iŋ mađubrata,
taṅis niŋ amarāśrayêŋ wulan awā tinaṅisakĕn i śabda niŋ cucur,
taṅis taṅis i dèwa niŋ jalada cātaka manaṅisakĕn hanêŋ tawaŋ,
taṅis taṅis i dèwa niŋ masa kapat tinaṅisakĕn i gĕntĕṙ iŋ patĕr*

7/19/77.
muwaḥ dyaḥ anu mojaṙ asrĕt ucapanya tuna tuna sinambaṅan taṅis,
mpu ḍaŋ hyaŋ apa tāḥ inanti ni manĕḥta paṅuṣađa ri duḥka ni ṅhulun,
yatan hana hineṙ manĕḥ dwijawarâsiha humuripana ṅhuwus pĕjaḥ,
kṣamākĕna magöŋ ṅhulun mpu warahĕn duga duga mara tan harĕp harĕp*

7/20/78.
nahan rasa ni de nikânaṅis aminta winaluyakĕn iŋ kadewatan,
Uđāni ƀagawān paṅawruhana de nira mulat amanis wawaŋ lipur,
Apuy siniram iŋ jawuḥ paḍa ni suṅsut ira tan agĕgĕḥ wawaŋ paḍĕm,
sĕrĕḥ waṅi lawan duḥ iŋ wwaḥ aramĕs ri waja paḍa ni de nirâṅucap*

7/21/79.
paran karika tan sihaṅkwa ri kitânaku kita karikâpan uttama,
manuṣya tuwi sāwakanya yan atön mara mara hiniḍĕp kadaŋ kadaŋ,
kunaŋ saŋ agawe laranta paramāṙŧa nira sira ƀaṭāra śaṅkara,
lukat ni kapalaŋ nikaŋ sukrĕta māṙgga ni kapalaŋ i denta dewatī*

7/22/80.
priyanta riŋ anādijanma dadi mānuṣa lituhayu sūṙyyawaṅśaja,
narendra raǥu rakwa mānak aniru prakaśita suƀagêŋ purāntara,
Apañjy-aja đanuṙdđarânwam isi niŋ raǥunagara turuŋ smarātura,
tuhun kita dine ƀaṭāra yugalanya muwaḥ akurĕnâsihê kita*

7/23/81.
kunaŋ pwa siha ni ṅhulun ri kita tan kalawasana dadinta mānuṣa,
Aṅālihana kapraƀun kita lawan saŋ aja suꝁa sarājya tuṅgalĕn,
tuhun pamĕkasanta wīja sawijîrika kita maluyêŋ kadewatan,
sĕkaṙ sumanasântakanta ya tikâmĕgatakĕna ri śāpa ni ṅhulun*

7/24/82.
huwus pwa kita mantuk iŋ surapadânaku katĕka tĕkêŋ wwaluŋ tahun,
samaṅkana narendra saŋ kawĕkas iŋ nagara muliha riŋ kadewatan,
Apaṅgiha muwaḥ lawan kita tumĕmwakĕna ꝑala nikaŋ kadigjayan,
mataŋnya pahayun manaḥta suꝁamāṙgga matĕmahana rājaputrikā*

7/25/83.
nahan rasa ni de nirâmĕgati śāpa nira tĕhĕṙ ajaṙ satorasiḥ,
ri mūla ni dadinya len tĕmahananya tinalataḥ irâgalaṙ taṅan,
kunaŋ pwa wĕkasan hiḍĕpnya ri kaśāpa nika kadi wineḥ anugraha,
Unĕŋnya matĕmaḥ luḥ adrĕs i kapö lara turida nikâtĕmaḥ taṅis*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
8/1/84.
hāḥ saŋ mukṣa ri luḥku tan pahamĕṅan namu namu pĕjaḥ iŋ pasaṅgaman,
maṅke pwâmbĕka niŋ prahāsana bisâṅhari hariḥ iŋ arĕs pinaṅkwakĕn,
ṅūni n hyaŋ kita riŋ surālaya manĕḥta milu matĕmahan warāpsarī,
maṅke pwâṅdadi rājaputra kita heṙ ṅhulun atĕmaha rājaputrikā*

8/2/85.
hāḥ swāmiṅku dudut ṅhulun ri juraŋ iŋ lĕpihan alal aṅölakĕn laṅö,
hĕmban riŋ wwat aśokapādapa tĕṅaḥku pagamĕlana luṅgaḥ iŋ gaḍuŋ,
suŋsuŋ riŋ maṅunĕŋ galuḥ lulut unĕṅku ri kita kaka tan wĕnaŋ kinas,
riŋ paṇḍan haḍaṅĕn ṅhulun lumaku śoka laku laku ṭikâhawan puḍak*

8/3/86.
nāhan ṅrĕs ṅrĕs i samba sambat ika kāsihan alal apasaḥ lawan priya,
tan siḥ niŋ wiđi moǥa tan patuluṅan karaṇa nika manĕmwakĕn lara,
de niŋ gyānya tumĕmwa janma saŋ aniṅgalakĕn iriya riŋ kadewatan,
Amwit matya manĕmbaḥ iŋ dwijawarânĕhĕṙ aṅusapi luḥnya riŋ sabuk*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
9/1/87.
huwus praṇata ƀakti tan paśaraṇāśraya mati lumaḥ iŋ pamañcanan,
humuŋ taṅis i sundarī nikaŋ alas hinariwuwu ni śabda niŋ gaguŋ,
rĕrĕb kusumasāri tan papĕgatan kĕtug i tĕḍun iŋ eṙttalîŋ juraŋ,
luŋ iŋ gaḍuŋ aṅindracāpa humaḍaŋ hawana nika madadya mānuṣa*

9/2/88.
hyaŋ agni hana riŋ śarīra mijil aṅgĕsĕṅi śawa nikâgilaŋ gilaŋ,
kasidđyan ira saŋ dwijaṙṣi gumawe dilaḥ ika karaṇanya n ujwala,
bukuṙ pamiḍaran ndatan milu gĕsĕŋ kadi jalada rinĕṅgan iŋ kilat,
samantaji paḍĕm tuhun hana kukusnya kari sakukus iŋ damaṙ pĕjaḥ*

9/3/89.
hayunya milu ƀasmiƀūta tĕka riŋ gĕluŋ ahawuk amiṇḍa riŋ kukus,
lumöŋ wa nikaŋ asŧi mātra kadi śeṣa ni luru ni matanya yan wulat,
baṅun tura turaḥ nikaŋ sipat ikaŋ latu latu tumibā paḍâhirĕŋ,
hilaŋ siniriṙ iŋ samīraṇa hawunya tumuluy anarīra riŋ hrĕbuk*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
10/1/90.
saŋ hyaŋ niŋ suraloka tan pahamĕṅan namu namu pĕjaḥ iŋ pamañcanan,
sūkṣmâṅjanma marêŋ widaṙbƀanagarī sira ta pinakasāri niŋ sarāt,
putrī śrī kraŧakeśikeśwara nĕhĕṙ hayu nira kadi ṅūni n apsarī,
ꝁyāti śrîndumatī panaṅgaḥ i sira n pamuꝁa kadi śaśaṅka pūṙṇnama*

10/2/91.
lwīṙ iŋ swapna wijil nirâdƀuta karĕṅwan i wali nira riŋ kadewatan,
rĕmrĕm taŋ daśadeśa de ni sahab iŋ jaladakusuma muṅgu riŋ tawaŋ,
lĕŋlĕŋ de ni gĕrĕḥnya ṣaṭpada maliwran apupul irikaŋ limut hrĕbuk,
sumyuk taŋ mađupuṣpawaṙṣa maduluṙ jaya jaya ri jayā nrĕpātmajā*

10/3/92.
ṅūni n tuṅgal anak nareśwara lawö manaḥ ira ri wijil nrĕpātmajā,
ndātan pembuḥ ikaŋ suꝁê sira baṅun bañu humidĕŋ aṅanti riŋ ranu,
maṅke n pembuḥ anak nirâhayu sinamƀawa maṅadĕha lakṣmi niŋ purī,
Embuḥ göŋ kadi sāgara rwab amĕpĕk suꝁa nira ri wijil nrĕpātmajā*

10/4/93.
rakryan saŋ pinakeña rakwa kulawaṅśa wĕka wĕka kadaŋ kadaŋ haji,
Aśrī waṙṇna nirâraras kadi saroja kinĕlabakĕn iŋ ṙyyak iŋ bañu,
de niŋ mĕñcuḥ aṅambĕk ambĕki saƀāwa nira tĕka hirĕŋ kineriṅan,
suswan bāhwan agasyak aṅhalĕpakĕn wruḥ iŋ aṅinakanê tuhan tuhan*

10/5/94.
lāwan towi nirâhalĕp marĕka hadyana kunaŋ asawaŋ priyambada,
ndan paṙṇnaḥ kaka de nirêña nira karwa sira paḍa suśīla wīṙyyawan,
kāliḥ kāliḥ irâṅharis haris anuswani rahina wĕṅî suputrikā,
saṅkêŋ swaṙgga hulun tuhâṅgĕḥ ira ṅūni ri hana nira riŋ kadewatan*

10/6/95.
wwaŋ ri jro juru niŋ mĕṅĕs pinarĕk iŋ wagĕd amirit i hatwik iŋ manis,
sakwan selwan atūt manaḥnya kalawan kabayan iŋ arĕjêŋ kaguṇḍikan,
tuṅgal riŋ katĕkāsihan lawan ikaŋ pinuji pinakagusti riŋ raras,
rūm rakryan nrĕpaputrikā mawa hayunya tuhu ratu ni raśmi niŋ prajā*

10/7/96.
strī māwak caturaṅga saƀya tan aŧāni panagara tĕkâhawan raŧa,
prāyâpāmbĕkan aśwasañcari lakunya wagĕd aniru lampaḥ iŋ liman,
nistanya n wiparīta rūpa nika tan kasaḥ i paḍa narendraputrikā,
himpĕṙ peka minantryakĕn huwus aƀūṣaṇa hinalĕpakĕn yayâhala*

10/8/97.
rakryan rājasutânwam eṅgal atuhâṅiṅĕt iṅĕtakĕn aṅdĕlö tawaŋ,
Aṅliŋliŋ kinahaṙṣan iŋ kaka kakâmwaṅi sira rinĕbut pinaṅkwakĕn,
kahyun hyun kumurĕb kurĕb kumĕdal asriŋ aniru niru putra niŋ pĕñu,
wahw-âhuntw-aputiḥ katon sĕḍĕŋ irâsĕmu guyu baṅun aṅhĕmū mĕnur*

10/9/98.
solaḥ ƀāwa nirâmaṅun siḥ aṅĕwaḥ bapa bapa juga de nirâṅucap,
yan paṅjaṅkaḥ aṅaṅguḥ aṅguhi gumoḥ lumaris asĕmu lĕmbu kanyakā,
mogâhyaŋ sira yan maluṅguḥ ararĕm tumiru tiru paluṅguḥ iŋ gaṇa,
yan sore mulat iŋ wulan wruḥ awawā wulan anuduhi wimba niŋ wulan*

10/10/99.
Endaḥ budđi nikaŋ waneḥ mamitaṅis mitaṅis i sira haṙṣa riŋ taṅis,
Eṅgal mary-anaṅis pinakpak amanis wulat ira sinawe pinaṅkwakĕn,
len tekaŋ harĕp iŋ halâhala halan mamalaku hala hāsyakāraṇa,
maṅkin tībra raras narendratanayâhayu ri huwus ira n paweḥ ala*

10/11/100.
Anwam tapwan apâsarik hayu nirân inaṅĕtan apupuk ri wunbunan,
tan paṅde hala tambĕḥ iŋ hayu bajaŋ bajaŋ ira mata niŋ lawak bulu,
pantĕs yan pagĕlaŋ lawe wĕnaŋ i kāla nira kapĕjahan rare bajaŋ,
tambā niŋ sĕgu tuŋtuŋ iŋ sĕrĕḥ aṅimbuhi manis ira yan hanê rahi*

10/12/101.
ndi nyū danta paḍā mĕne n lĕwiha yan marĕk i sira sĕḍĕŋ pinaṅkwakĕn,
lāwan ketaka dūra n aṅhiriba nista nika n inuparĕṅgan iŋ ṭikā,
sakweḥ niŋ kusumâwĕnĕs pinakataṇḍiŋ ira wawaŋ alum sakêŋ taṅan,
maṅgĕḥ de niŋ anuswanî sira dudū lawan anak anakan sinuswakĕn*

10/13/102.
Eṅgal wruḥ tinitaḥ bisâtaratayan wĕgig aṅadĕg adĕg wawaŋ tibā,
guywan wruḥ makukuk bayan tinañakĕn kahanan ira bisâtukup mata,
sorêsuk malĕbū lĕbū cala kinon ahuwusana ya saṅkan iŋ taṅis,
haṙṣânon gigirĕn sirâṅgyat anĕpak bisu bisu nĕhĕṙ aṅgigiṙ gigir*

10/14/103.
dudw-aṅkĕn wĕṅi de nira n wruḥ aṅucap mari bisu bisu saŋsayâbĕnĕr,
sāmpun rakwa sirâpupak pinakapūṙwwaka nira n aṅajî munīśwara,
prajña wruḥ ri kalīṅa niŋ paḍa kadi wruḥ alawas anulus wicakṣaṇa,
Eṅgal paŧya ri kaprayogan i rusit niŋ aji kadi tĕmaḥ saraswatī*

10/15/104.
Umwat śīǥra tuwuḥ nirâhayu sawaŋ salaga niŋ asanâṅrĕṅö gĕrĕḥ,
tapwan wruḥ riŋ iraŋ dahat kalukaran tapiḥ awuda wudâgĕlaŋ gĕlaŋ,
tan pendaḥ lĕṅĕŋ iŋ wuluḥ gaḍiŋ i kāla ni pamilĕt i luṅgaḥ iŋ gaḍuŋ,
mambĕt mađya nirâwĕlū buṅaḥ i waṙṇna nika kadi giliŋ giliŋ kuñit*

10/16/105.
niṙwā tan paguṇa ŋ pupuṙ pinakapahyas ira tĕwas aweḥ kram iŋ muꝁa,
dūrâṅhaywana tan padon sipat irâṅlĕtuhi ri hĕniŋ iŋ matâbiru,
lāwan taŋ paṅĕluk lĕṅĕn wiꝑala yeka karaṇa ni halis nira n tikĕl,
wyaṙŧâŋ tūlahanânukĕṙ nukĕri tan wuruŋ amaṅunakĕn srĕt iŋ susu*

10/17/106.
sumraŋ sraŋ mata wahw-atön ri lĕṅĕŋ iŋ gĕrĕḥ aṅirim irim lawan riris,
Aṅlūd ry-ambĕk ira n rimaŋ taṅis ikaŋ ƀramara kalilipĕn saḍĕk hrĕbuk,
yan sore ri huwus nirâhawu hawu wruḥ amawa kalaṅön irêŋ natar,
Aṅhĕmban karas esi ƀāṣa pinakānak anakan ira tan saḥ iŋ tanaḥ*

10/18/107.
piṇḍa dwādaśawaṙṣa kāla ni wijil nira rumara rara n hanê dalĕm,
yan paṅhyas hyasi moǥa tan kawanĕhan tiniru tiru sade nirâṅhyasi,
sotan ta ṅhyaŋ iŋ indraloka kapana n tan apĕnĕda tĕmaḥnya mānuṣa,
lakṣmī niŋ nagarâhulap mulat i rūpa nira n ahayu katwaŋ iŋ tulis*

10/19/108.
miṅkil tapwan agöŋ payođara nirâṅlĕwihi buṅaḥ i tuŋtuŋ iŋ gaḍiŋ,
hyaŋ hiŋ tāman aṅiṇḍarat sĕmu ni rūpa nira n ahayu muṅgu riŋ taman,
tistis lālana tan hanâṅiriṅakĕn laku nira kadi tan tuhan tuhan,
molaḥ sumpiŋ irâsanâlum awĕnĕs baṅun awĕdi ri luñcip iŋ mata*

10/20/109.
paṅrāt niŋ kalaṅön tinurwakĕn irêŋ watu karaŋ aṅilo wway iŋ ranu,
tan śoƀā humiriŋ lumaḥ makakaraŋ hulu lĕṅĕn ira mūṙcꞓitâṅligā,
paṇḍan raṅkaŋ aṅöbi tan panisi mātra ri sira n apulaŋ lawan hrĕbuk,
Amrĕm karwa karas lĕṅĕŋ kadi ṭikā piniturun inamĕṙ sakêŋ puḍak*

10/21/110.
maṅkin maṙmma narendra māsiḥ anĕkāni samaṅinakanê manaḥ nira,
budđi śrī parameśwarī suꝁa makānak i sira samanaḥ nirênariḥ,
maṅke n tan hana wahw-atakwan ahiḍĕp nrĕpati tĕka sirâṅhĕmū guyu,
maṅgĕḥ budđi nirâjajaṙ lawan anak nira baṅun aṅabehi jīwita*

10/22/111.
saŋ ƀojânak irâtuhâpagĕḥ ikaŋ guṇa ri sira paṅawruḥ iŋ ratu,
sākṣāt prāṇawa Īśwara nrĕpati kāsiḥ ira sira suśīla nītimān,
Aṅhiŋ rakwa pakö nareśwara ri ƀūmi nira sira sadā janapriya,
maṅgĕḥ rowaŋ irâṅadĕg ri hiḍĕp iŋ mulat i suꝁa nira n paḍâpagĕḥ*

10/23/112.
ndan griŋ saŋ praƀu saŋsayâbwat atĕlĕb maṅinak inaki tan tulus waras,
tĕṅrān iŋ hurip iŋ śarīra paḍa rūkṣa mawaraḥ i tĕkā nikaŋ pati,
yekā hetu nirâṅutus marĕka riŋ dwijawara rĕṣi śꜽwa sogata,
mwaŋ mantrī winĕkas wĕkas nira n anak nira sumiliha ratwa haywa len*

10/24/113.
sakweḥ saŋ winĕkas wĕkas paḍa tĕñuḥ twas ira kahĕnĕṅan mulat juga,
de niŋ duḥka tumon i kāsy-asiḥ i saŋ kawĕkas ira dumeḥ sirâsiha,
mojaṙ mātra pĕgat pĕgat wĕkasan amriḥ asayut amĕlas mĕlas harĕp,
luḥ lāwan sĕkĕl iŋ taṅis duluṙ i de nira sumahuṙ i śabda saŋ praƀu*

10/25/114.
he nāŧaṅku huwus kapaṅku wacana nrĕpati rasa nirâwĕkas wĕkas,
An saŋ ƀoja gumantya ratwakĕna yadyapi pĕjaha mĕne nareśwara,
ndan lwiṙ wyaṙŧa ḍawuḥ ni śabda naranāŧa ri sama marĕk aṅlawad lawad,
Āpan ṅhiŋ sira keṅĕ keṅĕt alawas kumaliliraṇa kapraƀun haji*

10/26/115.
śaktin de naranāŧa haywa lĕsu saŋ praƀu tahapana wedya kinkinĕn,
śrī dewîndumatī katoliha katon uwuḥ uwuha nira n katiṅgala,
mwaŋ saŋ ƀoja sirânwam aṙdđa kapalaŋ wĕkasakĕna narendra riŋ prajā,
ndān amriḥ mriha saŋ praƀu syapa parāśrayana sama marĕk mĕne n kari*

10/27/116.
nāhan liŋ sama maṅlawad lawad i saŋ praƀu lara nira membuḥ aṅlare,
wahw-âṅlumpuhi saŋsayâmaṅĕti roga nira wawaŋ alum sirâwĕnĕs,
tan polaḥ sira tan kĕḍap ṅuni ṅuni n paṅucapa sira kewalâturū,
ṅhiŋ maṅguḥ kalawan miṅĕl sahuṙ ira n tinaña tañan i de nirâlara*

10/28/117.
satya śrī parameśwarī tan awĕdîŋ pati tumuta ri līna saŋ praƀu,
ndan dewîndumatī tinoliḥ ira kāsy-asiha nira mĕne n katiṅgala,
mwaŋ saŋ ƀoja paḍânwam anwam anaṅis paḍa wihikan i tībra saŋ praƀu,
kāliḥ kāliḥ irâpupul tinaṅisan pinĕkul ira nĕhĕṙ sinuṅkĕman*

10/29/118.
Ꜽ ƀojaṅku wĕkaṅku haywa tan asiḥ kita bapa riy arinta kāsihan,
putrīṅkw-indumatīṅku ƀaktya ri kakanta kita sarika samƀawâsiha,
Anwam kāri tuhanku deṅku kawĕkas riŋ iña lawan uwâmalaṙ tuha,
himpĕṙ hantiga niŋ manuk taḍahasiḥ sy-anaku tinuwawākĕn iŋ waneḥ*

10/30/119.
wuṅsw-amwīta bibinta matya tumutê kapati saŋ ahulun ṅhulun tuhan,
lwâmbĕk māsku saŋ aprihêŋ ƀuwana sĕmbahĕn iŋ amawa rāt kitânaku,
Ꜽ putrîndumatīṅku māsku t ahurup tapiḥ alaḥ ibu kenku kenakĕn,
soŋsoṅaṅkwa tapiḥta karwana lawan haji lĕpasa mamukṣa mukṣana*

10/31/120.
sĕmbaḥ ni ṅhulun alpađaṙmma ri paḍadwaya paramawiśeṣapaṇḍita,
pun dewîndumatī kayatnakĕna de wiwuđapati bapebwa māsiha,
mwaŋ saŋ ƀoja muwaḥ wuruk wurukĕn iŋ nagara palaṙ aniṙwwa saŋ praƀu,
waṙṣājñāna parâđipaṇḍita dumadyakĕna kawijayanya riŋ prajā*

10/32/121.
nāhan liŋ parameśwarī tucapa saŋ praƀu kasiḥ arĕp aṅhiḍĕp lara,
saŋ hyaŋ jīwa hanê gulū nira lawan kĕtĕ kĕtĕg ira saŋsayâsamun,
sāmpun kāku pasāra sāra ni waraḥ yatiwara rinĕgĕp nareśwara,
tan simpaŋ kadi de nirâṅayatakĕn panaḥ aṅĕnani de nirâṅhiḍĕp*

10/33/122.
trĕṣṇābanđana riŋ śarīra pinĕgat nira manaḥ ira kewalâhĕniŋ,
sadyotkranti linakṣyakĕn pataṅananya tumutupana simpaŋ iŋ hĕnū,
lāwan mantra nikā ndatan dwa sira saŋ praƀu wiƀu riŋ awak wawaŋ mĕsat,
kewalyâśraya sūkṣma māri kahiḍĕp mamarĕṅi śiwamāṙgga dug mĕṅā*

10/34/123.
sāmpun māti nareśwarâtri sakaḍatwan anaṅisi pĕjaḥ nirâlara,
śrī dewîndumatī muwaḥ tinaṅisan kapati lumay awak nirâwĕnĕs,
mādan śrī parameśwarī marĕk anĕmbaḥ i śawa haji satya sādara,
mājaṙ yan sira milwa matya pawaraḥ nira karaṇa ni luḥ niŋ aṅrĕṅö*

10/35/124.
he nāŧaṅku nihan ṅhulun praṇata ƀakti tumuta saparanta tan saha,
yadyastun kita dewatâŧawa manuṣya huluna pakĕnaṅkwa de haji,
putrī putra rarā sĕḍĕŋ mĕrĕ mĕrĕḥ kaŧamapi tan ikā katoliha,
patrĕmta praƀu yeki haṇḍĕmana ni ṅhulun amaḥ aku suŋsuŋ iŋ hĕnū*

10/36/125.
nā liŋ śrī parameśwarī nĕhĕṙ apatrĕm amĕkasi hurip sirâsĕgu,
himpĕṙ waṙṣa tibā nikaŋ luḥ i widaṙbƀanagara humilī mawaḥ wahan,
sambat sambat ikaŋ sarājya gumĕrĕḥ kadi kĕtĕṙ i gĕrĕḥ niŋ ampuhan,
tawwan riŋ kusumâṅjraḥ iŋ masa kapat paḍa ni taṅis ikā n rinĕṅwakĕn*

10/37/126.
prāpta ŋ truḥ kadi sĕmbu sĕmbuṙ i jajâṅawara ri gĕmuḥ iŋ payođara,
waṙṇnākāra nikaŋ kuwuŋ kuwuŋ apiṇḍa pupuk i rahi keṅgutan halis,
polaḥ niŋ kilat iŋ tawaŋ kadi kĕḍap niŋ asamaya kapaṅgihêŋ taman,
his hīs niŋ bañu muṅgu riŋ tarĕtĕpan kadi luḥ iŋ anaṅis pinaṅkwakĕn*

10/38/127.
muṅgw-iŋ maṇḍyusa kāli kāliḥ ira moǥa kadi kinasut iŋ pasaṅgaman,
keṅĕṙ mātra gulū narendramahiṣī kadi cala cala tan panūt kinol,
piṅgiṙ niŋ kanin iŋ jajâsĕmu miraḥ kadi karagĕt i tuŋtuŋ iŋ kuku,
rāhĕn siñjaŋ ira n lume miṅay awaṙṇna wahu kawawa de nareśwara*

10/39/128.
śrī dewîndumatī lĕwĕs lara nira n panaṅis asidĕhâṅure gĕluŋ,
mambĕt mađya nirâṅgaluṅgaŋ araras tĕṅaḥ ira sumawe ri saŋ pĕjaḥ,
tan kewran lukaṙ iŋ tapiḥ wijil i luḥ nira tan inusapan hanê muꝁa,
sambat sambat irâṅrĕmĕk hati rasanya karaṇa ni taṅis niŋ aṅrĕṅö*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
11/1/129.
Ahā bibi haji ndi siḥta winaliṅku ta kita tulusâsihê ṅhulun,
muwaḥ bapa haji ndi siḥta palakunkwa tulusa ni wĕlasta ri ṅhulun,
Ujaṙtta kita ṅūni kāsihana niŋ jagat anaku sadā pakāśrayan,
jagat karika māsihêry-aku kita pwa paḍa tan awĕlas maṅaryakĕn*

11/2/130.
praƀuṅku kita kāliḥ ĕndi paraṇanta pawuṅu sakarĕŋ waraḥ ṅhulun,
yan iŋ śiwapadâŧawêŋ haripadâŧawa lĕpasa kunaŋ sakêrikā,
ṅhulun tumuturâpa don iŋ ahurip wiꝑala yan apasaḥ lawan kita,
patiṅku hawanaṅkwa muṅsiṙ i paḍanta bapa tañakĕnêŋ kadewatan*

11/3/131.
pulaḥta humĕnĕŋ diṅaryan asagaṙ ndi kari culu culuḥta ri ṅhulun,
nihan ṅhulun anakta paṅkwakĕn aḍâtiśaya bapa kita n huwus pĕjaḥ,
prayojana ni deṅkw-asambat akusā baribinana kita n paḍâturū,
palaṙ palaṙ awuṅwa de ni panaṅisku nĕhĕṙ ajara māsku cĕp tuhan*

11/4/132.
nihan tĕtĕlakĕn hatiṅku bibi muṅgaḥ akĕsĕl ahĕnĕk tĕkê jaja,
muwaḥ priḥ i mataṅku tīsana rahup rahupana bibi bawwa bawwana,
pilī piliṅan i ṅhulun dumadak aṅhĕlu pupukana tulya tulyana,
guluṅku kadi meḥ kahötana rasanya n anaṅis i patinta sĕmburĕn*

11/5/133.
ri kāla ni huripta ṅūni bibi sāhasa kita sahasâṅabĕt ṅhulun,
hasiḥ bapa hajî ṅhulun tĕka sirânuluŋ aṅusapi luḥ mamaṅkwakĕn,
mataŋ ya bibi maḥ palu ṅhulun alaḥ pawuṅu sakaharĕp ṅhulun habĕt,
ndya sī yan anuluŋ muwaḥ bapa hajî ṅhulun atĕhĕṙ ataṅguhê kita*

11/6/134.
syapêka śaraṇāśrayaṅkwa ri pĕjaḥta bapa haji nihan dudut ṅhulun,
Apan kaka turuŋ wĕnaŋ śaraṇa ni ṅhulun apituwin anwam iŋ wayaḥ,
kadaŋ kadaŋ adoḥ sirâsiḥ alĕbâmihutaṅanana sī kadi ṅhulun,
mataŋ yan anakanta riŋ suruwayan ṅhulun alaḥ alapĕn maran pĕjaḥ*

11/7/135.
Aḍā hyaŋ aparan ta koŋ wiđi ṅaranmu tan awĕlas adĕṅky-anon suꝁa,
bapaṅku sira māti demu mapa doṣa nira huwus akīṙtti riŋ jagat,
lawan bibi tumūt prasidđa tika ko muwaḥ amĕjahi tan pakāraṇa,
mataŋ ya wĕtu ko rwa sānak aku patyani saha bala demu hĕntyakĕn*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
12/1/136.
nāhan sambat irânaṅis kaḍĕḍĕtan lara hati nira tan wĕnaŋ kinöl,
simsim wāhu hilaŋ maṇiknya kalĕbū paḍa paḍa nira niṣpraƀâkucĕm,
dady-âteja katonan iŋ rahina tan parawi wĕṅi tiniṅgal iŋ wulan,
saṅkê rūpa nirâsawaŋ karĕbahan gunuŋ alara ri līna saŋ praƀu*

12/2/137.
paṅde niŋ wiđi tan wĕnaŋ winađa tiṅhalana kasiḥ arĕp suputrikā,
kāry-anwam ri pĕjaḥ nareśwara samaṇḍyusa sira kalawan nareśwarī,
de niŋ duḥka kĕdö sirâmalaku milwa maṅatigaṇa maṇḍyusê dalĕm,
patrĕm wahw-inunus nirênayatakĕn ri jaja kaka kakâkrak aṅrĕbut*

12/3/138.
maṅkin ǥūṙṇnita śabda niŋ wwaŋ anaṅis wĕdi kaluputanêŋ nrĕpātmajā,
Āpan budđi nirâṅhuwus huwus apakṣa pĕjaha tumutê nareśwara,
göŋ trĕṣṇâsiḥ arāma rena kapĕgan kapati pati sirâlarânaṅis,
drāk sidđânĕmu duḥka niŋ dadi manuṣya paṅawaśa ni śāpa saŋ rĕṣi*

12/4/139.
saŋ ƀoja prihati n tumon kasiḥ arĕp ny-awak ira kari de nareśwara,
kady-agriŋ sira de ni duḥka nira tan saḥ anaṅis i dagan narāđipa,
Āśāƀūta marambĕhan wĕtu ni luḥ nira mulat i narendrakanyakā,
maṙmmâmaṅku pĕgat pĕgat sapitutuṙ nira tuna tuna de nikaŋ taṅis*

12/5/140.
rakryan haywa wiraṅrwaŋ induŋ ĕnĕbĕn ta pamanas i laranta tīsakĕn,
riŋ swaṙggasŧa narendra sāmpun atuhâpituwi huwus akīṙtti riŋ jagat,
pakṣa kṣatriya rāka rakryan apagĕḥ wĕnaṅa śaraṇa rakryan iŋ hayu,
ṅhiŋ yan māti kakanta mamriḥ iŋ ayun kita pĕjaha tumūta ri ṅhulun*

12/6/141.
haywâśâlara duḥka yan bapa haji mwaŋ ibu haji pĕjaḥ sirâdulur,
yāwat janma ṅaranya tan hana tuwuḥ watu kaluputa saṅka riŋ pati,
tan pendaḥ kadi cakra niŋ raŧa tĕka ŋ dadi niyata midĕṙ puriḥ nika,
saṅkêŋ mrĕtyu tĕka ṅhurip kunĕŋ ikaŋ pati niyata mijil sakêŋ hurip*

12/7/142.
māyākāra hanêŋ crĕmin paḍa nikaŋ dadi sahana hananya tan sŧiti,
himpĕṙ pādapa tan wuruŋ manirarâmĕkasi tuha tuwuḥnya tan lanā,
tiṅkaḥ niŋ hurip iŋ manuṣya juti tattwa nika tan alawas wawaŋ hilaŋ,
kintw-îkaŋ pati jāti tattwa nika tan kṣaṇika pinakađaṙmma niŋ dadi*

12/8/143.
Eman ṅwaŋ lumĕkas mamet pati sakêŋ lumĕkasa ri kapetan iŋ hurip,
pöŋpöṅĕn ta huripta yogya dadahanta makahuluna de munīśwara,
Āpan yan wruḥ i ƀeda saŋ rwa kalawan wruha ri pasamudāya niŋ tiga,
Icꞓā nora kasaṅśayêŋ hala lawan hayu niyata luput sakêrika*

<wisaṙjjita> 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20
13/1/144.
kumwa kunaŋ liṅa rakryan apa hayu nikaŋ hayu yan gawayĕn,
ri wruḥ i saŋ rwa ƀineda lawan i sira saŋ tri tinuṅgalakĕn,
kumwa kunaŋ liṅa rakryan apa hala nikaŋ hala yan gawayĕn,
ri wruḥ i saŋ rwa ƀineda lawan i sira saŋ tri tinuṅgalakĕn*

13/2/145.
siṅgiḥ ujaṙtta ri saŋ krĕtasamaya wiśeṣa paṅawruḥ ira,
kweḥ nira riŋ nagarêŋ acala paḍa tikā pinakoṅgwan ira,
ndin rakĕta ŋ suꝁaduḥka ri sira satatâbrata tan palabuḥ,
lokaparāśraya kāraṇa nira magawe hayu tan wipaŧa*

13/3/146.
saŋ wruḥ i saŋ wĕkas iŋ samaya winuni de paramādiguru,
kewala śudđa manaḥ nira linĕtu lĕtuḥ kapanâlĕtuha,
wāhyaśarīra pinucꞓa nira ri tĕka niŋ pati tan ginĕgö,
jñāna wiśeṣa śarīra nira taya śarīra nirêŋ wĕkasan*

13/4/147.
wwaŋ magawe hayu yan wruḥ i sira saŋ amukti gawenya hayu,
tan dadi tan luput iŋ hayu hayu ni gawe nika tan wiꝑala,
wwaŋ magawe hala yan wruḥ i sira saŋ amukti gawenya hala,
tan dadi tan luput iŋ hala hala ni gawe nika tan wiꝑala*

13/5/148.
wwaŋ magawe hayu tan wruḥ i sira saŋ amukti gawenya hayu,
tan dadi tan tumĕmu ṅhayu hayu ni gawenya tumūt maṅiriŋ,
wwaŋ magawe hala tan wruḥ i sira saŋ amukti gawenya hala,
tan dadi tan tumĕmu ṅhala hala ni gawenya tumūt maṅiriŋ*

13/6/149.
saŋ wiku gūḋa nihan wulatana mamaṅan tĕḍa riŋ pahĕhan,
tan tĕḍa tan śuci ta pwa sahana hana niŋ pinaṅan liŋ ira,
hetu nirâmbĕk alokika winulatan ajrĕm apiṇḍa kasop,
śudđa nikaŋ pratipatti makalarapan uttama niŋ samaya*

13/7/150.
māsku mataŋnyan ikaŋ hayu gawayakĕnanta sĕḍĕŋ mahurip,
paṇḍita towi yayā sira maṅulahakĕn brata tan kaluṣa,
budđy-ahĕniŋ brata yoga tapa taki takinta maran kawaśa,
gĕgwana rakryan anĕmwakĕna wara waraḥ paramādiguru*

<girisa> 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16
14/1/151.
Anĕmu nĕmu kĕtêkā saŋ sāmpun krĕtasamaya,
wihikan i rasa saŋ hyaŋ tattwajñāna kalĕpasĕn,
tan uliḥ uliḥ iŋ aṅdoḥ saṅkêŋ pāda muniwara,
Uliḥ iŋ asaṅu tasyan ƀaktîŋ paṇḍita matuha*

14/2/152.
Aṅinak inaka taŋ wwaŋ yāwat jñāna pinakadon,
syapa ta sira mamaṅgiḥ tattwajñāna dudu gawe,
hana satata masewā tan byaktanya pinihanan,
sukrĕta juga maṅinte lāwan duṣkrĕta maṅiriŋ*

14/3/153.
hana sira guruputrânak niŋ paṇḍita nagara,
sahana nira ta rakwâdrĕwya ŋ jñāna pakagurun,
taha tan ika panidđan wet niŋ paṇḍita matuha,
Amilihi juga saŋ hyaŋ tattwêŋ uṅgwana rahayu*

14/4/154.
Anak iŋ apirak akweḥ ṅūnî nwamnya paḍa suꝁa,
sahana nika ta rakwânirw-akweḥ apirak ika,
taha tan ika panidđan wet niŋ śreṣṫa panariman,
Amilihi juga saŋ hyaŋ śrī tan siŋ kahanan ira*

14/5/155.
kita yayi sĕḍĕŋ anwam priḥ saŋ hyaŋ rasa kawikun,
pira karika musuḥ niŋ wikw-aṅhiŋ nĕm ikaŋ akas,
Alahakĕn i dalĕm twas pet siŋ soṅgwan ika raraḥ,
Alaha pĕjaha rakryan yêki swaṙgga ṅaran ika*

<basantatilaka> 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14
15/1/156.
nā de nirâwara waraḥ ri narendraputrī,
tapwan tĕtĕs tinuna sanđi nikaŋ prayoga,
Anwam suśīla guṇamanta krĕtopadeśa,
saṅkê paṅajyan ira kawruḥ irâđiguhya*

15/2/157.
śrī putrikā kapĕnĕtan humĕnĕŋ tumuṅkul,
sāmpun ƀinasmi śawa saŋ praƀu de munīndra,
muṅgw-î taman sira cinaṇḍi lawan sudewī,
sampūṙṇna bapra nira ratna mahāpraƀāwa*

15/3/158.
saŋ ƀoja sāmpun aṅadĕg ri widaṙbƀarājya,
swasŧā saƀūmi nira ƀakty-anukūla sāđu,
mawwat paḍâmarahakĕn ri suꝁanya rakwa,
Anwam muwaḥ nrĕpati liŋnya muwaḥ manĕmbaḥ*

15/4/159.
sāmpun sirâyugala ratna wiśeṣaputrī,
rājāṅkurâwilĕt ikaŋ pakurĕn sawanđu,
soluṙ lulut sahati lĕŋlĕŋ aluŋluṅan kuŋ,
saśrī sakĕmbaŋ alaṅö sakurā sawīja*

15/5/160.
kaywan ragas paḍa nikaŋ nagarî widaṙbƀa,
riŋ wrĕdđarūpa haji dewata lahru sākṣāt,
maṅke n prasidđa kadi kaywan aron akĕmbaŋ,
śrī ƀoja maṅdani sirânwam apiṇḍa rĕŋrĕŋ*

15/6/161.
wet niŋ krĕtā ri paṅadĕg haji nora duṣṭa,
rāmya ṅhĕnū tĕgal ayun tĕka riŋ wanādri,
wāni ŋ wwaŋ aṅhaliwatîriya tuṅga tuṅgal,
Aṅhiŋ gaḍuŋ luŋ ika maṅhabĕt asriŋ oliḥ*

15/7/162.
mantrī nirâtuha tuha dwija śꜽwa bodđa,
kāsiḥ kapaṙccaya narendra wĕnaŋ marê jro,
prajñêṅgitajña ginulaŋ halu riŋ wiweka,
sojaṙ niŋ āgama tinūt nira tan wimāṙgga*

15/8/163.
söḥ śāla đaṙmma kuṭi kīṙtti narendra riŋ rāt,
wwaŋ śreṣṫi đaṙmma ginawe nira sāri sāri,
wwaŋ duṣṭa moǥa kapitūt milu đaṙmmabudđi,
solaḥ swaƀāwa haji tan dadi tan tinūtnya*

15/9/164.
śrī ƀoja sāmpun apagĕḥ siniwîŋ kaḍatwan,
Okĕṙ tumiṅhal i saŋ indumatī hanê jro,
Āpan samāsa niŋ akaṙmma wayaḥ nirâgöŋ,
Aṅhiŋ swayĕmbarakĕnêṅĕt iṅĕt narendra*

15/10/165.
nā de nirâṅiṅĕt iṅĕt kalawan sudewī,
sāmpun wināhyakĕn irê kulawanđu ri jro,
riŋ saṙwwasidđi tuwin amrĕtayoga tĕmbe,
höman hajînarahakĕn para taṇḍa mantrī*

<śāṙddūlawikrīḍita> 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
16/1/166.
Eñjiŋ śrîndumatī kinon marĕka kāliḥ saŋ sunandâṅiriŋ,
lāgy-âmūṙṇnama mopawāsa ya ta maṅde suṅkawā niŋ hati,
tistis meḥ tumibā ŋ ḍawuḥ wwalu lumampaḥ tan kwa de niŋ harip,
mukṣa lwīṙ amarāśrayê muꝁa nira śrī niŋ wulan tan lumöŋ*

16/2/167.
sāmpun prāpta sirê dalĕm praṇata maṙmmâtwaŋ ri jöŋ saŋ praƀu,
lāwan śrī parameśwarī sira sinambaḥ māsiḥ aṅliŋ rĕsĕp,
Om rakryan paḍa nīlakaṇṫa kinaƀaktyantâstu dīṙgǥāyuṣa,
swasŧā tuṅgalĕn iŋ manuṅgali jagat māskw-îbu nā liŋ nira*

16/3/168.
mojaṙ saŋ praƀu māsku tan tugĕta niŋ twastân inundaŋ mami,
rākanta prihati n harĕp mamituhê māsku ndan ewĕḥ juga,
saŋ ratw-âsiha len sasamƀawa muwaḥ yekī pinet ni ṅhulun,
kady-amrat mrati mās juga ṅwaŋ amagantākĕn puriḥ niŋ dadi*

16/4/169.
yāwat đaṙmma ṅaranya riŋ dadi manuṣyâwās hiwĕḥ yan pinet,
lwiṙ sūkṣmā magaṇal ƀaṭāra gumawe tiṅkaḥnya yan maṅkana,
yadyastun jalu jalw-ameta sawawanyêŋ janma haywâsali,
byaktêwĕḥ niki kimpunaḥ kita yan iŋ strī strī n mameta priya*

16/5/170.
saŋkṣepanya kita swayĕmbarakĕnaṅkwânugrahaṅkwê kita,
sakweḥ saŋ ratu hundaṅĕn pilihanantâsiŋ sayogyê hati,
yadyan hyaŋ palakunta māsku yugalantâmriḥ mrihaṅkwâṅhyaṅa,
Aṅhiŋ yan hyaŋ anaṅga kahyuna hade tan pāwak ewĕḥ pinet*

16/6/171.
nâjñā saŋ praƀu yogya paṅkwakĕna de saŋ mās maṇik niŋ purī,
Āpan māsa nira n prapañca saputĕn riŋ rāga de hyaŋ smara,
tan wruḥ riŋ sahurâwiraŋ mata sira n paṅyogyanê saŋ praƀu,
tan maṅguḥ sira tan miṅĕl kadi liṅiṙ mās aṙcca paṅhyaŋ hyaṅan*

16/7/172.
tan saṅkêŋ awalepa kāraṇa nira n lwiṙ tuhwa monabrata,
kepwan budđi nirâtĕgĕg maṅucap agyā gyān harĕp mantuka,
wahw-âdandan anĕmbahê nrĕpati mojaṙ saŋ sunandâṅjawil,
Om yan Om huwusĕn huwus liṅa ni māskw-âlaḥ tuhan mājara*

16/8/173.
tan kewö pitutuṙnya de nrĕpasutā mantuk sirêŋ pamrĕman,
strī strī mājaṙ ajaṙ gumanti humatuṙ prāptêñjiŋ akweḥ marĕk,
moliḥ tīṙŧa binuṅbuṅan winalun iŋ handoŋ sakêŋ paṙwwata,
maṅde śudđa ri budđi saŋ praƀu suꝁā sāmpun sirâcāmana*

<puṣpacāpa> 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | – ⏓ = 20
17/1/174.
prāsāda sꝑaṭikâlaṅö ri tĕṅaḥ iŋ nūsâraras pañcuranya,
strī stry-âmaṅku puḍak winimba makaranya lwiṙ lĕṅĕŋ de ni kuŋnya,
kady-ahyun n-amahaywa luṅsuṙ i tapiḥnya n maṅligā yan hana wwaŋ,
lāgy-ânaṅga suśūnya saṅka ri pacuṙ niŋ wwꜽ ya tâṅde ṅĕliḥnya*

17/2/175.
ri prāsāda hanâṙcca ratna ri dalĕm ndān aṙdđanārīśwarâhyaŋ,
wimba śrī naranāŧa dewata lawan dewī nirârok śarīra,
ṅkā saŋ ƀoja maṅaṙccana pratidinâṅaƀyāsa ri swasŧa niŋ rāt,
kady-âmakpak aṅastwakĕn ri jayaśatrwa śrī narendra n pamūjā*

17/3/176.
saŋ ƀoja wruḥ i tattwa niŋ japasamāđi n đāraṇa đyānapūṙwwa,
mwaŋ tiṅkaḥ niŋ adehaśudđi pinakānuṣṫāna yan recakādi,
sāmpun kālap ulaḥ dwijeśwara mamūjā paŧya riŋ brahmamantra,
saŋ hyaŋ kūṭarahasyamantra jinapākĕn de nirâtūt gaṇitri*

17/4/177.
tatkāla nrĕpati n paṅuccaraṇakĕn mantra stutî saŋ hyaŋ aṙcca,
tan polaḥ wiṣayâṅhiḍĕp ri sira saṅyogānta riŋ yogya yogan,
maṅgā tan lĕpara ŋ japastawa sĕḍĕŋ niŋ jñāna n enak tĕtĕpnya,
simpaŋ niŋ hati yeki kāraṇa nirânaṅhāra saŋ hyaŋ śiwātma*

<girisa> 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16
18/1/178.
ri huwus ira mamūjā līlā śudđa manaḥ ira,
Aṅusapi muꝁa saśrī de niŋ candana karakĕt,
mijil aṅinaŋ aṅicꞓā riŋ wwꜽ niŋ ranu maṅilo,
nĕhĕṙ anisigi dantê tuŋtuŋ niŋ gagaŋ inapi*

18/2/179.
tucapa ta para mantrī śꜽwa brāhmaṇa sugata,
parĕŋ apupul asewa ṅkānê jro paḍa humatur,
nrĕpati sira maluṅguḥ riŋ siṅhāsana kanaka,
Aṅiṅĕt iṅĕt i sidđā niŋ kāṙyya n gawayakĕna*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
19/1/180.
ndin kāṙyyêwĕha riŋ wicakṣaṇa sujanma lituhayu kawi priyambada,
ƀaktîŋ hyaŋ praƀu śakti đꜽṙyya saha wānđawa saha bala kośawāhana,
yadyan sāgara tambakĕn satakĕnâŧawa wukiṙ alihĕn ratākĕna,
byaktâwās kawaśanya de nira saŋ uttamapuruṣa wiśeṣa riŋ jagat*

19/2/181.
śrī ƀoja pwa sira n prasidđa guṇamanta saꝑala sira ƀūmipālaka,
prajñā śāstrawit iṅgita wruḥ iŋ apālapan aṅinaki budđi niŋ marĕk,
Akweḥ drĕwya nirâprameya kadi sāgara papupulan iŋ wway iŋ nadī,
wany-ânindita riŋ parākrama yan iŋ naya kadi ƀagawān wrĕhaspati*

19/3/182.
maṅke pwa n hana rājakāṙyya gawayĕn kakaratala tĕkap nareśwara,
śrī dewîndumatī swayĕmbarakĕnâmiliha ratu sasamƀawê sira,
sāmpun saŋ praƀu motusan maminaṅê para ratu samayogya hundaṅĕn,
lāwan saŋ haja milwa winwitakĕn iŋ nrĕpati raǥu katon tĕkā nira*

19/4/183.
sāmpun höman irêrikā ta para taṇḍa sama sama samâṅharĕp gawe,
sorêsuk gumĕrĕḥ makakrĕtug abaṇḍuŋ asahuran aganti loṙ kidul,
len taŋ wwaŋ maṅusuŋ lakaṙ lakaṙ ikā winaca wuhaya de nikaŋ mulat,
Akweḥ wwaŋ ka gĕrāḥ arĕp mulata wāhu mĕtu sinurakan muliḥ pacĕḥ*

19/5/184.
Abwat hajyan ikaŋ humuŋ saha garantuŋ atabĕ tabĕhan paḍâsĕlur,
Agyā lagy-aṅuhuḥ sirê harĕp alaḥ laku laku liŋ ikaŋ hanê wuri,
tuṅgul paṅharĕp osik akrĕp asinaŋ kumuliliŋ anamaṙ kuwuŋ kuwuŋ,
lwiṙ guntuṙ kamarĕkrĕkĕn kayu pĕtuŋ priŋ asalĕsĕk agĕṇṭaḥ iŋ lĕbuḥ*

19/6/185.
Ewĕṙ nora lĕgâŋ apaṇḍay anulis para lukis asipĕt mwaŋ aṅjahit,
sakweḥ niŋ ginĕlaṙ wruhâṅanam anam wruḥ i suruhan ikā siliḥ tuluŋ,
solaḥ niŋ tama tan hanâtaña ṅaranya huwus adu kabeḥ dinadyakĕn,
paprāsan winaṅun paḍâcarita paṙwwa piniturun atuṅgalan kaŧā*

<widyutkara> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓ = 25
20/1/186.
Embuḥ ƀūṣaṇa niŋ tĕkĕn wuwuŋ apūṙwwa karacanan ikā tĕkêŋ pamanisan,
lāwan tiṅkaḥ ikaŋ paṅastryanan apaṙppat ahalĕp akilā paḍâhayu hayu,
de niŋ mās pinakopacāra sinisik pĕñu pinakawuwuŋnya kumram asinaŋ,
lwiṙ digdāha riŋ astapaṙwwata sĕnö nika murub apadĕlwan iŋ kṣititala*

20/2/187.
Aśrī rāmya ni de nirâmahayu rājya kaliliran apūṙwwa kādƀuta dahat,
miṅgaṙ bapra nikê dalĕm watu hitĕm kuṭa nikaŋ i yawā lumaṅkuŋ ahirĕŋ,
kulwan wetan agopurâtiśaya loṙ kidul agupura piṇḍa maṙppat aruhur,
krĕṣṇākāra paḍâṅlunaŋ kadi gunuŋ kumukus i sĕḍĕŋ iŋ darâwrĕg aputiḥ*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
21/1/188.
luṅhā ŋ wrĕtta ri kāṙyya saŋ praƀu paḍâdƀuta sahana nikaŋ wwaŋ aṅrĕṅö,
wwaŋ wwaŋ pora ḍusun ḍusun paḍa harĕp wihikana mulatêŋ swayambara,
tan samwas raray aṅhwan iŋ tĕgal atakwan i tĕka ni gawe nareśwara,
salwiṙ niŋ baṇijêŋ pĕkĕn taliṅa lintaḥ anaḍaḥ ucapan gawe nika*

21/2/189.
sāmpun prāpta samotusan humatuṙ iŋ nrĕpati sĕḍĕŋ irân hanêŋ saƀā,
Enak budđi narendra de ni panuwal para ratu rasa tan wuruŋ tĕkā,
lumrā ŋ wrĕtta tĕkê dalĕm ri ḍatĕṅâṙyya raǥusuta marêŋ swayambara,
twas niŋ strī sakaḍatwan aṅdadak aluŋ turida paḍa rumūpakê sira*

21/3/190.
strī strī haṙṣa pinöm pinañjiṅakĕn iŋ nagara ri pamihaŋnya riŋ yayaḥ,
tan haṙṣêŋ kawi rakwa rena nika monaguṇa pisaniṅūn tumiṅhala,
ndan rakwêki hinuṙnya matya saka riŋ tuluyakĕna susatya riŋ priya,
liŋnya n kewala tan hinanti ni papaṅgiha nika pĕjahêŋ panambaṅan*

21/4/191.
tapwan māri taṅis taṅisnya n inalap hinaturakĕn i jöŋ suputrikā,
wrā niŋ roma maṅekadeśa ri piliŋ piliṅan ika baṅun pameṙ i luḥ,
Enak riŋ wĕkasan manaḥnya mamalaṙ malaṙ i paḍa narendraputrikā,
Āpan swāmi nikā karĕṅwan i parĕknya ri saŋ aja tĕwĕk nikâpasaḥ*

21/5/192.
Antuk saŋ priya maṅdawākĕn inalĕm para kawi sumĕnāha riŋ kajaŋ,
yeki n rakwa kinonya kady-aṅucapâmaḥ aku tuhan alap waca ṅhulun,
moǥa nyan ya kinonakĕn wacan ikā ri pamaca nika maṅdadak lumuḥ,
swāminyâdadi pustakânuturakĕn hiḍĕp ika pinapagnya riŋ taṅis*

21/6/193.
ṅūnî kāla nika n turuŋ marĕk i jöŋ nira ṅaran ika ken mađūdakā,
saŋ mambaŋ mađusūdana priya nikā kawi taruṇa marĕk ri jöŋ haji,
wiđy-âmiđyani kāraṇanya wirahênalapan alara luḥnya tan pĕgat,
ndaḥ rakryan jayawaspa teki wĕkasan ṅaran ika satĕwĕk nikā marĕk*

<Aƀikrĕti> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓ = 25
22/1/194.
para praƀu kaḍaṅhanan turida rāga nira sinaput iŋ smarâmulaṅuni,
huwus katĕka kuŋ nirâhawan ujaṙ tuhun amĕlas arĕp riniptakĕn ira,
lawan punagi kesy-anambaha ri jöŋ nrĕpawaraduhitā hana hyuna nira,
Akiŋkiŋ aṅalap kasoṙ paḍa tan apraƀu sahana nirârĕbut kahulunan*

22/2/195.
wawaŋ nrĕpatiputrikā rinĕbut iŋ hiḍĕp inaṅĕn aṅĕn raras raras ira,
hanan kahiḍĕp iŋ mađubrata rĕṅiḥ rĕṅiha nira n arĕs kapaṅkwa harasĕn,
lĕyĕp hayu nira n linaṅwakĕn amūṙtti kakawin inapus wineḥ amanisa,
hanê hati kinubđa kady-apĕga kāraṇa nira mijil iŋ puḍak dadi ṭikā*

22/3/196.
Adandan asĕnāha sañjata para praƀu ḍatĕṅa marê widaṙbƀanagara,
lanâṅiṅĕt iṅĕt ri pahyasan irâṅinakana ri manaḥ narendratanayā,
hanâṅdadak anat śarīra manahap nahap aharĕp alantasa n winulatan,
paḍâṅalap alap sipat jĕnu mĕnuŋ hawu karaṇa suputrikā n aharĕpa*

22/4/197.
muwaḥ saŋ aja sāmpun aṙppat akire lumarisa makamaṅgala dwijawara,
sahasraśatakoṭi wīra winiđi nrĕpati tumuta śakti sāmpun ayaśa,
pĕnuḥ sahana niŋ lĕbuḥ tĕkap i sañjata nika kumaluŋ pinañjĕṙ aṅadĕg,
Ikaŋ nagara denya kady-akalaṅan wihaga saŋ aja moliha praƀusutā*

22/5/198.
mijil sira śinaṅꝁapāṇyan i karaŋ ni patiga niŋ aśoka wahw-asalaga,
Ikaŋ ƀramara haṙṣa riŋ kusuma muṅgw-i taṅan ira marâṅisĕp tan awĕliŋ,
laki stry-aliwĕran hañaṙ hañaṙ apaṅgiḥ aduluṙ akaraŋ karaŋ sĕkaṙ arūm,
katampwan i kucuṙ nikaŋ wway atawiŋ tawiŋ i lawĕ lawö nikaŋ sarasija*

22/6/199.
I sāmpun i kaśaṅꝁapāṇyan ira mañjiŋ i dalĕm aduluṙ lawan dwijawara,
Anambaḥ aṅusap ri jöŋ nrĕpati mamwit i ḍatĕṅa nirêŋ widaṙbƀanagara,
sinuṅsuŋ iŋ ujaṙ prahāsana nĕhĕṙ jumaya jaya jayā nirê paran ira,
Ahum hanaku saŋ pakolihĕn i tiṅhal iŋ ahayu dumĕlwa jalwa rasika*

22/7/200.
kunaŋ pawĕkasaṅkwa haywa ta bapaṅku tan apĕnĕd iŋ ambĕk iŋ para paran,
rare mara kita ndatan raraya de niŋ amawa manaḥ atwaṅêŋ wwaŋ atuha,
Inuttama đanuṙdđarânaku taŧāpi tan ika paṅayāya riŋ kadi kita,
Ikaŋ guṇa ya tan paraṅkĕpana maryada rahayu lawö hananya kapalaŋ*

22/8/201.
Ikaŋ sakahawan ri ƀūmi ni bapaṅku pahayu kita rakṣakâṅanumata,
sapawwat ika hantusākĕna sasamƀawa haturakĕnanya māsku tariman,
Ujaṙku pituhunta haywa kita sāhasa maṅalapa wastu mūlya tinĕṅĕt,
prasidđa kadaŋ iŋ jagat kita dumadyakĕna suꝁa nikā mataŋnya pahayu*

22/9/202.
pamitran alawas rĕsĕp karaṇa niŋ wĕnaŋ aṅalapa wastu tan pamalaku,
yan iŋ wiṣayarāmajātaka puriḥnya karaṇa niŋ anĕmwa mās pirak ika,
karāsikaguṇan ya kāraṇa niŋ oliha raras i manaḥ niŋ adyaḥ araras,
kaśaktin aƀimāna kāraṇa niŋ aṅraraḥ aṅalapa rājya niŋ ripukula*

22/10/203.
sirat sirat i de narendra raǥu mojaṙ amanis amađaṙmmakĕn ri saŋ aja,
minuṣṭi pinakādidewa hiniḍĕp rasa nika kinayogyakĕn pinituhu,
putus niŋ ađamā tan ahyuna rumĕṅwakĕna ri pitutuṙ nirâhayu dahat,
ya kāraṇa narendraputra makacāmana rarab i lĕbū ni jöŋ narapati*

22/11/204.
ri sāmpun ira mamwit iŋ nrĕpati saṙwwi laku nira marê narendramahiṣī,
hanâṅhaḍaŋ aweḥ sĕrĕḥ saha taṅis wagĕd ahayu hinĕmban iŋ kaka kaka,
kataṅgamaŋ aweḥ sĕpaḥ nrĕpatiputra nĕhĕṙ amuhun amriḥ aṅhari hari,
tapiḥ saŋ araras pininta nira mūlya basahan ira raṇḍi paṅhurup ira*

22/12/205.
byatīta ri huwus nirâṅucap ucap tĕka sira ri taman narendramahiṣī,
lĕṅĕŋ kadi kadewatan halĕp ikâpan ajuraŋ awukiṙ mapājaṙ ajaran,
maeṙttali pinañcuran jinalatuṇḍa tinalaga ri soṙnya kādƀuta dahat,
Ikaŋ kaka kakânwam adyus anĕṅaḥ lawan anak anakanya ketaka miṅiŋ*

<kilayu anĕḍĕŋ> 
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22
23/1/206.
kalpadruma taruwara pārijāta winaṅun bwat asana sakapat,
Aƀrâsinaŋ asĕmu sakêŋ kadewatan ululnya kanaka pinahat,
jinriṅjriŋ iŋ anak anakan maṇik cinaturaṅga lumarap amiraḥ,
mās jaṅga katiraḥ awilĕt pralĕmba nika riŋ tarĕtĕpan alaṅö*

23/2/207.
ṅkānā nrĕpatisuta marĕk ri rena nira sādara satiru tirun,
Amwit lumarisa ḍatĕṅêŋ widaṙbƀanagarī bibi nira wihikan,
maṙmmâsiḥ awĕlas asĕgĕḥ mamakpak amapag riŋ ucapan amanis,
niṙwiǥna kita bapa jayêŋ swayambara sadâṅalahakĕna ratu*

23/3/208.
rakryān aṅinaṅa tanayaṅku māsku mapa hetu niŋ awak akuru,
Agriŋ karika kita lawan waneḥ brata kunaŋ karaṇa niŋ awĕnĕs,
haywânaku kaluṣa kitâhyun iŋ kajayaśatrwan anuta ri harĕp,
Akweḥ ꝑala nika kaki saṙwwawiǥna niyatanya hilaŋ alaradan*

23/4/209.
ndan rakwa kadamĕlan ikaŋ swayambara kahop riŋ anakĕbi rara,
sakweḥ para ratu pininaŋ ya teka pilihĕn sakaharĕp alapĕn,
de ni ṅhulun ahiḍĕp i budđi saŋ rara kapan harĕpa riŋ atuha,
ṅhiŋ kahyuna nika ratu cakrawaṙttitanayâguṇa kawi taruṇa*

23/5/210.
rakryan pwa saꝑala wĕka cakrawaṙtti tuwi śakti wihikan aṅaji,
siṅhākrĕti tuhu tuhu siṅhaputra wĕnaŋ uṅsirĕn iŋ aśaraṇa,
byaktânaku mamĕnaṅa riŋ swayambarasaƀâṅalahakĕna ratu,
tan sĕṅgahĕn aṅalĕm anak syapêka kadi māsku lituhayu wani*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
24/1/211.
tatkālê paṅucap narendramahiṣī tucapa ta para ratnakanyakā,
Osik tan pakawanwan agyaŋ i ḍatĕŋ saŋ aja kadi hañaṙ hañaṙ mulat,
tan pātmā kamatĕṅgĕṅĕn kalukaran gĕluŋ asidĕha tan hanâṅucap,
kady-âhöm turidanya n osaḥ akĕcap lwiṙ anicipi manis nrĕpātmaja*

24/2/212.
wwantĕn lwiṙ śaśiwimba wāhu mijil aṅḍaḍari hayu nikânwam iŋ wayaḥ,
Aṅgöŋ mabrata śuklapakṣa nika paṅlwaŋ i manaḥ ika tan wĕnaŋ licin,
rāganya n dadakan tumaṅgal i ḍatĕŋ nrĕpasuta kadi tambwaŋ iŋ wulan,
krĕṣṇākāra tĕṅaḥnya de ni tapak iŋ suḥ asĕmu sĕmu rāhw-añumbana*

24/3/213.
len taŋ lwiṙ pranitâdagaŋ kira kiranya sumikĕpa wĕkas nrĕpātmaja,
kapraŋ rwêpu kataṇḍĕgan turida tan patahĕnan aṅagĕm pralāpita,
toḥ toḥ nyân iŋ agĕgwan ambĕk apagĕḥ mapa tiki n alaḥ aṅgĕgö smara,
Aṅlampwâṅusirê paḍadwaya nirân panikĕlakĕna tuṙ humaṇḍĕma*

24/4/214.
strī saŋsāra sarāga mohita sawaŋ wana gahana kalahrwan iŋ kapat,
trāsa twasnya kakiŋkiṅan ginĕsĕṅan pinarawaśa tinunwan iŋ smara,
norânīsi manaḥnya kewala panasbaran alisuḥ aṅölakĕn lara,
maṅke pwa n karĕṅö gĕrĕḥ saŋ aja mañjiŋ aluŋ asĕmi kuŋ nikâsĕwö*

24/5/215.
Endaḥ budđi nikaŋ waneḥ tĕkap ikâmawa turida luput linakṣaṇan,
muṅkuṙ tan huniṅê ḍatĕŋ saŋ aja mañjiŋ asila ri harĕp nareśwarī,
ndan denyâhyas apahyasan dudu dudū hiniraṅakĕn ikê nrĕpātmaja,
sūkṣmākāra ni raśmi raśmi ni wulatnya n araras apadĕlwan iŋ crĕmin*

24/6/216.
kanyā rwaŋ siki rāmya kāliḥ aṅisapwakĕn anak anakanya ketaka,
tuṅgal mājaṙ i putra putran ika māsku saŋ aja sira rakwa maṅkata,
ndan haywâkilayū tuhanku niyata ṅhulun inucap ujaṙ nikâkalib,
maṙmmanyâpasaḥ ambĕk eṅgal apadudwan aṅuwahi pamitran aṅdadak*

24/7/217.
strī strī sukṣĕka wahw-agātra turidanya mijil i wijil iŋ payođara,
tan saḥ riŋ salukat gawe nrĕpatiputra sinalukatakĕnya tan humuŋ,
ramyârūm karĕṅö manisnya sinameni pamawan ika riṅraŋ iŋ hati,
tan samwas ginarut garutnya hiniḍĕpnya saŋ aja sahasâṅisapwakĕn*

24/8/218.
sakweḥ niŋ kumĕmit prapañca ni hatinya kumĕkĕsi taṅisnya riŋ karas,
Āpan budđi narendraputra kadi tan tulusa duga dugâṅhalimbaṅa,
ƀakty-ânĕmbaḥ i jöŋ ni rena nira mĕṅgĕp amanis agawe wulat maliŋ,
luṅhā tan pracurânĕhĕṙ nĕhĕrakĕn manaḥ iŋ ahayu kāri sukṣĕka*

<Aƀikrĕti> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓ = 25
25/1/219.
mijil saŋ aja kādƀutâƀinawa rūpa saŋ aṅiriŋ apan paḍâhyaŋ ahalĕp,
Ikaŋ gaja raŧâśwa sañjata saƀūṣaṇa nika dumilaḥ kasĕnwan aruṇa,
sumaṅgraha humerakĕn wiđi nira n lumarisa kumisik pasaṅǥa niŋ ujar,
baṅun jalada tan pakāla gumĕrĕḥ ri taya niŋ aṅin aṅḍapuṙ saha kilat*

25/2/220.
payuŋ payuṅan iŋ lĕbuḥ kadi sĕkaṙ sinawuŋ apan anekawaṙṇna sumĕkar,
Ikaŋ paṅuṅaṅan huwus winalunan wĕḍihan inuparĕṅga riŋ tulis ĕmās,
rarânwam inĕgĕḥ parĕŋ mijil amaṅguŋ asĕmu sĕmu lakṣmi niŋ masa kapat,
paḍâlal asĕnāha tiṅhal amanis wulatakĕna ri raśmi raśmi saŋ aja*

25/3/221.
hanêŋ gupura tan wawaŋ sira lumampaḥ ataña ri gĕnĕp ni sañjata nira,
samâsila hanêŋ lĕmaḥ muni manuk marahakĕn i wijilnya tan hana kari,
sirêŋ palukayan kinon ira kumona ri para juru yan lumakwa rumuhun,
samaṅkana sira n lumampaḥ aḍarat harĕp iŋ ulaḥ awās yayanyan ahalĕp*

25/4/222.
ri lampaḥ ira ǥūṙṇnita ŋ paḍahi paṅharĕp ira kumisik maṅeṙttali tibā,
saru swara nikâbaruŋ binaruṅan tabĕ tabĕhan agĕnturan kadi gĕrĕḥ,
humandaru tibā gubaṙ kumĕtug asriŋ aniru kĕtug iŋ hudan wahu ḍawuḥ,
Arūm uni ni ǥaṇṭa niŋ liman aṅuṅkaŋ asahuran i paṅhrik iŋ kuda bisir*

25/5/223.
dwijāti rĕṣi śꜽwa bodđa śuci sojaṙ ira maṅaƀiwāda muṅgu ri harĕp,
yaŧākrama paḍâdarâhalĕp agöŋ i wĕtĕŋ ira lawan huwan riŋ atuha,
lumampaḥ alaris malaḥ ya tan arampaka ri sadawatā nikaŋ lĕbuḥ agöŋ,
humuŋ tĕkap ira n paṅuccaraṇa mantra kadi mađukarâṅisis humaliwat*

25/6/224.
kĕliŋ wani wanîŋ usāna pamarakṣa nira mamawa ƀindiwāla palaga,
baṅun rinawisan wĕhaŋnya kalawan ḍaḍa nika paḍa wok tĕkêŋ suku wulun,
hibĕk tatu rujit rujit kadi tinambalan awak ika waṙṇna bĕntaṙ inawĕt,
Agöŋ paḍa kaƀīma ƀīma kadi dānawa muꝁa muꝁa dꜽtya piṇḍa cawiri*

25/7/225.
Ikaŋ marĕk i jöŋ narendratanayânwam aguṇa paḍa daṙśśanīya taruṇa,
titik nagara nora tan wruha n anak wĕsi haji tuwi mūlya kawwaṅan ika,
watĕk madana maṅdadi wwaŋ ujaṙ iŋ mulat i lituhayunya n ahyaŋ araras,
kunaŋ saŋ aja kāmadewa sakalânurun ucapan ikaŋ kapūhan i sira*

25/8/226.
samaṅkana nikaŋ wwaŋ iŋ paṅuṅaṅan haṅu haṅun arĕbut mulat ri saŋ aja,
hanan kadi harĕp siliḥ galaha riŋ susu manĕwĕka riŋ naꝁâkas aluṅid,
paḍâkira kirâkĕkĕs mata maliŋ maliŋ aṅiriṅi kāladeśa sumilib,
katon kadi siliḥ praṅêŋ halis arĕṅw-inayat ayatakĕnya maṅkin araras*

25/9/227.
Ikāŋ amawa pawwahan lituhayu prakaśita kawi mambaŋ uttama rare,
hañaṙ tĕka sakêŋ widaṙbƀanagarī layat inalapan aṅhañaŋ hañaṅakĕn,
rarānya kawĕkas pinañjiṅakĕn iŋ nagara marĕk i jöŋ narendratanayā,
ya kāraṇa ni luḥnya mantĕn amalaṙ malaṙ i saŋ aja molihê sira hĕlĕm*

25/10/228.
manis ni kakawinya mūla ni papaṅgiḥ ika lawan ikaŋ rinudđa winalat,
pinet pĕjahanâsĕnötan i kadaŋnya winuni karaṇanya yan lĕpas adoḥ,
paḍâpalarasan lawan jaruman amriḥ aṅaliḥ ahawan wĕṅîŋ awa wulan,
tinūt i paṅaran ṅaranya kawidoṣa wĕkasan i ḍatĕŋnya riŋ nrĕpasuta*

25/11/229.
ya tīka tan adoḥ ginĕgwan ira bāhu nika winisikan tinakwanan ira,
syapêka paḍa saŋ swayĕmbarakĕna prakaśita pinakādi niŋ wwaŋ ahayu,
Ikaŋ wwaŋ aṅuṅaŋ bwat indrawanitâhyas ika pahawasĕn ta ya n sama hirib,
kĕcapnya n aṅĕsaḥ miṅĕl ya pawaraḥnya ri saŋ aja wawaŋ rĕmĕk hati nira*

25/12/230.
hanâṅuṅaŋ anuṅga nuṅgal aṅisapwakĕn anak anakanya ketaka miṅiŋ,
mahâṅjĕlagakĕn hayunya makapaṅhaḍa buṅaḥ i muꝁanya tan patalutuḥ,
ri kāla saŋ ajâṅinaŋ winulatanya ri wulat ira löṙ matanya lumiriŋ,
baṅun hañaṙ anūt harĕp sĕpaḥ awĕdy-aṅucapa tumiliŋ miṅe kadi cala*

25/13/231.
rarânwam akire wulat dudu dudū saŋ aṅĕsaḥ i kisapwan iŋ kaka kaka,
tupis tupis i de nirâṅĕnahakĕn manaḥ ira tumibê narendratanaya,
wagĕd wagĕd aniṙwwa niṙwakĕn i de nira gamĕl inamĕṙ nirê taṅan ira,
tĕkāsiḥ atabĕḥ sĕrĕḥ saha pucaŋ nika dalihan irâṅawe ri saŋ aja*

25/14/232.
I soṙ niŋ asanâsĕkaṙ hana sirâṅuṅaŋ araras aliṇḍuṅan kaka kaka,
ṅĕliḥ ṅĕliḥ iŋ ekacitta ri narendrasuta ṅĕliḥ irâhuyaŋ pinĕpĕtan,
sawaŋ sawaŋ i denirâmawa wulat wulat iŋ asamayâwĕdi n katĕṅĕra,
mulat pwa saŋ ajâṅdadak sira miṅe sĕmu niŋ awarahê katĕmwana nira*

25/15/233.
muwaḥ wwaya sirâhalĕp rara sujanma pinawulaṅakĕn hanêŋ paṅuṅaṅan,
gaḍiŋ pinakaputra putran ira tan saḥ inarĕk arĕkan sakê nrĕpasuta,
ya teka tumurun hinĕmban iŋ iñâmawa sĕrĕḥ arĕnaḥ marĕk ri saŋ aja,
bapâṅinaṅa rakwa liŋ ra bibi liŋ nikaŋ aṅujarakĕn waśâsĕmu guyu*

25/16/234.
pratāpa naranāŧaputra kumutug pracalita kadi paṙwwatâgni dumilaḥ,
Ikaŋ wwaŋ aṅuṅaŋ baṅun kusuma sālas anĕḍĕŋ ika kāri tan papĕgatan,
manaḥnya ginĕsĕŋ tĕkêŋ turida rāga nika paḍa hilaŋ syuḥ aṅdadi hawu,
ya teka hinañutnya riŋ nrĕpatiputra sakala sira pöḥ niŋ aṙṇnawa mađu*

25/17/235.
manis niŋ ucapan kaka dyaḥ ari liŋnya sinĕpuhan i raśmi niŋ wulat arūm,
ya teka kinabehan iŋ wwaŋ aṅuṅaŋ mrĕdu lalita rasanya rāgakaraṇa,
raras raras i denya miṅgĕk aṅĕnāni n aṅucap api tan wruhĕn hana mulat,
halisnya minahānya molaḥ amaṅun gĕt unĕŋ arĕṅu maṅlare ri saŋ aja*

<Indrabajra> 
– – ⏑ | – – ⏑ | ⏑ – ⏑ | – ⏓ = 11
26/1/236.
strī stry-âṅucap sojaṙ ikā yinuktyan,
liŋnyê narendrātmaja mūḋabudđi,
Akweḥ sira ṅke nagarī ry-ayođyā,
sāmantaputrī paḍa yogya-yogyan*

26/2/237.
yadyan tĕkā dlāha sirê widaṙbƀa,
tan suŋsuṅĕn riŋ kakawin wilāpa,
tan kewwa riŋ rāga tĕkap suputrī,
ƀagnapratijñā mulihêraŋ eraŋ*

26/3/238.
nāhan wuwusnyê naranāŧaputra,
ndan rakwa paṙṇnaḥ jaruman gatinya,
wwantĕn suputrī paṅadunya yogya,
maṙmmanya duḥkê saŋ aja n tan ahyun*

26/4/239.
paṙṇnaḥ kakanyâsrak atuṅga yôjar,
Antĕn hade denta tĕkôjaṙ apyak,
putrī paran tan harĕpê tuhanku,
hyaŋ niŋ purī towi yayā sirâhyun*

26/5/240.
maṅko n marê śrī naranāŧa ƀoja,
Ambĕk nira śrîndumatī pakādin,
ǥārâpan atyanta wiśeṣaputrī,
sāmantaputrī sira tā maṅadyaḥ*

26/6/241.
nāhan sahuṙnyê paṅucap ny-arinya,
ƀāwanya miṅgĕk tumikĕl halisnya,
koŋ aṅdĕlö solaḥ ikā n asĕṅhit,
göŋ krođa sojaṙ nika kaṙṇnaśūla*

26/7/242.
wwantĕn kili wrĕdđa sahuṙ nirâtwaŋ,
sajñêbu ni ṅwaŋ kṣama ta ṅhulun dyaḥ,
budđinta kewalya sumorakĕn saŋ,
sāmantaputrîndumatī wiśeṣa*

26/8/243.
tan soṙ sirêŋ janma karājaputryan,
riŋ wīṙyya siṅgiḥ sira tan paḍâḍaḥ,
ndan yogya ǥārâpa hiwaŋ nirêbu,
mūlya n minūlyan krama niŋ dadi wwaŋ*

26/9/244.
nāhan sahuṙ saŋ wiku wrĕdđarūpa,
mĕṅgĕp pratuhw-âsĕmu pakṣapāta,
milw-âhadenî sira yan lumampaḥ,
rowaŋ nirâgoṣṫi wulatnya hewa*

<nawahaṙṣa> 
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19
27/1/245.
tucapa ŋ wwaŋ i paṅguŋ ika kadi wayaŋ jinajaṙ kinudaŋ,
sakunaŋ kunaŋ iŋ taliṅa larap i hintĕn ika n kumĕñar,
hana tâṅadĕg an hayu nika kahiḍĕp kadi modahita,
I kasiṅkab i kenya hana kadi gibaḥ winuluŋ sinurat*

27/2/246.
paḍa tan humĕnĕŋ sahana niŋ aṅuṅaŋ mawagĕd wagĕdan,
Amanis manisan mata nĕhĕṙ araṅin raṅinan paṅawak,
Arupit rupitan susu nĕhĕṙ alĕmĕs lĕmĕsan luṅayan,
sira saŋ sinajinya saŋ aja juga nora muwaḥ kinire*

27/3/247.
nrĕpaputra sĕḍĕŋ sapawulatan aweḥ lĕṅĕṅêŋ aṅuṅaŋ,
tadanantara meḥ lĕpasa laku nirā wĕkas iŋ nagara,
Amanis kadi tan pĕgata wulat irê salawaŋ salawaŋ,
Amalaṙ hana niŋ wwaŋ ahaliṅana kori mĕṅā sasisiḥ*

27/4/248.
Araras rinasan patĕmu nira wulat rasa tan lĕpara,
kalawan saŋ akūŋ alawas i sira kady-awarĕg warĕgan,
Apatūtan unĕŋ kasiḥ arĕp inatīta tiniṅgalakĕn,
I layat nira kāri saŋ ahayu wulatnya tinambaŋ ira*

27/5/249.
nda Atīta sira n kajĕnĕkan akurĕn wulat esy-akadi,
Asalin wiṣaya n lĕpas i muꝁa nikaŋ lĕbuḥ iŋ nagara,
kuṭi śāla lumaṅkuŋ i tĕpi niŋ ayun tirisanya pĕnuḥ,
panĕḍĕŋ ni wuṅūnya mamituturi rāga nirêŋ aṅuṅaŋ*

27/6/250.
kadi waḥ surasinđu bala saŋ aja kātatakut gumuruḥ,
raŧa rĕṅga paḍāti kadi parahu söḥ aduluṙ humilī,
gajaḥ aṅgala ǥūṙṇnita piraŋ iwu kady-asibū gumuluŋ,
sagĕḍaŋ kahilī gaḍiŋ ika tulalenya lumintaḥ awās*

27/7/251.
paḍa ƀakti hĕnū nira sakalihatan paḍa tan humĕnĕŋ,
walahaṙnya lawan pahatan asaji mīna sayub cumaḍaŋ,
Amapag waṅi niŋ kusuma winawa niŋ pawana mrik arūm,
ƀramarâsĕmu maṅhaturakĕn i gawenya kiduŋ ri sira*

27/8/252.
kadi maṇḍala rāmya ni papupul ikaŋ kayu kayw-asĕkar,
waṅunanya wuṅū sĕḍĕŋ asinaŋ añaṇḍi minerw-aruhur,
humilī wulakanya paḍa caluṅanêka katon humaḍaŋ,
hulu kĕmbaŋ ikaŋ gaḍuŋ anĕpĕrakĕn ri narendrasuta*

27/9/253.
patapan kĕna rāga kayu manis ikā sinĕpĕṙ sĕpĕran,
Amapag mata jāti ni mata ni wuluḥ nika tan wriŋ iraŋ,
Aḍahĕm haḍawanya rumara rara haṙṣaja denya mulat,
pajajaṙ ni pabañwan ika kapahiriŋ milu kady-aṅaraŋ*

<girisa> 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16
28/1/254.
saŋ aja sira kaṅelan muṅgaḥ riŋ raŧa wĕkasan,
saŋ agajaḥ aturaṅgânuṅgaŋ saƀya ciha ciha,
mwaŋ agiliṅan arampak wwaŋ sāmānya tan ahalĕp,
saŋ aḍarat alarêraŋ kagrĕk grĕk magarawalan*

28/2/255.
nrĕpasuta lĕpas eṅgal prāptêŋ ŧāni kuluwutan,
satĕka tĕka ni lampaḥ niŋ wadwânamun adulur,
I harĕp i wuri lumrânĕṅkw-âyun manasa nasar,
hawan arupĕk inambaḥ membuḥ lwā kadi tinĕpa*

28/3/256.
wukiṙ ajajaṙ ahaṇḍap haṇḍap śūnya maṅililan,
kadi kukusan amuñjuŋ puñcaknyâṙṇnĕb inululan,
hana talaga riŋ agra ndan wwꜽnyâhaṅĕt ahasin,
pinara paran iŋ adyus baṙyyan landĕp awukiran*

28/4/257.
suku suku nika duṙggâtyantêwĕḥ nika pinaran,
pinĕga tinĕpa de niŋ molaḥ ṅūni riŋ alawas,
sahaja maliwat i jro ṅkân līlâmĕkasi parab,
dadali nika laki strī prāptânambĕṙ asahuran*

28/5/258.
lura luraḥ aparĕk lwaḥ guŋguŋ wwꜽnya ḍinawuhan,
papupulan ikaŋ aṅhwan ramyâḍöm aṅariŋ ariŋ,
paḍa marĕk adum uṅgwan yan wwaŋ śreṣṫi humaliwat,
Asila sila ri piṅgiṙ niŋ māṙggâmalaku sĕrĕḥ*

28/6/259.
Umaḥ atiśaya denyâporaŋ mĕṅgĕp aṅililan,
wwaŋ ika paḍa humöt riŋ budđy-âlumbuŋ alit alit,
tĕka ri sapi nikâlit norâkral kral amĕḍusi,
talaga nika jugâlwâṅlaṅhuy laṅhuyakĕn agöŋ*

28/7/260.
hana ta baṅun amet wwaŋ doṣa n krūra lĕkas ikā,
Amawa tali lawan kris pamraŋ mraŋnya habalaṅan,
sapi nika sinikĕpnyâṅrĕñcal maṅlawan agalak,
ri huwus ika katalyan keṇḍit dinwal iŋ aṅulaŋ*

28/8/261.
nrĕpatisuta kaluṅhâdoḥ śīǥra n saha śakaṭa,
karaṇa nira n araryan mwaŋ sakweḥ ni bala nira,
Amarĕki pĕkĕn alwā ŧāny-âgöŋ pakulĕmana,
pira ta puluḥ i dūwanyâkweḥ söḥ paḍa winĕgil*

28/9/262.
saŋ aja kadi hanê jro rājyâpan sira kinĕmit,
sahana hana nikaŋ saṙwwāstra lwiṙ pinakapagĕr,
raŧa turaga tiniṅkaḥ baprâṅrakṣa sana sini,
makagupura halĕp niŋ mātaṅgâruhuṙ ajajar*

28/10/263.
tucapa para kadūwan tuṣṭa n paṅhinĕpan ira,
sahana hana ri deśanyâneka ŋ paḍa pamapag,
nrĕpasuta sira muṅguḥ muṅgw-iŋ bwat halu tĕpi lor,
sama humatuṙ aṅantî soṙ niŋ wāṇḍira magĕlar*

28/11/264.
wiku haji jĕnĕk aṅheṙ iŋ śūnyâlawas amarāt,
wruḥ aṅaji sira santoṣâṅdo dohi narapati,
nĕhĕṙ amarahi sāmpun wrĕdđâṅgöŋ ulaḥ alaṅö,
Atuha tuha kadi brĕm santĕn kāku manis ira*

28/12/265.
sira ta marĕk aluṅguḥ milw-iŋ dāyaka humatur,
kinasĕgĕhan apan wruḥ ṅūnîŋ rājya sira kabeḥ,
Apituwi paḍa rowaŋ rowaŋ niŋ maṅikĕt ikĕt,
muꝁa niŋ aṅucap aśrī de niŋ mojaṙ akakawin*

28/13/266.
kṣamakĕna bapa pawwat niŋ grāmyâđama kaluṣa,
paḍapa hima lawan centĕn mepâlpa lihatana,
sama duwĕga ri rakryan yan twak haywa hali halin,
pinakabañu bañu ṅke ṅhiŋ yan len juga yan ikā*

28/14/267.
wulatana kakudeśanyâŧānî gĕgĕṙ asĕpi,
ya tuna tuna sĕrĕḥ wwaḥ tĕkwan tan hana dinadak,
palapat alas agaryaŋ gaṙyyaŋ tan sawĕgilana,
linĕṅĕṅakĕn iŋ ambĕk maṙmmanya n rĕsĕp alaṅö*

28/15/268.
Aluru wahu kalahrwan kaywanya n śrawaṇamasa,
Asĕpa humuraŋ awyaŋ rurwan ronya kapawanan,
Analukati tĕlā wwad niŋ saṙwwatrĕṇa riŋ ayun,
pĕjaḥ amĕkasi kiŋkiŋ luŋ niŋ jaṅga kapanasan*

28/16/269.
tĕwĕk i ragas i kaywanya n karwâraras alaṅö,
tĕṅaḥ i tal ika mambĕt mambĕt kāṅinan aṅĕliḥ,
manis i lahaŋ ikâṅhiŋ panraŋ nraŋ wulat amanis,
tiniru tiru niŋ ahyas ronyâṙjjâpataḥ akiris*

28/17/270.
sĕḍĕŋ iŋ asujimāsâtyantêŋ kaṣṭa gatarasa,
karikil ika kumĕṇḍĕŋ tūt māṙggâmacĕki suku,
saha panas i hĕnunyâdoḥ wwe nora pinalaku,
tuhun amuhara ramyā sakweḥ niŋ wwaŋ ika jĕnĕk*

28/18/271.
jalada kadi pĕtĕŋ yan tĕmbe niŋ kapat alaṅö,
jawuḥ amĕkasakĕn rĕm riŋ kaywan hañaṙ asĕmi,
wahu mari panaṅis niŋ kālaṅkyaŋ suꝁa sumayab,
Asiga kadi tinambaŋ wahw-înantukan agiraŋ*

28/19/272.
trĕṇa taru paḍa mĕltik wījanya n masa kalima,
wawaŋ aluru kapiṅrĕs tūt māṙggâṅĕliḥ alume,
linaran i kĕñaṙ iŋ wꜽ yan luṅhā ŋ rĕmĕŋ anisiḥ,
kadi pamanas i kuŋ niŋ kanyā dūra n atĕlĕba*

28/20/273.
hañaṙ abañu tĕgalnya n kānĕm tapwan acarĕcĕḥ,
kadi sinipatan apriḥ māṙgganyâracĕk abĕnĕr,
turaḥ i wĕrĕḥ ikaŋ waṙṣâsat kāri kasarakat,
Asĕmu pupuṙ areḥ tūt piṅgiṙ niŋ halis inamĕr*

28/21/274.
brata nika ri sĕḍĕŋ niŋ māǥâdyus rahina wĕṅi,
jawuḥ aṅapitu tan pāntyâdrĕs maṅkin akĕcĕhan,
Aṅura ṅuraṅi teja hyaŋ candrâṙkka kaginĕman,
suꝁa salabuḥ ikaŋ luṅlūṅan māri kapiṅĕliḥ*

28/22/275.
lĕbug i palĕmahanyâjro riŋ ꝑālguṇa puraci,
patuna tunahan iŋ lĕmbw-âsaŋsiŋ tahi papuṅĕn,
dwijawara sira baṙyyan rĕŋrĕŋ moǥa humaliwat,
sumĕpĕṙ anasi pöhan maṙmmanya n śuci wĕkasan*

28/23/276.
masa kasaṅa tĕka traŋ ndan mātrânĕlani jawuḥ,
ya karaṇa ni latĕknyâtiṅgaṙ wahw-asat anisiḥ,
sapapikatana göṅĕn tĕmbe niŋ manuk agalak,
tuhun asĕpi hĕnūnya lwīṙ agriŋ paḍa caciṅĕn*

28/24/277.
kusuma sahana māywan yan wꜽśāꝁa paḍa wijaḥ,
sĕkaṙ iŋ asana kantun kady-ahyun kalarakĕna,
paṅirim irim ikaŋ waṙṣâheṙ weḥ ayu ḍumawuḥ,
kadi jaruman aṅinte rāgânīs amawa taṅis*

28/25/278.
muwaḥ asĕkaṙ alasnya jyeṣṫâmiṅrwani sahapit,
tuhun aṅuraṅi rurwan de niŋ waṙṣa wahu muliḥ,
tura turaḥ i gĕrĕḥnyâgupyan meḥ amĕkasana,
tuna tuna kadi pamwit niŋ haṙṣâmĕkasi taṅis*

28/26/279.
Analahasa laṅönyêŋ āṣāđâṅlarani kawi,
paḍa gumigil aṅinkin tiṅhalnyâniliṅi tawaŋ,
kamaḍiḍiṅĕn aṅepw-î roganyâṅgĕgĕs aṅĕsaḥ,
kadi kahapit aṅunṅun muṅgw-iŋ śūnya kakilatan*

28/27/280.
nahan ucapan ira mpuṅkw-aṅde haṙṣa ri saŋ aja,
wĕṅi mara sakamantyan prāptâneka taḍaḥ ira,
dwijawara sira māliḥ muṅgw-iŋ bwat halu tĕpi lor,
para wiku juga kāry-âgoṣṫi mwaŋ nrĕpatanaya*

28/28/281.
paḍahi marĕk agupyan śabdanyâmanis inamĕr,
kadi paṅucap ucap niŋ muṅgw-i jro jinĕm akule,
Apituwi sinamenîŋ gīta śrī nrĕpatanaya,
rasa nika winiwekâneka ŋ pālapan amanis*

28/29/282.
tucapa bala nirâkweḥ ƀāwanya n paṅinum inum,
Aṅigĕl aṅiduŋ asraŋ twaknyâkweḥ kadi humilī,
paḍahi nika gumĕntĕṙ sinraŋ niŋ tabĕ tabĕhan,
kadi baribina saŋ hyaŋ riŋ swaṙggâtukupa kapö*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
29/1/283.
luṅhā ŋ māsa piliḥ tĕṅaḥ wĕṅi tiḍĕm sahana niŋ aṅinum paḍâturū,
tistis nora mumik tuhun saŋ aja tan mrĕm amaṅu maṅu tan kĕnêŋ turū,
Aṅhiŋ rāmya rinĕṅwakĕn panalimuṙ nalimuṙ ira ri kiŋkiŋ iŋ hati,
gĕṇḍiŋ walyan arūm swaranya karĕṅö sawĕṅi kiniduṅan kiduŋ buwun*

29/2/284.
loṙ wetan pamalantĕnan kaparĕk iŋ lwaḥ adalĕm asamīpa paṅdyunan,
wwaŋnyâwuṅw-amasaŋ damaṙ wruḥ i masanya n amalu malu meḥ tibā ṅĕnĕm,
tan paśrī swara niŋ palu dyun asarag tĕwas amaribini ŋ wwaŋ aṅrĕṅö,
Endaḥ mwaŋ palu wastra rāmya kadi de niŋ amalu daluwaŋ rinĕṅwakĕn*

29/3/285.
Aṅdyun karwa rabinya tan padiwasâwiḍiṅan awurahan siliḥ cacad,
nitya ŋ śabda paḍêṅgal asrak amalĕs hinalan uliḥ ikâgawe ǥaṭa,
strīnyâmet parihāra tan wĕdi kadūṣana n ahala gawe nikā paṭa,
kahyun hyun kadi śꜽwa sogata mapaṅǥaṭapaṭa juga hetu niŋ humuŋ*

29/4/286.
sakweḥ niŋ baṇijêŋ tĕpas paḍa sumambutakĕn i sagawe nikâlawas,
norâpĕk paḍa loƀa lāƀa kaharĕpnya n akuṭa kaṭikan paḍâdamar,
saṅkĕp dwalnya huwus ratĕŋ paḍa sumaṅgraha wijila niki n marêŋ pĕkĕn,
Asyaŋ syaŋ karĕṅö humuŋ saṅa saṅanya sĕmu niŋ aharĕp katumbasa*

29/5/287.
Eñjiŋ wāhu huwus ḍawuḥ pitu muni ŋ paḍahi baṅun akon adandana,
sakweḥ niŋ prajurit paḍâmuṅu ri paṅhawin ika kamĕnanya maṅkata,
Aṙdđêñjiŋ pwa hiḍĕpnya tĕkwan apuyĕŋ ya ta karaṇa nikâturū muwaḥ,
ṅhiŋ maṅkat saŋ ajâkĕmul kĕmul alañciṅan aṅarahakĕn sakêŋ raŧa*

29/6/288.
saŋ mambaŋ kawidoṣa tan wĕnaŋ adoḥ ri sira marĕk amaṅku pawwahan,
prajñā tan kasilib ri tiṅkaḥ iŋ asewaka maṅinakanêŋ tuhan tuhan,
wruḥ riŋ yogya kahĕnwa de nira tinūt sapawaraḥ ika rāmya tūt gĕgĕr,
yekā rakwa hĕnūnya ṅūni n aṅaliḥ saha jaruman ikâmĕgat gunuŋ*

29/7/289.
śūnyâporaŋ ikaŋ gĕgĕṙ hana guhā rĕbaḥ adalĕm arĕs twas iŋ mulat,
tan pātmā ŋ aṅuṅaŋ hanan kadi hanâṅduhuṅakĕna tĕkā sakêŋ wuri,
tistis nora marâṅlĕṅĕŋ ri pataninya paḍa kadi sinaṅgan iŋ kawi,
ṅhiŋ raṅrö gumĕrĕḥ tinūb niŋ aṅin adrĕs aniru gĕrĕḥ iŋ labuḥ kapat*

29/8/290.
ṅkānê lĕmbaḥ ikâlaṅö pamaḍĕkan wwaŋ ika wija wijaḥ paḍâṅayar,
lumrâkweḥ aputiḥ wuyaḥnya kasawuṙ sumarasaḥ anamaṙ wway iŋ jawuḥ,
Awrā tampĕṙ ikâgĕlaṙ kasarakat sarakat asĕmu sāri niŋ puḍak,
haṙṣâmbĕk saŋ aja n tĕkâwuya wuyaḥ mata tuwin aharip kadînusap*

29/9/291.
tambak tambak akaṇḍa loṙ kidul i pomahan ika kadi piṇḍa niŋ sawaḥ,
wwaŋnyârampak amet wĕlut kadi pucaŋ pucaṅan iŋ aṅurit katiṅhalan,
pakṣinyâgĕŋ agĕŋ humuŋ kadi kĕbo paṅulaḥ awurahan siliḥ buru,
yan kawrĕg paḍa möṙ gumĕntĕṙ anamaṙ gĕrĕḥ iŋ adurugan paḍâwĕrö*

29/10/292.
Aƀrā lwiṙ sĕkaṙ iŋ laṅit braja katon pamĕwĕḥ i supit iŋ sahiŋ sahiŋ,
Aṅjraḥ tan kahanan lĕwas pasuŋ ikâsira sira kadi kĕmbaŋ iŋ karaŋ,
lwiṙ luŋ niŋ katiraḥ miraḥ ni suṅut iŋ huraŋ aṅariŋ ariŋ marêŋ lumut,
tūt māṙggâharĕmis pĕjaḥ kadi mĕnuṙ saka salawĕ lawö sumamburat*

<basantatilaka> 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14
30/1/293.
sāmpun lĕpas raŧa narendrasutâpan adrĕs,
saŋ brāhmaṇê wuri lawan rĕṣi śꜽwa bodđa,
Agyā paḍânututi tan hana kāry-araryan,
muṅgw-iŋ gajâśwa raŧa masraŋ alumba lumba*

30/2/294.
lwaḥ naṙmmadā katĕmu de naranāŧaputra,
saŋ brāhmaṇâsaƀa saƀā ri ya sāri sāri,
Atyanta niṙmmala paṅawruhanê śucinya,
maṙmmanya n uttama wijilnya sakêŋ śaśāṅka*

30/3/295.
söḥ puṣpa laywan iŋ atīṙŧa hanê hĕnīnya,
kuntul paḍâṅadĕg adĕg ri pacaṙ pacaṙnya,
līlā ḍarā ri kalakānya wijaḥ paḍâdyus,
Akweḥ mayūra maṅigĕl ri pasiṙ pasiṙnya*

30/4/296.
ṅkāna n pararyan arahup naranāŧaputra,
muṅgw-iŋ Aśoka sira tan mari śokacitta,
nyū danta medi ri manaḥ nira keṅin eṅin,
kāṅgĕk sirânĕmu puḍak maṅuḍoḍa riŋ wwꜽ*

30/5/297.
nya ŋ cakrawāka paḍa rāmya mahimya himyan,
ṅkānê saroruha wĕkasnya lawan priyanya,
manda swaranya karĕṅö nira tan sꝑuṭârūm,
winrĕg nirâpa ta kalīṅa ni de nirâmrĕg*

30/6/298.
haṅśâputiḥ ri tĕṅaḥ adyus aṅumbaŋ umbaŋ,
kombak tinūb iŋ aṅin adrĕs aṅiṅgĕk iṅgĕk,
mogâraras raras arūm karĕṅö swaranya,
kady-âwaraḥ yan alaṅö ri hananya riŋ wwꜽ*

30/7/299.
wadwā nirâduluṙ i piṅgiṙ aḍanta ḍanta,
Akweḥ lĕpas paḍa kahañjuṙ adoḥ lakunya,
maṅsul muwaḥ saha paḍāti tinuṇḍa pājar,
Āpan kinonakĕn aṅantya makuwwa kuwwa*

30/8/300.
śīǥrâgawe grĕhalatā mrik arūm sĕkaṙnya,
norâkawö paḍa wicakṣaṇa riŋ kalaṅwan,
Andul wuṅū mwaŋ asanâṅjraḥ i piṅgiṙ iŋ lwaḥ,
ramyâlaṅö pinarĕkanya hanan pamaṅguŋ*

30/9/301.
ndaḥ riŋ samantaji hanâdƀuta mūṙtti niŋ hyaŋ,
mātaṅgarūpa pinakāṙggaḍa riŋ wanādri,
siṅhâṅḍapuṙ wĕdi manambaḥ arĕs tumon ya,
Ꜽrāwaṇânurun ujaṙ niŋ anaṙkka naṙkka*

30/10/302.
ri lwaḥ saƀānya sĕḍĕŋ adyus ahilya hilyan,
nora ŋ ƀayêriya putus wuhayâluṅâṅlwaŋ,
Aṅlaṅhuy adrĕs anamaṙ gajamīna mĕtta,
himpĕṙ karaŋ liman i kāla nikâṅalimpuŋ*

30/11/303.
Ambö ni meda ni gajaḥ naranāŧaputra,
sākṣāt inambuŋ ika hetu nika ƀramanta,
Abyūran iŋ lwaḥ alĕtuḥ kakĕbuṙ bañunya,
wit niŋ saroja kadahut kalawan sĕkaṙnya*

30/12/304.
mĕntas pwa yâṅadĕg aṅuṅgul i tīra niŋ lwaḥ,
gaṅgĕŋ lawan sarasijâṅhibĕki ry-awaknya,
mĕttâwĕrö nĕhĕṙ asumpiŋ aǥaṇṭa kambaŋ,
Aƀrā katiṅhalan ikā kadi nāgapuṣpa*

30/13/305.
meww-îwu saṅꝁya ni gajaḥ naranāŧaputra,
ndātan pamaṙppati ri göŋnya lawan guṇanya,
Awrĕg sakê taṅan alaḥ ḍyam api n rinukrak,
Āpan swaƀāwa niŋ alit juga ta n tinaṅgĕl*

30/14/306.
strī strī paḍâṅhili lawan raray anwam anwam,
Adrĕs lakunya karikil kawĕdinya ṅūni,
maṅke n tĕkêŋ ƀaya sukĕt rwi yayān inambaḥ,
wet niŋ takut pati susup susupîŋ alas göŋ*

30/15/307.
Akweḥ marêŋ tahĕn anuṅtuŋ amet upāya,
watw-înuluṙnya sagĕnuk sawaluḥ salumpaŋ,
tĕṇḍas nikaŋ liman awās tinujunya tan len,
tog toṙ ndatan dwa katibān dan ikaŋ śilā syuḥ*

30/16/308.
krođa ŋ liman mata nikâṅdrĕŋ anon wwaŋ akweḥ,
riŋ kāywan aṅhabalaŋ iŋ kayu kayw-aganti,
yeka n tumandaŋ aṅayuḥ paŋ agöŋ katuṅkul,
syāk pok rĕbaḥ ri walakaŋnya baṅun rinĕṅgan*

30/17/309.
wadwā nrĕpātmaja masĕṅhit asiṅhanāda,
sārâkusāra śaraṇāśraya wāni riŋ praŋ,
krūrâkihal kihal agöŋ karawalya timbul,
śūrabratâsira siran paḍa tan dadi jriḥ*

30/18/310.
yekâṅlawan paḍa marĕk pinupul sĕmutnya,
kweḥnyâpramāṇa satasik ya ta paṅhaḍanya,
Ambĕk nikaŋ gaja mamatyana nora wāni,
göŋnyâprameya sagunuŋ ya ta paṅgajaḥnya*

30/19/311.
māsö hanêŋ raŧa narendrasutâṅagĕm hrū,
laṅkap hanê kiwa huwus pinasaŋ talinya,
sāmpun minantran inayat saha hastiśikṣā,
saṙ cĕb tibâṅĕnani kumƀa nikaŋ gajendra*

30/20/312.
sāmpun kĕnâmriḥ aṅusī pulihan tumandaŋ,
ndan saṙwwasanđi ni śarīra nikâgraḥ aṅrĕs,
yeka n paṅohan aṅadĕg mati tan pasāra,
goṙ ƀoḥ tibā kadi śilādri rĕbaḥ kaliṇḍwan*

30/21/313.
waṅkenya sakṣaṇa hananya kadîŋ paṅipyan,
teja prakīṙṇna dumilaḥ tĕka tan pasaṅkan,
widyāđarâhalĕp adĕṇḍa hanê tĕṅaḥnya,
Utpatti niŋ dwirada māti mahāpraƀāwa*

30/22/314.
kalpadruma mrik inalapnya pamuṙṣitanya,
lwiṙ puṣpawaṙṣa tumibê naranāŧaputra,
Āścaṙyya budđi nira sādara de nirâṅliŋ,
hyaŋ hyaŋ paran kari kita syapa tā ṅaranta*

<waṅśasŧa> 
⏑ – ⏑ | – – ⏑ | ⏑ – ⏑ | – ⏑ ⏓ = 12
31/1/315.
kĕnoḥ patakwanta ri tiṅkaḥ i ṅhulun,
ṅhulun kasaṅꝁya n maṅaran priyambada,
swaputra saŋ citraraŧa prakāśita,
sirâdiganđaṙwwapatî kadewatan*

31/2/316.
ṅhulun sakêŋ swaṙgga wiśāta lālana,
Anuṅga nuṅgal mahas iŋ wanāntara,
tĕkêŋ pasiṙ tan hana tan kalaŋlaṅan,
laṅö niŋ ambĕk saparan tinūtakĕn*

<basantatilaka> 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14
32/1/317.
ṅke naṙmmadā ṅhulun acaṅkrama sāri sāri,
kañcit kapaṅgiḥ aṅadĕg ƀagawān pataṅga,
pakṣâdyusâpatĕlĕsan tumuluy marêŋ lwaḥ,
moǥa ṅhulun tumurun aṅruhurî sirâdyus*

32/2/318.
göŋ krođa wākcala sira n panibāni śāpa,
Oyuḥ gajaḥ tĕmahanamwa maran mari hyaŋ,
ṅke tôṅgwanamwa tan adoḥ ya sakêrikiŋ lwaḥ,
nāhan wĕkas ni paṅucap nira kaṙṇnaśūla*

32/3/319.
tan miŧya ri ṅhulun ikaŋ gajamĕttarūpa,
byaktân asaṇḍuta ŋ ujaṙ yan anĕṅgaḥ alwā,
saṅkêŋ amaṅgiḥ i wuyuŋ ƀagawān pataṅga,
tapwan śināpa tumuluy matĕmaḥ gajendra*

32/4/320.
An maṅkana bwat i wuyuŋ ƀagawān pataṅga,
kāruṇya budđi nira riŋ wĕkasan sirâsiḥ,
Āpan ṅhulun marĕk anĕmbaḥ apinta kāsiḥ,
maṅhyaŋ ry-anugraha nirê rikaŋ antaśāpa*

32/5/321.
mojaṙ sirâsĕmu manis tĕkap iŋ tumiṅhal,
Om haywa saṅśaya ri sidđa niŋ antaśāpa,
tan lupta yan tĕka hĕlĕm saŋ ajâhawan ṅke,
tuŋtuŋ ni sañjata nikā hawananta mantuk*

32/6/322.
sāmpun sirâmĕkasakĕn wacanântaśāpa,
luṅhā sira ṅhulun aṅanti humeṙ tĕkanta,
sowenta tan tĕka ya kāraṇa niŋ ƀramanta,
mĕttâwĕrö pira piraŋ tahunĕn byamoha*

32/7/323.
maṅke n ḍatĕŋ kita sahâśwa sahasra saṅꝁya,
ṅke naṙmmadâwija wijaḥ sawatĕk watĕkta,
mātĕṅga papraŋ aṅiriŋ paḍa sāra śūra,
mawrĕg rĕbaḥ binuru ni ṅhulun iŋ paḍöman*

32/8/324.
Aṅhiŋ kitâmanaḥ anuṅsuŋ iŋ astra tīkṣṇa,
syuḥ kumƀa ni ṅhulun ikā tinut iŋ paratra,
ndātan paniṣꝑala wawaŋ maluyâdadi hyaŋ,
sākṣāt kitâmrĕta wijil nikaŋ antaśāpa*

32/9/325.
Atyanta göŋ ni hutaŋ i ṅhulun apramāṇa,
saṅmohana ŋ pamalĕsê kita diwyaśāstra,
ganđaṙwwaśāstra pinajöŋ hyaŋ asañjatêka,
jñānanta maṅlĕpasakĕn saha mantra sidđi*

32/10/326.
Atyanta yogya yan ajinta ya kawruhanta,
kārāđananya saha mantra sahêndikanya,
pöŋpöŋ ṅhulun wruḥ i wĕkas ni rusit rusitnya,
śaktinya kawruhan anambĕhanê guṇanta*

32/11/327.
ndātan pamatyani guṇanya yadin guṇanta,
śatrw-âđamâpituwi tan mati denya mūṙcꞓa,
moǥâturū sahana niŋ ripu tan wri rātnya,
nistanya maṅkana yayā kita yan jayêŋ praŋ*

32/12/328.
he saŋ priyambada kita n paṅutus paṅajya,
moǥâwiraŋ hulun apan gumawe laranta,
ṅūnî sĕḍĕŋta matĕmaḥ gajamattarūpa,
tan len ṅhulun kaṅaraṇan karaṇanta māti*

32/13/329.
hā hāḥ hade saŋ aja denta manaṅgaḥ eraŋ,
An sāhasâmĕjahi ri ṅhulunĕn gajendra,
Āpan prasidđa kita maṅhwatakĕn kajanman,
Atyanta göŋ i hutaŋ i ṅhulunĕn maluy hyaŋ*

32/14/330.
yadyan saƀūṙ ƀuwaḥ ikaŋ guṇa kawruhanta,
tātan sadoṣa yan atambĕha wīṙyya saswaḥ,
ndā maṅkanā kita n aṅajya wimohanāstra,
taṅgap nihan hila hila ŋ tumulak paweweḥ*

32/15/331.
An saŋ priyambada kĕdö maṅutus maṅajya,
mary-âwiraŋ saŋ aja sāmpun atiṅkaḥ uṅgwan,
loṙ saŋ priyambada kidul saŋ ajâtalaṅkup,
saṅmohanênaji nirêṅgal apan widagđa*

32/16/332.
sanđinya kāku saha śakti ni dewatanya,
saṅyoga niŋ śarawara mwaŋ ikā tujunya,
sāmpun tama stuti nikā saha kūṭamantra,
saṅhāramantra paḍa kawruḥ ira praƀeda*

32/17/333.
wruḥ saŋ priyambada ri haṙṣa narendraputra,
An pembuḥ astra śara sūkṣma mahāpraƀāwa,
tiṅkaḥ niŋ apraŋ inucap nira moǥa jambat,
Amwit sirâsĕmu manis baśa de niŋ ojar*

32/18/334.
he mitra mantuka kakanta lumarya maṅke,
sidđā ŋ prayojana kita n ḍatĕṅêŋ widaṙbƀa,
nāhan wuwus nira nĕhĕṙ maṅagĕm sĕrĕḥ wwaḥ,
luṅhâhawan gagaṇa mĕltuk apan sira hyaŋ*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
33/1/335.
sāmpun prāpta sirêŋ surālaya wicitraraŧa paḍa suꝁa n tumon sira,
ndan saŋ kāri kamānuṣan hĕla hĕlâṅucap ucap i sĕḍĕŋ nirâpupul,
nistanya n tama de nirâṅaji taŧāpi salahasa ri saŋ priyambada,
yan tĕṅhā kadi tan tumuṅkula sawet ni karakĕtan irâṅdĕlö tawaŋ*

33/2/336.
sanđyākāla pasaŋ damaṙ nrĕpatiputra manaḍaḥ i huwus nirâjapa,
Eñjiŋ pūṙwwaka saŋ priyambada ginoṣṫi nira mahuwusan tĕṅaḥ wĕṅi,
wahw-amrĕm tumuluy tinaṅhi sira maṅkat asalĕsĕk i tīra niŋ nadī,
gĕntĕṙ ni grit ikaŋ raŧâmĕkarakĕn kucup iŋ asana rāmya tūt hĕnū*

33/3/337.
Eñjiŋ kāla nira n tĕkêŋ pasiṙ alasnya pĕtĕŋ asĕmu śeṣa niŋ wĕṅi,
lwiṙ haṙṣā gaganâsĕgĕḥ pawulatanya gĕrĕḥ ika kadi priyambada,
moǥâśrī kumĕḍap kilatnya nĕhĕṙ aṅluru luru kadi medi maṅdu lor,
kady-ânĕmbahakĕn sĕkaṙ niŋ asanânisi huyaŋ i riris nikâṅdadak*

33/4/338.
mambö sāgara rāmya niŋ laṅit awaṙṇna tali hurut urutnya tan pĕgat,
kālaṅkyaŋnya baṅun jukuŋ niŋ amayaŋ lĕyĕp i lari nikâmaḍĕm ḍarat,
kuntul möṙ kadi tuṇḍan iŋ banawa kāri tan ilu kajahat lanâlayar,
saŋ hyaŋ candra baṅun bahitra ḍatĕŋ iŋ kulĕm amawa śaśā marê jawa*

33/5/339.
meǥa lwiṙ karaŋ iŋ laṅit kadi wĕrĕḥ limut ika ri sare nikâputiḥ,
wahw-âmīt i kuwuŋ kuwuŋnya sawaneḥ karĕrĕban akucĕm pĕgat pĕgat,
gĕntĕṙnyâwurahan humuŋ kadi katunwan i larap i kilat nikā murub,
runtuḥ piṅgiṙ ikâtĕmaḥ jawuḥ anūtakĕn aṅin alaṅö tibânisiḥ*

33/6/340.
rāmya lwiṙ siluman karaŋ ri muꝁa niŋ muhara paḍa paḍâṅhapit bañu,
Alwā tiṅkaḥ i meꝁalanya ri tĕṅaḥ paṅadĕg adĕgan iŋ marâṅlĕṅĕŋ,
karwânuṅgul apāntaran sapaṅuhuḥ kadi gupura śiwak sakêŋ adoḥ,
lwiṙ hambal sꝑaṭikâŋ alun turunan iŋ kawi pĕjaḥ atuhâṅhañut laṅö*

33/7/341.
priṅgâhrit tĕpi niŋ samudra kadi paṅhinĕpan i lĕṅĕŋ iŋ labuḥ kapat,
lwiṙ prāsāda pukaḥ karaŋ ni paraṅanya hana kadi siluŋluŋ iŋ kawi,
Ꜽṙttambaŋnya baṅun wwit iŋ truḥ asĕwö kilat awilĕt alūŋ awaṅkawa,
lumrâwaṙṇna rĕṅit kukusnya sinawat sawat inidĕran iŋ guruṇḍaya*

33/8/342.
miṅgut piṇḍa nikaŋ karaŋ liman anuṅkuli paraṅan i piṅgiṙ iŋ tasik,
lwiṙ molaḥ tulale nikâmijilakĕn bañu kadi paṅanak niŋ eṙttali,
kahyun hyun kumucuṙ parĕŋ rwa tumĕḍun lĕṅĕŋ aṅĕnani tiṅhas iŋ karaŋ,
rĕmpū syuḥ Amĕniṙ mĕniṙ kadi tinapyan iŋ aṅin aputiḥ sumamburat*

33/9/343.
paṇḍan māti lĕṅĕŋ sumuṇḍay akaraŋ hulu karaŋ i sare nikaŋ pasir,
sakweḥ niŋ ƀramarânaṅis paḍa sumuṅkĕm aṅarĕki sĕkaṙ huwus lĕwas,
dinyūs iŋ truḥ i saṅhub iŋ jalađi saŋsaya lĕṅĕŋ arurub rurub limut,
hemanyânwam arūm puḍak nika tumūt pĕjaḥ i turuŋ ikâtulis ṭikā*

<śāṙddūlawikrīḍita> 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
34/1/344.
nyū dantâsĕpi tuṅga tuṅgal aṅadĕg muṅgw-î rĕṅat niŋ trĕbis,
lĕŋlĕŋnya n hana riŋ pasiṙ siliḥ awe lāwan ṙyyak iŋ sāgara,
tan wruḥ yan tinulis parab sahana niŋ wwaḥnyâkĕmul nīrada,
de niŋ laṅw-anaput katuṅkul i laṅö niŋ nūsa mukṣa n rĕrĕb*

<śiꝁariṇī> 
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17
35/1/345.
mahantĕn sāk riñcuŋ lĕṅĕŋ i tĕpi niŋ sāgara lĕyĕp,
palambaŋnyâkweḥ nora wĕnaṅa wacan śīṙṇna lamukĕn,
tulisnyânuṅgal wikw-acĕpuḥ atalaṅkup katuruhan,
tumuṅkul ƀāwanyâḍĕku ḍĕkuḥ apiṇḍânasi hatĕp*

35/2/346.
Ikaŋ prāsāda syuḥ karahan apa tekâmarikala,
tibê piṅgiṙ niŋ sāgara kasiḥ arĕp hyaŋ gaṇapati,
katampwan de niŋ ṙyyak mata nira kumĕmbĕŋ kadi lumuḥ,
mulat kady-ahyun wuṅwakĕna sira yan kāla hasila*

35/3/347.
karaŋ sawwaŋ muṅgw-iŋ jalađi mapa mūlanya ta kunaŋ,
wilĕt niŋ meǥa ry-âwak ika sagibaḥ tan pinahuwus,
winaswās kady-ânabraṅa sĕmu nikâṅlaṅhwiy anĕṅaḥ,
baṅun ƀrāntâmaṅgiḥ pasiṙ aharĕp aṅlimbaṅa laṅö*

<girisa> 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16
36/1/348.
banawa kajahat iŋ lod biṅkas de niŋ alun agöŋ,
tihaŋ ika gumalaṅgaŋ muṅgw-iŋ tuṇḍan ika marĕk,
kadi ta pamĕkulanya n māsiḥ tan wĕnaŋ apasaḥ,
sapati sahuripa ṅwaŋ līṅanya n wruḥ aṅucapa*

36/2/349.
wukiṙ anak anĕlat riŋ wwꜽ niŋ sāgara ri tĕṅaḥ,
kadi sakadaṅa lāwan wwaŋ mūṙcꞓā kawi pasisi,
sĕmu sĕmu nika sānak lāwan ṙyyak jĕnĕk aharas,
pili piliḥ abapenduŋ truḥ truḥ māṙgga nika lĕṅĕŋ*

36/3/350.
layaṙ iŋ amayaŋ akweḥ ṅkānê soṙnya humaliwat,
karahan aburu maṙmmanya n kedĕṙ nĕhĕṙ awĕlaḥ,
đwatala rayuŋ ikânraŋ lumrā söḥ paṅanan ika,
bañak aṅidĕri nūsā kāraŋnya n midĕṙ alaṅö*

36/4/351.
patani kadi jamuṙ syuŋ rūpanyâmanis atulis,
kalimutan i siluk niŋ groŋ groŋ iŋ paraṅan arĕs,
kakawin ika palambaŋ riŋ lambaŋ cinacahakĕn,
cĕcĕk ika hana tan saḥ muny-asriŋ baṅun amaca*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
37/1/352.
māry-âmet lĕṅĕŋ iŋ pasiṙ nrĕpatiputra lumaris ahawan gunuŋ gunuŋ,
Ambö niŋ pakis ĕṇḍaḥ iŋ walahaṙ aṅlĕwihi waṅi ni ganđa niŋ pupur,
moǥârūm sirarā nikaŋ kayu ragas kadi hulĕs apulaŋ lawan burat,
sakweḥ niŋ kahalintaṅan rumimaŋ ambĕk ira winulatan paḍâlaṅö*

37/2/353.
paṇḍan suṇḍay asoŋ latāṅkura paranti para kawi mahas lanâpikat,
paŋ niŋ campaka śudđi guṇḍik aṅilo ri harĕp ika maṅuṅkul uṅkuli,
luṅlūṅanya tikĕl tikĕl katitihan papikatan agĕnĕt hibĕk hĕlar,
tan śoƀa ŋ kitiran jaraḥ pili piliḥ luput alara kasambĕt iŋ habĕt*

37/3/354.
wwantĕn rāmya kadewagurwan aṅuṅaŋ jalađi kadi kalaṅwan iŋ tulis,
saŋ muṅgw-îriya tan wĕnaŋ lumaganîndriya nira kawĕnaŋ binañcana,
paṅliṅgāna sawaŋ sawaŋ ni hayu nîdĕman ira sĕmu niŋ warāpsarī,
kady-âṅanti ri sāmpunanya n apatūtan aniliba marêŋ surālaya*

37/4/355.
ṅkānêŋ bwat halu sāk durenya kahanan nrĕpatanaya tumiṅhal iŋ tulis,
heman waṙṇna nikâsamun katuruhan lutuṙ asamun inambaḥ iŋ cĕcĕk,
ṅhiŋ dewī kawĕkas lawan kili paḍâṅadĕg adĕg abĕbĕd bĕbĕd hati,
kady-âminta tumūta rūpa nika budđi saŋ aja hiḍĕpan kamānuṣan*

37/5/356.
ṅkānê rĕmbaṅan iŋ juraŋ mpu tapa rāmya mamuluku katuṅku tuṅkulan,
wuṅkal kedĕran aṅjĕlag sadĕdĕg iŋ sapi kaparĕk i piṅgiṙ iŋ galĕŋ,
lĕmbunyân ahĕle hĕli n palayanan pawulatan ika de nikaŋ watu,
Asrak waṅsulan iŋ kiyâtrĕt alaṅö lĕṅĕŋ araras aniṙwwa niṙwakĕn*

37/6/357.
nyāsa lwiṙ minahā gunuŋ pinakapājaran aṅadĕg i mađya niŋ juraŋ,
lwīṙ apwī kumukus miraḥ ni kayu teja nika kasaputan himâputiḥ,
wwꜽ saṅkêŋ paraṅan ya kadrĕsan aṅin kadi siniramakĕn sumamburat,
saŋ wrĕdđaṙṣi katon iŋ agra sawaŋ aṙcca lamukĕn alaṅö kasaṅhuban*

37/7/358.
siṅgiḥ kottaman iŋ wanāśrama saƀā saŋ ataki taki niṣparigraha,
kaywanyâwruḥ acandanâpriḥ atĕṅö jawa huwi kusumâṅjraḥ iŋ talun,
kālaṅkyaŋnya lĕyĕp wiśāta baṅun ahyun atapa riŋ aṅin huwus lĕpas,
saŋ hyaŋ lek sumĕnö prakāśa śuci śukla pinakasuluḥ iŋ hanêŋ wukir*

37/8/359.
tan saḥ riŋ daluwaŋ kukap nika subadđa sĕkaṙ ikaŋ uluṙ paḍâjaṭā,
wrenyâṅalwaŋ ikaŋ warāha wana tan parabi suꝁa manambi riŋ tahĕn,
mwaŋ saṙppâtapa tāpan abrata lanâṅaluṣa puyuḥ ikâkipū kipū,
niṙđūma ŋ balĕman lumöŋ barĕbĕk iŋ kayu pinaṅan ika n hanêŋ alas*

<kilayu anĕḍĕŋ> 
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22
38/1/360.
budđi nrĕpatisuta jĕnĕk ya kāraṇa nirâṅrĕwĕŋ alas akulĕm,
sakweḥ nira saŋ ajaṙ ajaṙ marĕk saha kilaŋ hinaturakĕn ira,
ramyâṅucap i sakaharĕp nirêŋ ꝑala nikaŋ tapa ginawayakĕn,
Eñjiŋ sira tumurun atūt alas wahu tinoṙ pinakapatalĕsan*

38/2/361.
deśâsĕpi hawan ira kālasan sipi kaniṣṫa nika gatarasa,
Aṅluḥ wwaŋ ika pinanasan ḍinaṇḍa sinipat layat apalarasan,
Akweḥ pahutaṅan i sawaḥ gaganya paḍa tan hana maṅinak inak,
lumbuŋnya kasiḥ arĕp aninya ya n milu katuṅkĕb alawas aṅariŋ*

38/3/362.
Akweḥ wray anusup anukĕt nukĕt baṅun amet kayu parĕŋ adulur,
ḍaŋḍaŋnya lumĕkas aṅatĕṙ sĕsĕḥ kaṅĕlihan sawaŋ aṅipil ipil,
pakṣinya palatuk amaduŋ maduŋ kahiḍĕpanya n amahayu kuwuŋ,
wwaḥ niŋ kamalagi tumatiŋ katon kadi caluk niŋ anutu nutuhi*

38/4/363.
kācāṙyyan alawas inatīta śīṙṇna pamicāran ika katuruhan,
riñcuŋ saka nika sasisiḥ siliḥ jaga murantak aṅĕmuki parab,
norâkṣara kakawin i paṅlarinya paḍa tan hana katĕmu lĕbur,
ṅhiŋ candana kasirat agātra mātra ri tawiŋnya kari kadi panu*

38/5/364.
jöŋ niŋ giri gahana kadewagurwan ahalĕp lura luraḥ arĕnĕb,
strī strī dwijakula śuci śudđa saŋ pinakamaṅgala niŋ anaruka,
tūs niŋ wulakan aṅali mekalanya śatapattra nika mĕkaṙ arūm,
sakweḥ niŋ amaṅan i lumutnya rakwa cinacad puru puru katalu*

<śiꝁariṇī> 
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17
39/1/365.
byatītan meḥ prāptêŋ nagara saŋ ajâṅel bala nira,
Araryan ṅkānê jro kuṭi katĕmu sakweḥ para wiku,
tinamwī tamwī riŋ sĕḍĕṅan amanis de nira mulat,
Apan prāya ŋ wastw-alpa maṅinaki yan riŋ sĕḍĕŋ aṅel*

39/2/366.
wiwakṣan sakweḥ saŋ para ratu hinundaŋ paḍa tĕka,
paḍâkuṇḍaŋ gĕṇḍiŋ gumĕrĕḥ asĕluṙ tan papĕgatan,
tuwin paṅhrik niŋ tuṅgaṅan asahuran lāgi karĕṅö,
Ikaŋ sattwâlöŋ śabda nika baṅun asyaŋ syaŋ aṅuhuḥ*

39/3/367.
kaḍatwan saŋ ƀojâtiśaya mara göŋnyâparamita,
yayâhöt maṅke kāṙyya nira ri ḍatĕŋ saŋ para ratu,
pĕnuḥ tamwī tamwî sahana para taṇḍâlana ṅiwö,
tĕkêŋ māṙggâgöŋ nora pinakapahidwan paḍa hibĕk*

39/4/368.
Ikaŋ rājya lwiṙ sāgara kahibĕkan wwaŋ kadi bañu,
karaŋ mātaṅgâkāra ni liman ikâneka majajar,
baṅun ṙyyak polaḥ niŋ đwaja kagurilap kadrĕsan aṅin,
curik wahwas patrĕm lumarap asĕmu praŋ praŋ agalak*

39/5/369.
sanistanya n tan waspada wiṣaya niŋ śabda karĕṅö,
tĕkap niŋ gĕṇḍiŋ mwaŋ grĕbĕg i laku niŋ wwaŋ mapapagan,
yayâtaḥ wrĕtta śrī raǥusuta karĕṅw-an sira tĕka,
wulat herĕn taŋ wwaŋ sanagara paḍâlaḥ rĕṅĕ rĕṅön*

39/6/370.
lumampaḥ saŋ ƀojâmapag i saŋ ajâpan sira tĕka,
kasuŋsuŋ riŋ māṙggâṅucap ucap aluṅguḥ paḍa suꝁa,
parĕŋ maṅkat ramyâduluṙ iniriŋ iŋ wwaŋ sanagara,
Ikaŋ rājya lwiṙ bĕntara muꝁa nikân aṙdđa marupĕk*

39/7/371.
Umaḥ niŋ taṇḍâgöŋ pinakapasĕnāhê nrĕpasuta,
kulĕm saŋ hyaŋ sanđyā diwasa niŋ amūjâjapa japa,
tĕka ŋ pamyāpārê sira wijil ikaŋ sāgara wukir,
ndatan waṙṇnan tiṅkaḥ ni panaḍaḥ irâkweḥ cinarita*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
40/1/372.
tiṅkaḥ śrîndumatī n kapiŋ tiga nira n piniḍuḍuk i dalĕm kaŧākĕna,
Akweḥ pañcabale ri wiṅkiṅan ikaŋ pamiḍuḍukan i soṙ huwus hibĕk,
de niŋ strī paḍa hinyasan cumurigênunus awak ika waṙṇna sañjata,
byaktâkūṅa kalĕṅgakêŋ panulisan puḍak ikaŋ anulad raras nika*

40/2/373.
twas niŋ meǥa dinadyakĕn waṅunan uttama pinahuwus iŋ labuḥ kapat,
tumpaŋ pitw-aruhuṙ sinaptaƀuwanâparimita kalaṅönya riŋ tawaŋ,
truḥ truḥ mwaŋ larap iŋ kilat hatĕp ikā karaṇa nika lanâkuwuŋ kuwuŋ,
gĕntĕṙnyâṅdadi kumbaŋ edran anaṅis hana lĕṅĕŋ aṅurambat iŋ tĕtö*

40/3/374.
ṙyyak niŋ tīṙŧa sinrĕṣṭi wastra tinulis pinakatiba tibān linaṅwakĕn,
tustus niŋ maṇi sūṙyyakānta dumilaḥ rahina wĕṅi dinadyakĕn damar,
kĕmbaŋ niŋ cirapattra kalpatarupuṣpa sadĕdĕg aṅadĕg tigaŋ siki,
māyā niŋ wulan iŋ samudra mađu śudđa saꝑala ginawe laṅit laṅit*

40/4/375.
byaktâbyakta nikaŋ tulis wuwuḥ i kādƀuta nika tulis iŋ huwus tama,
yan kĕmbaŋ kadi mambwa rūmnya kadi molaha winilĕt i luṅgaḥ iŋ gaḍuŋ,
mwaŋ yan wwaŋ wwaṅan aṙjja kady-aṅucapâsĕmu sĕmu guyu de nikā mulat,
wimba hyaŋ smara śudđi de niŋ anulis lwiṙ amanaha manaḥ nrĕpātmajā*

40/5/376.
ṅkā tôṅgwan nṛpatiputrikā piniḍuḍuk tuhu tuhu sira janma dewatī,
tan sāmānya mahāpraƀāwa tĕka riŋ kaka kaka kadi dewakanyakā,
Aśrī pahyas ira bwat indrawanitâmuwuhi halĕp ira n hanêŋ saƀā,
ḍaŋ saṅǥâguñĕpan ƀaṭāra karikâṅrakĕt ujaṙ ira yan tumon sira*

40/6/377.
sakweḥ kweḥ nira saŋ kadaŋ haji huwus kili marĕk atatā paḍâtuha,
mambö paṙwwata pājaran halĕp i de nira humalĕpakĕn suputrikā,
Endaḥ mwaŋ sira saŋ rare hañaṙ ataṅkil ahayu hayu wahw-ameꝁala,
mambö maṇḍala riŋ saƀā paṅuparĕṅga ni halĕp ira riŋ nrĕpātmajā*

40/7/378.
strī strī wāhu cumampakâsĕmu hijo pamulu nika pinantĕs iŋ saƀā,
sampiṙnyêŋ jaja tan paniṣꝑala hananya muwuhi halĕp iŋ wulaŋ tatur,
tuṅgal denya mawâmbĕk abwat atuhan ri parĕk ika ri jöŋ nrĕpātmajā,
lwiṙ dewī humatuṙ sakêŋ surapadânrahakĕna halĕp iŋ surālaya*

<kilayu anĕḍĕŋ> 
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22
41/1/379.
praḥ praḥ nrĕpawaraduhitā ri guṇḍik ira len i kaka kaka nira,
yan wruḥ wruḥ agamĕl aṅiduŋ lawan wruḥ aṅawat ya linĕṅĕnan ira,
Embuḥ pwa guṇa nika siniṅhĕlan kinaluṅan ya kinalĕwihakĕn,
sāmpun pwa ya kawi paḍa kāku siŋ guṇa samaṅkana ya kinarahan*

41/2/380.
sakweḥnya paḍa marĕk anaṇḍaŋ anwam araras rara rahayu wagĕd,
saƀyâmanis aṅucap ikāŋ asiṅhĕl akaluŋ wahu kawi kakawin,
ndan rwaŋ puluḥ ikaŋ akaraḥ jitākṣara wicakṣaṇa naṭakagiṇa,
ṅhiŋ dyaḥ jayaluḥ ikaŋ inuttamâsisik ĕmās maṇi nĕhĕṙ amawa*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
42/1/381.
prāpta ŋ rātri yayan katon hayu ni waṙṇna nira ri wijil iŋ niśākara,
hyaŋ hyaŋ niŋ mađumāsa rūpa nira yan kasaṅa kasapuluḥ tiniṅhalan,
maṅke n māsa kapat hyaŋ iŋ masa kapat kahiḍĕpan ira de nikaŋ mulat,
cañco strī liṅa niŋ tumon sira mĕne n huwus atĕmu lawan nrĕpātmaja*

42/2/382.
lumrâmintaŋ ahöm ri bāhu lumarap jĕnu nira kanakâṅhulap hulap,
Embuḥ söŋ ni tutup gĕluŋ nira murub maṇik ika kadi motaṙ otaran,
de niŋ kostuƀa nīla kādƀuta sĕkaṙ taji nira sumĕnö kapañjutan,
Ūṙṇnā śudđa huwus hanêŋ rahi nirâsĕmu paṅawaka tĕṅran iŋ hurip*

42/3/383.
ndin ṅgānya ŋ wwaŋ anĕmwa rūpa kadi rūpa nira n ahayu rājaputrikā,
wwaŋ riŋ rājya yayan kapūhan aṅalĕm ri sira kadi hañaṙ hañaṙ mulat,
Aśrī waṙṇna nira n tuhan saꝑala yogya n adĕgakĕna ratwa niŋ tulis,
tan samwas lawaŋ iŋ kaḍatwan inucap milu milu kawĕṅān tiniṅhalan*

42/4/384.
paṅkun mesya ṭikā kayogyan i wĕtis nira damaraṇa teja niŋ wulan,
pantĕs yan makasumpiṅĕn kikirĕn iŋ kuku kuku nira kosapêŋ laṭi,
reꝁan riŋ kakawin wilāpa kahalĕp ni susu nira parantya niŋ parab,
tan sāhêŋ ratu śakti kenaka ni soca nira yan ikĕtĕn sĕkaṙ taji*

42/5/385.
Ekĕl roma nirâraras kadi katona rumaraba sakêŋ gĕluŋ lukar,
Akweḥ mahyun aṅuḍwa de nira yan ahyas anisigi wajâṅhĕmū guyu,
yogyâsaṅkan aṅin dumadyakĕna polaḥ i tikĕl i halis nira n cala,
byaktâgatgat ataṅhya taṅhya manaḥ iŋ mulat i muꝁa nira n pasaŋ damar*

42/6/386.
ndin putry-âhayu hayw-amaṅpaṅa hayunya ri hayu nira n ahyas aṅḍiri,
sakweḥ niŋ wwaŋ ahadyan akryan asawaŋ hinayu marĕk i jöŋ nirâlawas,
pahyas niŋ para pora maṅhiribi pahyas ira hinayu cihna niŋ manūt,
Ekacꞓattra raras raras nira paṅöban iŋ ahayu sujanmakanyakā*

42/7/387.
sakweḥ saŋ ratu tan wĕnaŋ sahasa kewala humĕnĕŋ aṅantyakĕn pariḥ,
Aṅlampū sumĕsĕl śarīra nira tan wĕnaŋ anĕkani senakê hati,
mogânaṅgĕl arĕs rumĕṅwakĕn i kādƀuta ni hayu narendraputrikā,
mawwat rāga wilāpa cihna niŋ akūŋ alaḥ alĕḥ akirim kirim ṭikā*

42/8/388.
Akweḥ pahyas irârĕbut kahulunan kahiḍĕpan ira de nikaŋ marĕk,
rorw-aŋ campaka rāmya māyun ayunan ri jaja nira n amaṅya maṅyani,
lāwan pādapa tan wĕnaŋ saḥ i sirâmĕpĕti gaway ika n sĕḥ iŋ gĕluŋ,
tañjuŋ muṅgw-i kapö nira n mrik inaṅit marĕk araras anulya nulyani*

42/9/389.
prāptôliḥ kalaṅön ikāŋ asana rāmya pinakakalasā nirâturū,
mwaŋ roṇḍonya tinap rinūpaka tilam sinalinan i sĕḍĕŋ nikâluñut,
maṅgā sĕmpalĕn aṅkĕn eñjiŋ alapĕn humatura śayanā nira n rimaŋ,
swaṙgga n māti kakiŋkiṅan huwus akīṙtty-amihutaṅi laṅö ri jöŋ nira*

42/10/390.
moliḥ waṙṣa sipat nirârahat i solaḥ ika tĕka hirĕŋ hanê mata,
kālanya n kahĕmū sĕpaḥ nira baṅun pinakaliḍaḥ ira n hanê tutuk,
kāsiḥ kāsiḥ irâlawas karika puṇḍutan ira kasĕlap hanê hati,
ṅhiŋ kĕṇḍit nira mās tumūt i parahasyan ira wahu marĕk sinanmata*

42/11/391.
tambe rakwa sira n swayambarakĕnâmiliha sakaharĕp nira praƀu,
ndān ambĕk nira kewalâwiraŋ i līṅa niŋ umulat anĕṅgahâhaṅan,
Āpan tan hana ṅūni kewala sirâmuṅari pinakakabwatan hañar,
yekā hetu nirâwiweka kalawan kaka kaka wihikan riŋ iṅgita*

42/12/392.
ndātan kaṙkkaśa de nirâṅucap ucap ri pasĕluṙ iŋ ujaṙ sirâṅucap,
ndi ŋ paṙwwa ndi kitâṅrĕṅö n hana kadi ṅhulun amiliha jalwa riŋ saƀā,
yadyastun hana maṅkanā niyata ta pwa wiraŋ ika kadîraŋ i ṅhulun,
saŋkṣepanya huwus katon wiđi nareśwara dinuluṙ i tan siḥ iŋ wiđi*

42/13/393.
Āpan kenaka niŋ kadi ṅhulun aṅanti ri kaka haji yan sirâsiha,
heṙ herĕn palarĕn hanâsiha ƀaṭāra tumĕkakĕna đaṙmma ni ṅhulun,
prāptânomaha yogya liŋ nrĕpati samƀawa kaharĕpa ni ṅhulun muwaḥ,
yadyastun layata ṅhulun pi tawanĕn ry-uƀaya haji paran kasaṅśaya*

42/14/394.
lāwan yan hana ratw-anomaha marā ta sira humaturê nareśwara,
ndātan kahyuna ni ṅhulun sira tuhun kaka haji sira kewalâharĕp,
haywâmiđyani ta pwa siḥ siha nirâmawarĕṅĕha ri budđya ni ṅhulun,
ndak ton duḥka nikaŋ kinĕdwakĕn apaṅgiha wiꝑala yan tan paḍâharĕp*

42/15/395.
yan kāṅĕn suꝁa niŋ licin dumadak ahyun adaluwaṅa haṙṣa riŋ jamaŋ,
denya n kilya rarā makāśraya nareśwara kumĕmita kāla niŋ rare,
yan wrĕdđâjara đaṙmma riŋ giriwanâmagĕhakĕna ri đaṙmma saŋ wiku,
rāmya ŋ waŋ guru loka saṙwwa tĕka yan lumaku laku rinampak iŋ kili*

42/16/396.
maṅke pwa n ḍumawuḥ wiđi nrĕpati tan pamawarĕṅĕḥ i budđi ni ṅhulun,
ṅwaŋ dūra n wĕnaṅâjñalaṅǥana tuhun rasa pĕjaha tibêŋ paluṅguhan,
Ewĕḥ tan kahiḍĕp kalīṅa ni manaḥ nira yan aharĕp iŋ swayambara,
maṅgâṅdadya limut ṅhulun ri wiraŋ i ṅhulun amiliha jalwa riŋ saƀā*

<nawahaṙṣa> 
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19
43/1/397.
tuhan i ṅhulun akṣamakĕna paṅucap ni manĕḥta rĕṅön,
wiđi saŋ praƀu samƀawa kĕkĕsakĕnê hati yogya dahat,
dumadak pwa hade n katĕkana rinasan ri manaḥta tuhan,
pira haywa nikâṅucapa n ahala yan hiniḍĕp mahala*

43/2/398.
pituhun wiđi saŋ praƀu tuhan anipis kawiraŋta hade,
paḍa wāhu ḍatĕŋ sahana hana nikaŋ pariwāra marĕk,
Amahuṙ hurakĕn ri para ratu pinetnya sirêŋ wĕgilĕn,
sira saŋ kinabehan inalĕm ika rĕṅwakĕnanta tuhan*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
44/1/399.
saŋ nāŧêŋ magađa praƀāwa nira tan patĕpi kadi laṅit maṅambara,
lwiṙ widyāđara daṙśśanīya pakatonan i bala nira śūra dug siṅī,
Ahyaŋ solaḥ irâmanis kawadi de nira lituhayu tan pasiŋsiṅan,
sākṣāt indra sakêŋ surālaya kaweni tumuta mijilêŋ swayambara*

44/2/400.
krūrākāra saŋ aṅgaṇāŧa sanirukti sira yan aruhuṙ sulakṣaṇa,
saƀyâmbĕk nira tan rinakwa sira yan praƀu lituhayu sādarâṅucap,
śakty-ânindya mahāpraƀāwa kumutug bala nira paḍa śūra suśrama,
tan pendaḥ kadi saŋ hyaŋ agni mijil amralayakĕna rumampaka ŋ jagat*

44/3/401.
siṅhâmbĕk saŋ awantināŧa kadi saŋ yama guṇa nira lokapālaka,
norâđaṙmma ṅaranya rakwa yan i ƀūmi nira paḍa suꝁâgawe hayu,
söḥ wadwā nira piṇḍa kiṅkarabalâmawa curiga gadāyuđâpupul,
sākṣāt mrĕtyu curik nirâkas aluṅid baṅun aṅayam ayam parāṅmuꝁa*

44/4/402.
tan pendaḥ baruṇânurun saŋ anupāđipati suyaśa ƀūmipālaka,
himpĕṙ sāgara kāṅinan bala nirâṅrwabi nagara hibĕk tĕkê dalĕm,
tĕkwan lwiṙ nira riŋ raṅin đwaja wĕlaŋ wĕlaŋ aputiḥ arok lawan hirĕŋ,
rāhu mwaŋ śaśiwimba rūpa nika kāraṇa ni musuḥ irâtabĕḥ titir*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
45/1/403.
siŋ solaḥ saŋ susenā pracalita kadi saŋ bāyu riŋ budđi madrĕs,
wadwā wadwā riŋ ambĕk lituhayu katĕṅĕṙ yan prawīrâpriḥ iŋ praŋ,
himpĕṙ seḍuŋ karĕsrĕs bala nira kumisik lwiṙ gĕlap holiḥ asriŋ,
byakta syūha ŋ musuḥ de nira n asĕmu hudan sañjatâwoṙ halisyus*

45/2/404.
ṅhiŋ saŋ hemāṅgadâtyanta sugiḥ ira hibĕk mās maṇik rājayogya,
līlâcum somya saŋ wꜽśrawana paḍa nira n ǥorarūpâdawâgöŋ,
norânaṇḍaŋ yatan mās bala nira satĕgal kāla niŋ hanyan aṅjraḥ,
sakweḥ niŋ śatru śīṙṇnâkuniṅa wulat ikā de nirâpan waḥ iŋ mās*

45/3/405.
Aśrī saŋ pāṇḍya śudđākrĕti nira satirun paṇḍitânwam widagđa,
tan kāsy-asiḥ tuhun tan harĕp iŋ ulaḥ agasyak yayan sopacāra,
saŋ hyāŋ īśāna sākṣāt paḍa nira n ahalĕp riŋ saƀā nora tan wruḥ,
Atyantêŋ yoga kawruḥ nira karaṇa nira n katwaŋ iŋ śatru śakti*

45/4/406.
wwantĕn saṅkêry-ayođyā lituhayu dahatĕn rājaputrâdwitīya,
ndan rakwânak mahārāja raǥu saŋ aja saṅjñā nirêŋ rāt prakāśa,
saŋ saptāđikrĕtâtyanta halĕp ira kabeḥ soṙ kagöṅan pratāpa,
himpĕṙ candrâkucĕm tan wani mulat i narendrātmaja lwiṙ hyaŋ aṙkka*

45/5/407.
saŋ hyaŋ brahmâgawe rūpa nira kadi paran riŋ raras māṙ manisnya,
yadyan ganđaṙwwa widyāđara niyata nikâsora riŋ rūpa kāliḥ,
Aṅhiŋ hyaŋ kāma saŋ samƀawa mapaga raras rūm nirêŋ maṙttyaloka,
sāmpun pwâṅāśrayê citta nira masuruhan rāga kuŋ don irâṅher*

45/6/408.
ndān ambĕk ni ṅhulun ṅhiŋ sira juga kadĕlö n kāptya rakryan suputrī,
Anwam pūṙṇnêŋ paṅawruḥ lituhayu taruṇâpālapan kṣatriyāṅśa,
jaṅgâṅuṅsiṙ kapat rāmya nira winulatan dlāha yadyan patĕmwa,
Āpan tuṅgal sirêŋ rūm kadi wulan aṅilo wimba niŋ candrakānta*

<wisaṙjjita> 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20
46/1/409.
nāhan ujaṙnya paḍâsĕluṙ awara waraḥ kinatuṅgalakĕn,
söŋ i manaḥnya katon sĕmu sĕmu niŋ akuŋ ri narendrasuta,
ṅhiŋ kakĕna priḥ ikā sira wiṣaya ni goṣṫi nika n paṅucap,
rūpa nira sŧiti ri twas ika sinamudāya lawan turida*

46/2/410.
śrîndumatī suꝁa māṙ hati nira rumĕṅö ry-ucapanya rĕsĕp,
yan tan awĕdya sirêŋ wwaŋ atuha hana budđi nirâmĕpĕra,
rāga nirê saŋ ajâwĕtu taṅis inamĕṙ wĕdi kawruhana,
liŋ nira moǥa lumuḥ yan aharip araras parihāra nira*

46/3/411.
mojaṙ ikaŋ rinahasyan ira wacana liŋnya rĕṅön ta tuhan,
saŋ ratu tan hana tan lituhayu kadi dewata rakwa sira,
ndan paḍa soṙ sira de saŋ aja saꝑala putra narendra raǥu,
hīṅan ira n sira yogya kaharĕpana digjaya rūpa nira*

46/4/412.
śrîndumatī kĕna rāga tuhun api hade kadi tan malara,
de nira mojaṙ apet silib amarani lokika budđi nira,
haywa wawaŋ pinisiṅgiḥ ujaṙ ika tuhun hiḍĕpĕn sakarĕŋ,
Āpan ikaŋ dadi janma sakaharĕp ikā kaka moǥa dudū*

46/5/413.
nista nikân apadudwan ibu kaharĕp iŋ dadi janma kabeḥ,
yan kinatuṅgalakĕn ndya tika hala nikā tuhanĕn pituhun,
māsku mataŋnya kakūṅana saŋ aja tuwin wwaŋ anakta sira,
haywa kĕdö liŋ ira ndan asĕmu sĕmu haṙṣa nĕhĕṙ gumuyu*

46/6/414.
ndaḥ paḍa bindaṙ ikaŋ marĕk i sira kapeṅin ajalwa muwaḥ,
moǥa girahyasĕn ambĕk ika katanĕhan turidâṅlarani,
Asyaŋ i rowaŋ ikâṅucap ucapa kinonya marĕk marĕka,
liŋnya nihan sanu saŋ ratu pili pilihan dumĕn i ṅwaŋ ari*

46/7/415.
wwaŋ wwaŋ ahadwan agatgat anagu nagu mĕṅgĕp atĕṅw-ahĕniŋ,
ƀāwa nika n kĕna rāga hanan asidĕhâlupa tan paṅinaŋ,
wyaṙŧa sĕrĕḥnya hanê taṅan inagĕm agĕm tuhu tuhw-alaṅö,
ƀrānta rumūpaka saŋ suṅana sĕrĕḥ asūṅa sĕpaḥ ri waja*

46/8/416.
len taŋ agoṣṫi ri gīta saŋ aja ginawenya hañaṙ katĕka,
dudw-aṅalĕm ri palambaŋ ira mamaranî manis iŋ paṅikĕt,
śrîndumatī kawĕlad hati nira rumĕṅö ri rasanya lĕṅĕŋ,
lwiṙ jaruman saŋ ajâmisiki hiḍĕp irâsriŋ akon mijila*

46/9/417.
saŋ wwaŋ inuttama sāmpun adaluwaŋ adoḥ sira riŋ wiṣaya,
milw-atuhâmbĕk irârarĕm arĕja suśīla lanâsiḍakĕp,
tan rĕṅu tan lumiriŋ duga duga pakatonan i tiṅhal ira,
yan paṅucap sira tan paṅucap ucapa len saka riŋ kawikun*

46/10/418.
strī sĕḍĕŋ iŋ wiṣayânwam ahaṅan apasabraṅan ambĕk ika,
mwaŋ sira saŋ wiku wrĕdđa marĕk aṅipi nāga milĕt ri sira,
yan wulat aṅdu matanya dinuluṙ i halisnya tikĕl minahā,
maṙmma manisnya paḍâṅucapakĕn i kahaṙṣa nikā karĕṅö*

<nawahaṙṣa> 
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19
47/1/419.
wiku rājya kawi wruḥ aṅaji kaharĕpku siwiṅkwa sanu,
kakawinya palaṙ piguṇana ri parĕknya ri jöŋ nrĕpati,
Ulaḥ iŋ paḍa kāsy-asiḥ aṅapi laṅö hiḍĕpĕṅkwa suꝁa,
kĕmulaṅkwa jajanya taṅan ika saput saputaṅkwa susu*

47/2/420.
Agaḍuḥ kawi kāpti mami sanu wĕnaŋ pasaƀā pawukir,
wijil iŋ pihutaŋ pawadal inani rowaŋ ikânuꝁani,
kalawan kalaṅönya wĕnaŋ anigakĕn manaḥ iŋ prihatin,
yadin aṅlĕṅĕṅâdulura maṅusirê trĕbis iŋ paraṅan*

47/3/421.
Atitiḥ kaharĕp mami sanu wĕka niŋ pihutaŋ hutaṅan,
wruha têŋ kakawin kiduŋ ulaḥ ulaḥ iŋ wahu wāhu kawi,
saparanya pamaṅkwakĕna lĕpihan amriḥ ameta laṅö,
sumĕpĕṙ sĕpĕrêŋ papihutaṅan i saṇḍiŋ ikaŋ pasisi*

47/4/422.
kaharĕpkw-alawas ṅhiŋ abasana wicakṣaṇa riŋ kalaṅön,
niyatârarasĕn marĕk anigi nigî pamabaṙnya tapiḥ,
paṅapusnya hatiṅku laris i paṅawaknya katon adadar,
prawalanya marêŋ papasaṅan ika ta n kaharĕpku sanu*

47/5/423.
puhawaŋ wahu wahw-amrĕti mrĕti katönku siwiṅku sanu,
turidaṅku kaḍaṇḍa n alawas aharĕp wwatĕn iŋ banawa,
Aputĕk hati niŋ kasarapuŋ alaṅö mulat iŋ pasisi,
kaputĕṙ hati ni ṅhulun alal aharĕp tumutêŋ alayar*

47/6/424.
Anak iŋ prajurit mĕtu pajurit ikaŋ kaharĕpku sanu,
lĕwu rāmya niki n katĕkana lurugan ri huwuskw-atĕmu,
hawinĕṅkwa curiknya saha raṅin ikā payuṅaṅkwa tumūt,
tan arĕs yak umilwa sĕḍĕṅa nika keṇḍita riŋ palagan*

<girisa> 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16
48/1/425.
ya ta tĕmahana tiṅluṙ denya n śꜽwa sira siwin,
Ikaŋ apalaran anwam wruḥ têŋ śāstra wiku haji,
lilu tumakula lampūn dan yan paṇḍita nagara,
Atuha tuha bagañjiŋ byaktâṅhöbi yan inusir*

48/2/426.
kunaŋ amuhara kiŋkiŋ yan bot swan sipi mararas,
wiku miraḥ aguṇâśrī maṅgĕḥ wikwa narapati,
sira ta siwin aharyan santoṣâmalara dĕmak,
palumutana yan anwam yan wrĕdđâpuput anadi*

48/3/427.
taha sanu yan i rantĕntâṅhiŋ tyāga juga siwin,
sipi raras iŋ ataṇḍaŋ deśâdoḥ mahas alaṅö,
lĕwu suꝁa niŋ akarwan soŋsoŋ yan jamaŋ anipis,
pakararas ika paṅkun gantin mwaŋ palu daluwaŋ*

48/4/428.
tuhu marika wuwusta ndan son moǥa salaḥ ile,
tĕka turida kĕna priḥ de saŋ brāhmaṇa siniwi,
mulat iŋ awĕka mambaŋ prajñā prāya jitasaƀā,
ṅhiŋ amuhara wiraṅroŋ heman đūṙtta cala nika*

48/5/429.
kunaŋ amuwuhi rāgī riŋ twas ni ṅhulun alawas,
wĕka wĕka capaŋ apriḥ riŋ praŋ wāni panagara,
Aṅawayuha saliŋ liŋnya n sāmpun ṅwaŋ apatutan,
Ikaŋ ujaṙ ibu rakryan kady-asyaŋ maṅiṅin iṅin*

48/6/430.
nahan ucapan ikaŋ strī tĕmbenyânĕmu turida,
tan awuni ri manaḥnya n ƀrāntâkuŋ managu nagu,
hana ta titiṙ anambut wehan milw-aṅucap ucap,
mawara waraḥ i rumrūm niŋ sāminya tan awiraŋ*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
49/1/431.
rare mĕrĕ mĕrĕḥ pajātyan agĕlo winara warahan iŋ pasaṅgaman,
mapaŋ kumĕtĕṙ aṅgamĕl susu taṅanya saha kĕtĕ kĕtĕg sumamburat,
Uliḥ niŋ amuruk muruk tinaṅanan ri pataṅanan i sanđi niŋ prĕman,
huwus pwa ya tamâharĕp wayuha tan rĕṇa kadi manaḥ iŋ tamêŋ aji*

49/2/432.
dudū sanu lawan huwus pracacaḥ asriŋ arabi siniwi priyambada,
huwus tama karāsikanya kadi waḥ mađu rasa nika riŋ giṇâmanis,
Amakpak aṅucap tuhan tinikĕlan halis i sĕḍĕŋ ikâṅgamĕl tapiḥ,
baṅun pĕjaha riŋ karaŋ hulu taṅan ṅwaŋ i paṅamĕṙ ikâṅalap hati*

49/3/433.
Ikaŋ kawi ñamut laṅönya rinasan saha kakawin araśmi riŋ tilam,
Ikaŋ jariji moǥa kelu ginamĕlnya kinuku hiniḍĕp hiḍĕp tanaḥ,
lanânipati pet manis kawawa kelu kadi lĕkas ikânulis karas,
kiduŋnya panurū nurūnya sahajâṅgamĕli susu nĕhĕṙ kinaṅsyakĕn*

49/4/434.
prawīra siniwi priyambada tuhun kawatĕk ulaḥ ika n wanîŋ raṇa,
Añumbu kadi de nika n paṅalawaŋ raṅin i sĕḍĕŋ ika n paṅolakĕn,
Anaṅtaŋ amapag wulat nĕhĕṙ aminta linawanan anūt mamaṅkwakĕn,
marêŋ susu taṅanya moǥa hiniḍĕp nika ḍuka ḍuka niŋ curik siṅī*

49/5/435.
lawan lawanan i ṅhulun wiku miraḥ lituhayu pinakesi niŋ kuṭi,
manisnya kadi poḥ apādapa tiki n mamaragi gula gaṇṭi dug siṅī,
liriŋnya pinarantyan i ṅhulun iŋ ambyan iŋ umaḥ i sĕḍĕŋ nikânasi,
dudū swara nikê karinya karĕṅö panamaya nika yan parê ṅhulun*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
50/1/436.
nāhan de nika goṣṫi senak i manaḥnya panalimuṙ ikâharip mata,
tan tuṅgal rumĕṅö ry-ujaṙnya hana hewa hana sĕmu pacĕḥ mĕṅĕn mĕṅĕn,
strī kryan kryan paḍa mūla mūla rabi niŋ kawi muwaḥ aṅucap samaṅkana,
tan doṣâsiŋ ujaṙnya moǥa minanis manisan ika tinuṅtuṅan laṅö*

50/2/437.
rakryan kenaka niŋ manuṣya sararā wĕrĕ wĕrĕha yayan papaṅgiha,
Ambĕk nāgarika wruhâṅikĕta ƀāṣa sakurasa sawīja riŋ laṅö,
yan pāywan kakawin maṅaṙwwana wilaḥ kakawin ika palambaŋ iŋ yaśa,
yekā kāma ratī ṅaranya n araras paḍa kawi sawawânak iŋ maṅö*

50/3/438.
luṅhâṅdoha marêŋ pasiṙ kahalĕpanya n amarĕṅana māsa kāṙttika,
sakwan selwan ahimya himyana manumpaka ri walakaŋ iŋ karaŋ liman,
ramyâtuntunanêŋ hĕnī ri surud iŋ rwab i tĕpi tĕpi saŋsayâḍake,
līlâmeta huraŋ tanaḥ nĕhĕṙ asumpiŋ asaṅu saṅu saṅwa niŋ maṅö*

50/4/439.
ndak ton haṙṣa nika n parambakana riŋ bañu tuna tuna mombak ombakan,
kāliḥ kāliḥ ikâduluṙ paḍa girahyasĕn anĕmu laṅö lĕyĕp dahat,
strīnyâmiṅkasakĕn tapiḥ jĕnĕk amet uwuṙ uwuṙ agĕlaṙ marêŋ tĕpi,
byaktâlūma kaköma riŋ bañu hasin wĕtis ika panahā nikaŋ mulat*

50/5/440.
rūpanya n mahasêŋ pasiṙ kadi katona mahasa ri samudra niŋ tulis,
Āpan de ni lĕyĕp lĕyĕp ni patĕmunya kadi tasik awoṙ lawan laṅit,
yadyastun yan aṅumbaṅêŋ jalađi kawruhan i pamilĕt iŋ kuwuŋ kuwuŋ,
sākṣāt dewata dewatī mahas ahas lĕṅĕŋ aṭika ṭikan sakêŋ tawaŋ*

50/6/441.
budđinya n wahu wahw-acaṅkrama marêŋ pasisi wahu mahas lawan priya,
maṅgā n tan muliha n panon paduluṙ iŋ layaṙ asĕmu matuntunan taṅan,
soliḥnya n pakaraŋ karaŋ winawanan taṅan ulaḥ ulaḥ iŋ hañaṙ hañar,
Apwī niŋ hiliran ya sāđana nikâkĕla kĕlana ri piṅgiṙ iŋ tasik*

50/7/442.
piṅgiṙ niŋ paraṅan gihā watu sumoŋ pinakapasaji riŋ marâṅlĕṅĕŋ,
priṅgârĕs tinataṙ hĕnū nika sumĕṅka tumurun atupis rĕṅat rĕṅat,
paṙṇnaḥ loṙ maṅuṅaŋ tasik muꝁa nikā dunuṅan i kĕñaṙ iŋ niśākara,
ṅkāna n paṅhinĕpâmaḍaŋ wulana yadyan aharipa suꝁa n paḍâmrĕma*

50/8/443.
tĕkwan pwêki n anak wĕsi nrĕpati kawwaṅan ika wĕka niŋ sinanmata,
yadyastun kilalan tĕkap saŋ ahulun pawĕkasakĕna riŋ marêŋ pasir,
byakta n mantuka moliḥ oliḥ alaṅö haturakĕna ri jöŋ nareśwara,
cihnanya n kawi karwa kāsiḥ ika wāhu wihikan asaƀā saƀâmasir*

50/9/444.
nāhan wastu ni denya mojaṙ api doḥ ndan aƀimata nikê suputrikā,
śrī dewîndumatī huwus wruḥ iŋ apa n kasiliba riŋ ujaṙ samaṅkana,
kālap budđi nirêniriŋ winawa riŋ lĕṅĕŋ amasiṙ ahimya himyana,
ndan mogâpi hade sahuṙ nira paṅawruhana panalimuṙ manaḥ rimaŋ*

50/10/445.
siṅgiḥ ṅgānya wuwusta rāmya ŋ akurĕn sarara wĕrĕ wĕrĕḥ paḍâraras,
luṅhâsaṅwa karas tanaḥnya mahasêŋ pasiṙ aduluṙ ahimya himyana,
tan waŋ mātra kasiṅya mātra manaḥ i ṅhulun irikaŋ ulaḥ samaṅkana,
ndak ton kewran ikaŋ giṇâniwi taṅeḥ mamaḍana raras iŋ wujaŋ wujaŋ*

50/11/446.
tĕkwan tan hana haṙṣa ni ṅhulun ataṇḍaṅa pasisi huwus tama ṅhulun,
pora wwaŋ nika tan wruḥ iŋ puruṣaƀeda hiliran amukĕt hanâmayaŋ,
moǥêraŋ ṅwaŋ isin maṅambila karaŋ karaṅan i pasurak niŋ ampuhan,
Aṅhiŋ ṙyyaknya maṅaṅkul aṅkul ajajaṙ baṅun asĕgĕḥ anĕmbaḥ iŋ maṅö*

50/12/447.
Ambĕk ni ṅhulun iŋ wukiṙ tĕka rĕsĕp mwaŋ aṅalĕwihakĕn sakêŋ pasir,
de niŋ kweḥ nira paṇḍitâtapa ri paṙśśwa nika kumuliliŋ tĕkê ruhur,
yadyastun ṅwaŋ atiṅgalêŋ nagara wikwa rara maṅusirê munīśwara,
rāmya ŋ pakṣa wukiṙ yayan ku n aṅuṅaŋ ry-aƀimata saŋ apakṣa sāgara*

50/13/448.
wöṅîŋ māsa kapat ṅhulun milu ri jöŋ nrĕpati mahas ahas mariŋ wukir,
saŋ hyaŋ lek i surup hyaŋ aṙkka mijil aṅḍaḍari kadi maṅumbaŋ iŋ pasir,
tūban mwaŋ gĕrĕḥ iŋ patĕṙ tan asarag đwani nika lalitânurū nurū,
Eñjiŋ meḥ tumibā ŋ ḍawuḥ pitu samaṅkana mawuṅu tinaṅhi niŋ cucur*

50/14/449.
Aƀrā kaywan ikaŋ wukiṙ wijaḥ arūm kadi pinisalinan sĕkaṙ miṅiŋ,
len taŋ saṙwwalatâwilĕt samaṙ arok baṅun ahurupa luṅgu luṅguhan,
sakweḥ niŋ kayu mās lawan kayu puriŋ paḍa paḍa masuṅut wĕlas harĕp,
ṅkānê piṅgiṙ ikaŋ juraŋ pĕtuŋ ikā paḍa kadi pinituŋtuṅan limut*

50/15/450.
sore ry-ampĕḥ ikaŋ jawuḥ kari gĕrĕḥnya muni pinakarāmya niŋ wukir,
lāwan meǥa marantayan tura turaḥnya siniriṙ iŋ aṅin pĕgat pĕgat,
miṅsoṙ miṇḍuhuṙ aṅlayaŋ kadi dinĕmwan añawĕli kukus carik carik,
himpĕṙ siñjaŋ iŋ apsarī kasarakat ri laris ika sakê pamañcanan*

50/16/451.
saŋkṣepanya katon kasoṙ i lĕṅĕŋ iŋ pasisi tĕkap i rāmya niŋ wukir,
tĕkwan wiǥna niŋ aṅlĕṅĕŋ mahasa riŋ pasisi tarahan aṅhaḍaŋ haḍaŋ,
śudđa ŋ paṙwwata nityaśâsĕmu kadewatan i hana saŋ ugrapaṇḍita,
ndak gañjaṙ kita yan kitântuka tasik mamaḍana kapawitran iŋ wukir*

<śiꝁariṇī> 
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17
51/1/452.
taham rakryan di ŋ paṙwwata lĕwiha saṅkêŋ jalaniđi,
Anūsâpaṇḍan raṅkaŋ apasiṙ asaṅhub saha kilat,
muwaḥ tan pāntyāntyâmpuhan ika baṅun kāṙttika sadā,
manuknyâliwran yan wahu mari jawuḥ lwiṙ laru laru*

51/2/453.
kumĕmbaŋ tuñjuŋ kāṅinan uwuṙ uwuṙnyâṅjraḥ aputiḥ,
layaṙ niŋ baṇyāgânutakĕn aṅin aṅdoḥ kadi limut,
lĕṅĕŋ ṙyyaknya n sanđyâmiraḥ asĕmu meǥânisik iwak,
laṅit suṅsaŋ lwiṙnya n maśaśađaramāyā makalaṅan*

51/3/454.
ƀaṭārī śrī pöḥ niŋ jalađi pinutĕṙ lāwan amrĕta,
muwaḥ catrâśwâtyanta riŋ aṅuparĕṅgê halĕp ira,
tuwin hyaŋ wiṣṇu swāmi nira jĕnĕk i jro jalaniđi,
mataŋnyan mūlya ŋ sāgara karaṇa niŋ paṙwwata sinor*

51/4/455.
tuhan putrī tan kemĕṅan iŋ ucapan yogya sahura,
huwus wruḥ rakwê tiṅkaḥ iŋ acala len kṣīrajalađi,
Apan yan mūḋā budđi nira pisaniṅw-ânĕmu sahur,
kunaŋ pwâpan prajñā sira sumahuṙ apyak saha guyu*

51/5/456.
ndatan moli n hyaŋ śrī winijilakĕn iŋ kṣīrajalađi,
parĕŋ lāwan catrāśwa kapat ira tekîkaŋ amrĕta,
Apaṅgiḥ mwaŋ hyaŋ wiṣṇu hana riŋ anantāsana sadā,
ya hetunya n soṙ liŋta ŋ acala tĕkap niŋ jalaniđi*

51/6/457.
kaka ndi n sora ŋ paṙwwata tĕkap i rūm niŋ jalaniđi,
Apan lwiṙ wruḥ riŋ swaṙgga ŋ aṅahasi puñcak niŋ acala,
paran saṅkan saŋ hyaŋ rawi gati niŋ astodayagiri,
Umādewī sākṣāt mara sira sinaṅguḥ girisutā*

51/7/458.
sirâtekā duṙggā ṅaran ira kasaṅꝁyêŋ triƀuwana,
wĕkas niŋ strī sidđi syapa ta sira dewī kadi sira,
huwus limpad riŋ kāṣṭaguṇan atiduṙgga n tiru tirun,
kunaŋ tâpan riŋ bimba ya sira n awās kottaman ira*

51/8/459.
ƀaṭāra hyaŋ rudra pwa siniwi nirâtūt siliḥ asiḥ,
Apaṅgiḥ ṅkānêŋ meru sira paḍa sidđapraƀu wiƀu,
mataŋnyan nora hyaŋ kadi sira mahāsidđi dahatĕn,
Anādi n riŋ liṅgodƀawacarita pamyaktana kaka*

51/9/460.
sirâtekā tūtĕnkwa lumĕwihakĕn riŋ mahiđara,
sakê sakweḥ niŋ sāgara mapa ta sī madwa karika,
sahuṙ haywâsowe kaka rasa rasâpan kita bisa,
tuhankw-ibw-amwītâlaha tuhu wuwustâhayu dahat*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
52/1/461.
nāhan de nira goṣṫi rāmya tadanantara rahina huwus ḍawuḥ pitu,
sakweḥ niŋ paricārikâṅiriṅa sāmpun anarima dadaṙ paḍâsalin,
lāwan saŋ wwaŋ inuttamâhayu sujanma paḍa sira marĕk sumaṅgraha,
śrī dewîndumatī sirâṅadĕg awaṙṇna ratu ni lĕṅĕŋ iŋ ṭikâṅaraŋ*

52/2/462.
strī stry-ânekawiśeṣa pakṣa ḍatĕṅêŋ paṅuṅaṅan aduluṙ hanêŋ lĕbuḥ,
Ahyaŋ waṙṇna nika n hinĕmban araras pinayuṅan iniriŋ ƀinūṣaṇan,
sakweḥ niŋ kapapag lumiṅsiṙ awĕdîŋ wwaŋ ahalĕp akĕmul ya riŋ wĕṅi,
pañ̈ñjut sañjata len garantuŋ i harĕp prakaṭa baṅun akon sumiṅgaha*

52/3/463.
Eñjiŋ rāmya tiniṅhalan sahana niŋ paṅuṅaṅan atatâkatap katap,
de niŋ pañjut awaṙṇna wintaŋ anulaṙ wĕdi karahinanânusup nusup,
mrik ganđanya huwus kinasturi miṅiŋ rinacana tinulis linaṅwakĕn,
wwaŋnyâpiṇḍa surāpsarī saha wimāna wahu tĕka sakêŋ surālaya*

52/4/464.
wastrâƀrā pinakapralamba hana riŋ walikuwaŋ anamaṙ kuwuŋ kuwuŋ,
kram niŋ cawli kukus baṅun truḥ anisiḥ pinakapaṅuparĕṅga niŋ hatĕp,
himpĕṙ nīrada citrameǥa nika riŋ haḍa pinakatawiŋ tawiŋ marar,
luṅsiṙ baŋ pinakoluṙ oluṙ i pucak pucak ika kadi luṅgaḥ iŋ kilat*

52/5/465.
saśrī waṙṇna nikaŋ payuŋ payuṅan akrĕp asĕmu sĕmu paṅjraḥ iŋ jamur,
Akweḥ waṙṇna nikā hanan dadu hanan prĕcik asira siran paḍâṅadĕg,
de niŋ kweḥ nira saŋ wĕnaŋ paḍa katon kawĕnaŋ ira mijil samaṅkana,
len taŋ biṙyyan amet sĕkaṙ niŋ asanâniru niru halĕp iŋ payuŋ kuniŋ*

52/6/466.
saŋ hyaŋ sūṙyya mijil kamantyan abuṅaḥ pawulatan i saƀā nikaŋ kuwu,
wwaŋnya lwiṙ jaladâkĕmul kilat asoŋ hima sahana hananya riŋ lĕbuḥ,
de niŋ kweḥnya lawan praƀā ni sasinaṇḍaŋ ika lumarap aṅhulap hulap,
śaṅꝁa mwaŋ tarayan mrĕdaṅga kumisik mamaji taliṅa niŋ wwaŋ aṅrĕṅö*

52/7/467.
wwaŋ wwaŋ ŧāni paḍâduluṙ wahu tĕkâṅibĕki nagara len hanêŋ hĕnū,
tĕkwan riŋ sakurĕn hanânak ika pat lima marĕk amilĕt milĕt laku,
strīnyâṅĕmban anuntun āmĕtĕŋ apan maṅĕliḥ ika manamby-anuswani,
Aprakprākan apan hilaŋ sasiki lūd kakutil awurahan siliḥ daliḥ*

52/8/468.
len têkaŋ kaki kaky-amet putu nikā hilaŋ i sĕḍĕŋ ikā siliḥ sĕḍĕk,
liŋ niŋ strīnya mahâkas ī kita harĕp mulata kita nininya riŋ waneḥ,
Āpan de ni Uninta lāgi ta kitâmupuḥ i sĕḍĕŋ ikâṅucap kaki,
Iḥ dūrânaṅisâku yan kita midoṣana pĕjahana sĕṅgahĕn bahud*

52/9/469.
strī strī wrĕdđa huwus tĕkêŋ kabuyutan milu milu mulat iŋ swayĕmbara,
Aṅhĕmban raray anwam akrak anaṅis winaliŋ ika putunya rakwa ya,
mojaṙ swāmi nikā nini syapiku hāpa ya kaki taha tan putunta ya,
hā hāḥ tiṅgalakĕn hade nini tĕwas kita kabrĕkĕkĕ duḥka kabwatan*

52/10/470.
nāhan liŋ nika hāsyakāraṇa sapolaḥ ika tucapa saŋ para praƀu,
ginyākĕn ḍatĕṅêrikaŋ pagĕlaran paḍa mijila kabeḥ sirêŋ lĕbuḥ,
wīṙyyā wīṙyyan amĕtwakĕn hati nirêrikaŋ aṅinakanê wwaŋ iŋ saƀā,
muntab lwiṙ ni halĕp nirâṅarab arab sama sama kadi bahni kāṅinan*

52/11/471.
maṅkat śrī magađeśwarâtri gumuruḥ paḍahi nira karĕṅw-agĕnturan,
sakweḥ niŋ maṅuṅaŋ kapūhan i halĕp nira paḍa mapipit pipit muꝁa,
kady-âṅaṙwwani sumpiŋ endaḥ araras pinatihakĕn ika n paḍâṅuṅaŋ,
tuṅgal waṙṇna nikâbuṅaḥ kadi wulan sasiki pinarawĕñca niŋ smara*

52/12/472.
Aśrī waṙṇna saŋ aṅgaṇāŧa sawatĕk watĕk ira mapupul paḍâhalĕp,
himpĕṙ sāgara lakwa lakwan ira rāmya tan asĕpi kapiŋ rwa niŋ laku,
tĕkwan rūpa nirâsĕḍĕp tan ahañaŋ huwus amuyahi ri twas iŋ rimaŋ,
tan tuṅgal stry-aṅaraŋ tumon sira manaḥnya kalara lara karwaban laṅö*

52/13/473.
lwiṙ guntuṙ saŋ awantināŧa tĕka gumrĕbĕg ahalĕp anuṅgaŋ iŋ raŧa,
himpĕṙ truḥ sumaput lĕbū nira mĕlĕk pĕtĕŋ alimunan aṅhudan hawu,
sakweḥ niŋ maṅuṅaŋ paḍa mrĕm apĕpĕt mĕpĕti muꝁa ri tuŋtuŋ iŋ sabuk,
Agraḥ rūpa nikaŋ kaḍatwan i kĕtug ni paḍahi nira mapratiđwani*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
53/1/474.
liṇḍū lwiṙ saŋ hanūpāđipati manaḥ ikaŋ strī mulat ƀrāntacitta,
miṅgut miṅgut halisnyârĕṅu rĕṅu kadi tan wwaŋnya kewalya mūṙcꞓā,
katrag santĕnya kegū hati nika kagiwaŋ sāri sāri prapañca,
kady-ânumbak jajanya n pasidĕha tĕka riñcuŋ tĕṅaḥnyâṅgaluṅgaŋ*

53/2/475.
wānîŋ praŋ saŋ susenā laku nira lumurug kesyan ambĕk nirâkras,
wadwā wadwān dĕlit niŋ tahu rinĕbut i rūm niŋ mulat riŋ paniñjon,
siṅhākārêŋ saƀā yogya wulatana kasaṅꝁya n đanurwedaśāstra,
sakweḥ niŋ stry-âmapag tiṅhal ira paḍa kĕnêŋ rāga tībra byamoha*

53/3/476.
ṅhiŋ saŋ hemāṅgadâkweḥ asĕmu gunuŋ ĕmās katraṅan kāla sanđyā,
de niŋ siṅhĕl kaluŋ mwaŋ karaḥ atip apipit paṅharĕp niŋ lumampaḥ,
tan pendaḥ puṣpa sālas dadaṙ i bala nirârūm apan saṙwwawastra,
gĕṇḍiŋ tan kaṙkkaśâlwan ƀramara kahiḍĕpanyâṅisĕp saṙwwasāri*

53/4/477.
saŋ pāṇḍyâpiṇḍa dewâlaku laku tuwi saŋ paṅruhun paṇḍitâkweḥ,
tātan pendaḥ sakêŋ budđapada sahana saŋ bodđapakṣâmpak ampak,
śꜽwaṙṣy-âwaṙṇna saṅkêŋ śiwapada paḍa sāmpun pĕnuḥ riŋ paṅawruḥ,
sakweḥ saŋ brāhmaṇâpūṙwwa pawulatan ira lwiṙ sakêŋ brahmaloka*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
54/1/478.
maṅkat śrī naranāŧaputra kadi kāṙttika wahu tĕka de nira n laku,
luḥ niŋ strī kĕna rāga riŋ paṅuṅaṅan kadi riris inusap sakê muꝁa,
tiṅhalnyâdu baṅun kilat lumarap aṅluru luru ri huwus nikaŋ jawuḥ,
sambat sambat ikā ginūḋa kadi mĕtwa marĕṅana kalaṅwan iŋ patĕr*

54/2/479.
liŋnyê twasnya ƀaṭāra manmaŧa manĕḥta kawĕlas arĕp aṅhiḍĕp lara,
kiŋkiŋ rāga tĕkânaput prihati māṙ pinuhara nika tan wĕnaŋ kinas,
maṅke kāla nikaŋ swayambara tĕkâmarupuhi sahasâṅrĕmĕk hati,
Aṅgyat lwiṙ hudan adrĕs iŋ katiga tan pakakaraṇa karĕṅwan iŋ gĕrĕḥ*

54/3/480.
t asy-âsiḥ siha saŋ hyaŋ i ṅhulun alaḥ sĕpĕrakĕna nareśwarātmaja,
syūhĕn denta manaḥ nirêŋ lulut unĕŋ kĕtĕrakĕna nĕhĕṙ tĕkākĕna,
Āpan tan hana len sakê sira pakāśrayan awĕlasa riŋ griŋ i ṅhulun,
tambā rāga siroṣađa prihati jampi turida pinakāmrĕtêŋ rimaŋ*

54/4/481.
yadyan laṅǥana tan panūta manaḥ i ṅhulun i sĕḍĕŋ ira n pamaṅkwakĕn,
ndak ton kĕdwa nirânukūlakĕna tan kawaśa hinudanan wulat maliŋ,
Āpan siṅha sirêŋ rahasya niyatârĕp arĕpan i tan olya kaprĕma,
byaktâṅrampasa ken dunuŋ susu kayuḥ tĕṅaḥ anĕkani senakê hati*

<Aƀikrĕti> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓ = 25
55/1/482.
nahan liŋ ika ri twas epu wihikan ri manaḥ ika yatan sakāra dahatĕn,
ya kāraṇa nikâwuyuŋ ri taliṅanya tĕka rĕṅĕ rĕṅön i wrĕtta saŋ aja,
halisnya pinisitnya tan duga duga n paṅujiwat i sĕḍĕŋ nira n umaliwat,
matanya dinaliḥnya duṙjjana hĕnū nira mara ri hatinya tan pamali luḥ*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
56/1/483.
taṅeḥ yan ucapĕn laranya tali niŋ carita waluyanôcapĕn muwaḥ,
para praƀu huwus tĕkêŋ pagĕlaran mapupul asĕmu hetwa niŋ laya,
Apan gumuruḥ apratiđwani surak ni bala nira ya tâmaṅun ƀaya,
baṅun hana katona digjaya katona pĕjaha rĕbutĕn salaḥ siki*

56/2/484.
Atuṅgalan umaḥ bwat indraṇagarâjajaṙ asĕmu kaḍatwan iŋ tawaŋ,
para praƀu mahāpraƀāwa sawaŋ aṙcca maṇik inululan hanêŋ saƀā,
paḍâsira siran pratāpa kadi tan hana lĕwiha sakê halĕp nira,
tĕka pwa saŋ ajâkucĕm sira baṅun śaśađara matĕmaḥ kunaŋ kunaŋ*

56/3/485.
syapêka tan awĕdya riŋ kadi sirâguṇa wĕka niŋ amĕdyakĕn ratu,
Awaṙṇna mađumāsa kāṙttika piniṇḍa piniturun adadya mānuṣa,
Ikaŋ wwaŋ aharĕp wruhê sira humuŋ sahana hana nikaŋ wwaŋ iŋ saƀā,
katon pwa sira denya rĕp wĕdi kumĕl humĕnĕŋ asĕmu sinyukan bañu*

56/4/486.
rare saŋ aja śakti pustaka lĕṅĕn raǥuwĕka wani kawy-anuṅgali,
Ikaŋ guṇa hanê sirâgaṇita riŋ kapana kawaśa taṙkka niŋ mulat,
prasidđa sira sūtra niŋ karawiwaṅśan amagĕhakĕn āgamêŋ prajā,
rusit niŋ aji ta pwa rūpa nira tan hana ratu wĕnaŋ aṅdĕlö dĕlö*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
57/1/487.
sāmpun prāpta sirêŋ saƀā pinakamaṅgala ni halĕp ikaŋ swayambara,
śrī dewîndumatī sirênarahakĕn mijila wahu huwus ƀinūṣaṇan,
muṅgw-iŋ ḍampa sirâpĕgâṅĕnĕb ĕnĕb kĕtĕ kĕtĕg ira māṙ sumamburat,
saśry-âwaṙṇna tulis ḍinampan awĕnĕs wĕnĕs asĕmu rakĕt kapañjutan*

57/2/488.
Endaḥ ḍampa nirâpĕnĕd kinajaṅan kusumaśara tinap linaṅwakĕn,
ronyêndrāyuđa puṣpacāpa pikulanya mamuꝁa muꝁa nāga campaka,
mās tuṅgal nika puṣpaliṅga niŋ aṅaṙccana ri paḍa ƀaṭāra manmaŧa,
nāgākāra surat suratnya tinĕtĕs ni luḥ iŋ akuŋ amaṅkwakĕn ṭikā*

57/3/489.
Ācārī kalawan karaṇḍan ira saŋ pinituhu ri tatā samâṅiriŋ,
sāmpun muṅgw-i harĕp sirâhalĕp acum nĕhĕṙ aṅarahakĕn lumampaha,
kĕṇḍaŋ goŋ muni t aṅkat aṅkat atĕrĕḥ đwani nika karĕṅö sakê yawa,
sakweḥ niŋ maṅuṅaŋ paḍâṅĕnĕb ĕnĕb raras i hati nika n tumiṅhala*

57/4/490.
maṅkat śrīndumatī garantuŋ ira muny-asĕmu gula ǥināṣa riŋ waja,
rūm niŋ paṅlima muṅgu riŋ śrigaḍiŋ iŋ masa kalima tinū hanêŋ kapö,
Aṅlaṅwākĕn awaṙṇna kāṙttika pamatnya gumuruḥ araras rinĕṅwakĕn,
lwiṙ tūban kumusuḥ karĕṅwan i panĕmpuḥ ika kadi panĕmpuḥ iŋ jawuḥ*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
58/1/491.
rakryan putrī mijil kāƀinawa halĕp irâpūṙwwa saṅkêŋ kaḍatwan,
Aṅlīlâwās katon ƀūṣaṇa nira kumĕñaṙ lwiṙ panoliḥ hyaŋ aṙkka,
Aṅheṙ riŋ gopurâṅrĕgrĕg i pasalĕsĕk iŋ paṅharĕp söḥ marampak,
sākṣāt saŋ hyaŋ wulan wāhu mĕtu riŋ udayādrîniriŋ niŋ grahâkweḥ*

58/2/492.
mogâhyaŋ de nirâmet hayu mamulaṅunî budđi niŋ wwaŋ tumiṅhal,
hyaŋ śrī liŋnyê sirâṅiṇḍarat aharĕp ametâśrayêŋ maṙttyaloka,
len tekaŋ wwaŋ sumĕṅgaḥ ratiḥ i sira sakêŋ swaṙgga lāwan surastrī,
ƀrantânĕṅgaḥ dwicandrâduluṙ i payuŋ irâtyanta śudđa rwa sādĕg*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
59/1/493.
menmen rwaŋ siki wāhu rāgawaśa muṅgw-i harĕp ira marĕk manimbaṅi,
hyaŋ niŋ gīta tĕkânurun kahiḍĕpanya ḍatĕŋ iniriŋ iŋ tabaŋ tabaŋ,
siṅhĕlnyâṙjja lawan sawitnya katiraḥ wĕlas arĕp awilĕt lawan gaḍuŋ,
tan pendaḥ kadi nāgapāśa pamanaḥ niŋ atanu karaṇanya lĕŋlĕŋa*

59/2/494.
nyū dantâkuniŋ aṅhapit gula gula lwiṙ ikaŋ amawa pawwahan gaḍiŋ,
tapwan wāla dahat rwa sādĕg abĕbĕd niyata kahirisan twas iŋ mulat,
tĕṅgĕknyâluŋ apiṇḍa kāṅinana polaḥ ika n asĕmu buṅkaḥ iŋ pupus,
Aṅhiŋ dyaḥ jayawaspa paṅhulu manisnya n anilihi mamaṅku pawwahan*

59/3/495.
tan hawwan gati saŋ rarâhawu hawu wwaŋ ahayu tinuras raras nika,
lūd ƀasmāṅkura laṇḍa rakwa sira saŋ tuha tuha nika yan sakêŋ bibi,
solaḥ seṅĕṙ ikâhaṅan gĕsĕŋ i pāmbĕkan ika tĕkap iŋ smarānala,
yogyā kuṇḍaṅa niŋ manunwani pamiṅgiṙ amĕnĕma kaḍatwan iŋ musuḥ*

59/4/496.
mopiḥ wahw-amayaŋ mayaŋ ri hati niŋ mulat anĕku nĕku pralāpita,
tapwan rañca hatinya kewala walĕlwan amagĕhakĕn iŋ kakanyakān,
kāsĕṅkanya piliḥ pucaŋ pucaṅan iŋ smara rumimaṅa budđi niŋ kawi,
yogya n raṅkulĕn iŋ wanîŋ raṇa tĕṅaḥnya pasuṅakĕna sĕmba sĕmbahan*

59/5/497.
tapwan wrĕdđa dahat sirêña nira lāwan uwa nira paḍâkurug miraḥ,
Ekĕl roma nirâsĕlat huwan ikaŋ hayu tumalawuṅan turuŋ lĕwas,
luñcip niŋ kuku pantĕs aṅgrĕmusa lagy-aṅuluŋ uluṅi rāga niŋ mulat,
Edran tiṅhal irêŋ saƀā baṅun anambĕra hinayamakĕn titik maṅö*

59/6/498.
putrī niŋ kryan anak wĕsi nrĕpati rakwa kaka kaka nirânwam iŋ wayaḥ,
pantĕs tan pamikārakĕn hayu rĕṅunya muwuhi raras iŋ matâmanis,
lwiṙ hyaŋ hyaŋ tĕka tan hinundaŋ anurun sahana nika paḍâwulaŋ tatur,
kram niŋ sampiṙ i bāhu mās inapi molaḥ asĕmu hĕlaranya n aṅlayaŋ*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
60/1/499.
Ikaŋ mamawa kaṇḍi kaṇḍi rara wahw-agĕluŋ ahayu poṣađan lulut,
lumut lumut ikaŋ payođara wĕnaŋ paṅuwata sĕḍĕŋ iŋ jajâhĕnĕk,
pupuṙ nika wĕnaŋ paṅoṣađa pilĕg niŋ iruŋ apan arūm sakêŋ kapur,
lukaṙ karika kenya muꝁya pinakādi paṅuwata ri rāga niŋ rimaŋ*

60/2/500.
wagĕd wagĕd ikāŋ añāmarani waṙgga pasisi salĕmaḥ lawan wukir,
sawaṙgga kalawan wulan muꝁa nikā kalĕṅĕṅan ika mitra niŋ cucur,
tĕṅaḥnya wahu wanwa riŋ jriŋ aṅĕliḥ wahu waśa riŋ aśokapādapa,
sasīma kalawan mayūra gĕluṅanya wĕka niŋ asanâkadaŋ patĕr*

60/3/501.
kunaŋ saŋ apahidwan eṅas ahaṅan pawulatan i manaḥnya riŋ saƀā,
sĕkaṙ nika pinintakāsihakĕn iŋ kawi huwus aṅikĕt hañaṙ tĕka,
kisapwakĕna riŋ prawīra kahalĕp nika suṅana sĕpaḥ sakê waja,
kayogyan i laṭinya yan kadi duḥ iŋ wwaḥ ika sĕsĕpĕn iŋ priyâtalĕḥ*

60/4/502.
Anak wĕsi narendra rakwa rasikā saŋ amawa curigâraras dahat,
Aroma maṅunĕŋ galuḥ kahiḍĕpanya n apaṅawaka patrĕm uttama,
Ikaŋ wwaŋ araṅin wineḥ curiga kadga sinĕpuhan apan wagĕd waśi,
wajanya mamiraḥ tĕkê gusi gusinya halis ika tĕkâmraŋ iŋ mulat*

60/5/503.
Ikaŋ wwaŋ aṅagĕm curik pinakapaṅruhun aduluṙ arĕs twas iŋ mulat,
Asiṅhĕl akaluŋ krĕtāṙŧa riŋ ayun pinakapaṅisi niŋ wanîŋ raṇa,
surakṣaka kaƀīnna ƀīnna baṅun antaka mapupul ahöm aṅiṇḍarat,
winaswas asipattra sālas asĕwö krĕtala curiga tomarâluṅid*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
61/1/504.
wwaŋ wwaŋ kasturi sāri niŋ kusuma rūpa saŋ aṅiriŋ inuttamâhayu,
meww-iww-âtap awaṙṇna kuntul aṅusī pasisi kakilatan hanêŋ tawaŋ,
yadyastun tulisĕn samaṅkana pirâwig awiga nika yan hanêŋ yaśa,
ṅhiŋ ganya n drawanĕn manisnya niyatanya tumuluy atĕmaḥ tasik mađu*

61/2/505.
laslāsan wruḥ iŋ iṅgitâṅinakanêŋ mulat ahayu puji n pakawwaṅan,
yan tiṅhal kadi tiṅhal iŋ cala calârĕṅu rĕṅu sahajâpuput guyu,
nistanya n kadi pāwak iŋ mađu manisnya raras ika kadi ṅrĕs iŋ hati,
tan paṅgintiṙ i rūm nirâsĕmu jamuṙ hapa hapa marĕk iŋ jamuṙ wulan*

61/3/506.
denyâṅlaṅkahakĕn sukunya kadi tan lĕpasa tĕkap i lon ikaŋ laku,
mĕñcuḥ mĕñcuḥ aṅambĕk ambĕki pupūnya hana bĕnĕṙ adĕgnya pet ulaḥ,
kahyun hyun laris iŋ wĕtis tan alaris laku nika minahā hinerakĕn,
Aṅjiŋjiŋ sasisiḥ mĕluk tuṙ ika mātra wagĕd aniru lampaḥ iŋ tulis*

61/4/507.
strī strī saƀya wicakṣaṇânagara nora kakuraŋ ika pantĕs iŋ saƀā,
kady-ânaṇḍuṅakĕn rwi de nika lumampaḥ arĕṅu sahajâṅhĕmū guyu,
Eñjuḥ prāya nika n wulat riŋ aṅuṅaŋ tan ahulap atawĕŋ tawĕŋ taṅan,
tan pendaḥ salukat jajaṙ gĕluŋ ikā lukaṙ i jaja tinumbakan susu*

61/5/508.
kady-aṅrakṣa hayunya rūpa nika de ni galak i pamatanya yan wulat,
hrū nîruŋnya lanā katon amatitis pamarayaŋ i halisnya lot mayat,
waṙṇnākāra nikaŋ wajâkrĕp asinaŋ gusi gusi nika kesisan laṭi,
Ahrit wit ni suśūnya tĕkwan aluṅid paḍa paḍa kadi suṅga niŋ jaja*

<suwaṅśapattra> 
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ ⏓ = 18
62/1/509.
tucapa tikaŋ wwaŋ iŋ paṅuṅaṅan wagĕd aṅucap ucap,
liŋ ika suputrikā pinakaratna winuni ri dalĕm,
saŋ aja sujanma mās kinĕmit iŋ nagara wahu tĕka,
saꝑala sira n humambanakĕnê narapatiduhitā*

62/2/510.
nrĕpatanayā katon wĕdi nira n mulat i para ratu,
yadin alupa ŋ śarīra sira mūṙcꞓita lumaya kawĕs,
hulĕsana tan bawaŋ jasunanê sĕḍĕŋ ira kapati,
niyata sirâṅliliṙ saŋ aja saṇḍiṅakĕna ri jaja*

62/3/511.
narapatiputrikā n gĕluṅa niŋ wwaŋ anaṅis i ṭikā,
saŋ aja paṅisya mon sira wirāga sadaka pasaji,
Aŧawa yadin paḍadyana sipat narapatitanayā,
nrĕpasuta de nira n gagaṅa mon pusuḥ usapa mata*

62/4/512.
sĕkara niŋ aṅhiḍĕp smara kunaŋ narapatitanaya,
saꝑala n apallawâmbĕt i tĕṅaḥ narapatiduhitā,
nrĕpawaraputrikā n sĕkara de nira kumuda paḍa,
saŋ aja niśākarā nira maran patĕmu paḍa lĕṅĕŋ*

62/5/513.
para ratu tan padon pisaniṅū sira kaharĕpana,
tuhu sira śakti wāni paḍa tan hana kakuraŋ ira,
ndan atiśaya praƀāwa saŋ ajâdƀuta kagiri giri,
Asana lawan wuṅū paḍa nira ndya ta hurĕn i rika*

62/6/514.
nahan ucapanya yan dinuluran rĕṅu saha kujiwat,
waja nika tan wĕnaŋ winuni keṅis amuhara raras,
wĕkasan anagwa nagwakĕn i rowaŋ ika ri saŋ aja,
cinalukakĕn mahâpicala haṙṣa riŋ ujaṙ ajuwĕt*

62/7/515.
hana ta muwaḥ sira kryan apupul pupul ahayu raras,
walu walu saŋ lumaḥ ry-anu patibrata lumaku wiku,
paṅawaśa niŋ nwam iŋ wayaḥ agatgat asalaha jamaŋ,
hana sĕmu niŋ manaḥ maru marun mulat i nrĕpasuta*

62/8/516.
hana wahu wahw-anūt karakĕtan siliḥ asiḥ akurĕn,
nrĕpaduhitā kahewa nika mĕṅgĕp aṅalĕm aṅupĕt,
tuhu tuhu yan latā paḍa ni budđi nika kadi nadī,
cumulu culuḥ priyanya pamawanya lulut i saŋ aja*

62/9/517.
rara ri widaṙbƀarājya makamuꝁya nrĕpatitanayā,
paḍa kĕna rāga rāga nika tībra lumuŋ aṅalayan,
humañutakĕn lulut lulut unĕŋnya mara ri saŋ aja,
bisa sira tan tĕñuḥ rinĕbut iŋ turida sanagara*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
63/1/518.
Osik budđi nikaŋ wwaŋ iŋ paṅuṅaṅan tucapa sira narendrakanyakā,
sāmpun prāpta ri mađya niŋ pagĕlaran para ratu kĕna rāga de nira,
Akweḥ ƀāwa nira n wimūṙcꞓita hanan maṅuwahi makuṭa ndatan tulus,
dudw-âƀāwaka kady-aweḥ sĕpaḥ aƀāwaka kadi tinĕwĕk miṅe midĕm*

63/2/519.
len taŋ tībra lulut nirê nrĕpasutā humiḍĕp awak irâṅisapwakĕn,
de niŋ rāgawaśâmarājaya tĕkâmulaṅuni ya tinūtnya yan rimaŋ,
ṅhiŋ kāmīrasa lot ginoṣṫi nira rāmya lawan ikaŋ amaṅku pawwahan,
mogâṅde tutuṙ iŋ gula drawa karĕṅwan i wacana nirânamaṙ juruḥ*

63/3/520.
Ambĕk ni ṅhulun iŋ rarâhayu lawan lituhayu sawawân apaṅgiha,
ndan maṙmmanya n atĕmwa dūta lĕpihan pirĕsĕpakĕna riŋ pralāpita,
Āpan tan hana raśmi niŋ winaraŋ iŋ wwaŋ atuha tuna de nikâlaṅö,
ṅhiŋ ganđaṙwwawiwāha rāmya katigâmawa sĕrĕḥ amisāta riŋ pasir*

63/4/521.
luṅhâhĕmbana putra putran ika gantin arĕk arĕkanêŋ pararyanan,
liṅlīṅĕn kisapun kudaŋ kudaṅĕn iŋ kakawin uliḥ iŋ aṅdadak dadak,
yadyan māliha riŋ wukiṙ sipi laṅönya winulatan awikwa wikwana,
Aṅhiŋ gīta panĕmba nĕmbaha nika n huwus inuƀaya mantukêŋ bibi*

<śāṙddūlawikrīḍita> 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
64/1/522.
nāhan liŋ nira n aṅlipuṙ lipurakĕn kiŋkiŋ nirê twas nira,
kāsiḥ kāsiḥ irâṅlawan lawani goṣṫy âpan huwus wruḥ kawi,
wwaŋ śrĕṅgāra wicakṣaṇâṅrahati sojaṙnyân asiḥ saŋ praƀu,
pet pet haṙṣa sahuṙnya rāgakaraṇa wruḥ riŋ kasöṅan smara*

64/2/523.
yan kanyā ri hiḍĕp patik haji hade kahyūnanâpan raray,
tonĕn de nrĕpati ndya taŋ mađukarā hānê kucup niŋ sĕkar,
lāwan yan lĕwasa ŋ rarâpa pakĕnanyâpan lĕwas riŋ raras,
paṅliṅganya sĕkaṙ lĕwas pisaniṅū kumbaŋ marâṅambuṅa*

64/3/524.
saŋkṣepanya sĕḍĕŋ rarā bwatana kiŋkiŋ hundaṅĕn riŋ ṭikā,
maṅgĕḥ de niŋ aṅolakĕn tĕṅaḥ ikā sāmpun pinaṅkw-âṅliga,
kady-aṅgān i sĕkaṙ nikāŋ asana yan mĕmbaŋ katampwan riris,
ṅkāna ŋ ṣaṭpada miwya yan ƀramara saṅjñānya n jĕnĕk tan midĕr*

64/4/525.
nāhan denya n apet sahuṙ mĕtu rarasnya n pāwak iŋ rāsika,
tambā niŋ rimaŋ aṅlawaŋ lawaṅi kuŋ pet rāga denyâṅucap,
lwiṙ truḥ niŋ mađumāsa kāraṇa ni kiŋkiŋ śrī narendrâsĕwö,
mambö ken lukaṙ iŋ tilam sahuṙ irâtuŋtuŋ rum iŋ saṅgama*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
65/1/526.
kanyā liŋta hade kahaṙṣana paḍanya salaga kapana n kakūṅana,
kuŋ jaṅgâṅalayan taŧāpi kapana n pamilĕta raras iŋ rara n lĕwas,
drĕṣṭāntanya sĕkaṙ lĕwas riŋ apa rakwa wulatana mĕne n kasumpiṅa,
kiŋkiŋ tībra yan iŋ sĕḍĕŋ rara rarasnya paḍa paḍa lawan jraḥ iŋ sĕkar*

65/2/527.
yêkā têka hade paṅawruhana campaka salaga nika n kinahyunan,
yadyan sumpiṅa niŋ maṅālihi hulĕs lĕwu raras ika yan pagantyana,
mambö rūmnya hanêŋ karaŋ hulu taṅan turaḥ ika rumĕsĕp tĕkê hati,
haṙyyan tan hana haṙṣa ni ṅwaŋ i sĕkaṙnya puru puru rĕmĕk katiṇḍihan*

65/3/528.
yan laywan pakasumpiṅĕn hana rarasnya tuhun asĕpi solaḥ iŋ lĕwas,
tĕkwan rakwa ꝑalanya moǥa pinalaywan asiŋ amupu luṅsuran sĕkar,
denya n mantĕna rūmnya yan pakirim iŋ wwaŋ ahayu panuwal nikā ṭikā,
Ambönya n huwus aṅharas pipi ya târĕk arĕkana waṅinya kuṇḍaṅĕn*

65/4/529.
mwaŋ yan strī hucapĕn rarasnya paḍa ta pwa kaharĕpana tan tayākĕna,
rūmrūm niŋ rara kanyakā kadi saroruha kumuḍu mijil sakêŋ bañu,
himpĕṙ paṅkaja karyakan wahu mĕkaṙ pamĕwĕḥ i raras iŋ sĕḍĕŋ rara,
tan pendaḥ śatapattra wāhu lĕwas iŋ talaga hayu nikaŋ rara n lĕwas*

65/5/530.
kanyā ta pwa wiśeṣa riŋ pawaraṅan raras ika marumaḥ lawan riris,
Antuk niŋ maṅalap kasoṙ karaṇa niŋ tinarima marĕkâṅaras pipi,
riŋ paṅkwan winaraḥ riŋ akṣara manaḥ wahu tama wahu wanwa koluyan,
Āŋ aḥ wus kaka liŋnya moǥa kawatĕk ri sĕḍĕŋ ika kinewalânukĕr*

65/6/531.
yadyan rowaṅa niŋ maṅaṙwwani hĕnū rumasa rasana rāmya niŋ kapat,
byaktâlona lakunya sotan ika tan tahu mahas ahas aṅrĕṅö gĕrĕḥ,
tapwan wanwa dahat tuhun rĕṅu nikâmarahakĕn i harĕpnya hĕmbanĕn,
suṇḍaŋ suṇḍaṅĕn iŋ tĕgal payuṅanâsana hari harin iŋ pararyanan*

65/7/532.
tan gyā gyākĕna de nikā lumaku mon karirisana ri mađya niŋ tĕgal,
yan paṅdöla paran kunaŋ wĕnaŋ akona pituhun ika yan lumampaha,
solaḥnyêriṅanâpa tan wuruṅa luḥnya patulaka nikā yadin kĕdön,
ṅhiŋ gānya nya lumampaha n hana gĕrĕḥ maṅarahakĕna kāla niŋ rĕmĕŋ*

65/8/533.
ndan yan rāmya nikaŋ sĕḍĕŋ rara kapiŋ rwa niŋ arabi rĕsĕp twas iŋ mulat,
kas kas pādapa kāṅinan kas i tĕṅaḥnya kinayuḥ aṅĕliḥ wawaŋ tumūt,
mwaŋ twasnyâṅasanâṅrĕṅö patĕṙ adan mĕkara hinudanan karāsikan,
kady-amrĕm kalawan puḍak ṅwaŋ aṅisapwakĕn arisi kanin ragĕt ragĕt*

65/9/534.
yadyan rowaṅa niŋ lumampaḥ anukū sapara paran iŋ aṅraraḥ musuḥ,
śođâta pwa hayunya nora kakuraŋnya mata waja nikā paḍânulus,
mambö wīra raras rarasnya tĕkap iŋ hañaŋ aṅiriŋ akālihan tapiḥ,
pantĕs pantĕs anuṅgaṅêŋ śakaṭa pamrĕgakĕna kahalĕpnya riŋ hĕnu*

65/10/535.
Aśrī raśmi nikaŋ rarā tuha kapiŋ tiga niŋ arabi mon kapiŋ pata,
prāyâsiḥ wilaja n kinolakĕn anaṅgap i waja nika yan wineḥ sĕpaḥ,
dūrâṅrĕṅwana yan kisapwakĕna riŋ śayana pisaniṅūn apaṅgila,
Eṅgal wanwa wisik pisan kadi sadoṣa ginupi tumuluy kataṅgama*

65/11/536.
yogya n rowaṅa niŋ licin wanawasânusupa ri pasamūha niŋ sĕkar,
kuṇḍaŋ kuṇḍaṅa niŋ mahas mahas atīṙŧa riŋ acala mahārakā gaḍuŋ,
līlânaṇḍaṅa walkalâjaṙ ajarânalawaha jawuḥ iŋ labuḥ kapat,
śrī rājādayitā pi yogya ta ṅaranya n aduluṙ anusup lawan ratu*

65/12/537.
nāhan de nira nāŧa mojaṙ apadudwan ulaḥ ulaḥ ira n paḍâlulut,
budđi śrī naranāŧaputra milu rañca ri wulat ira riŋ nrĕpātmajā,
mūṙcꞓâpan wahu wahw-anon rakĕt aṅiṇḍarat anĕmu ṭikā tĕkâlulut,
paŋ niŋ kūŋ asĕwö wilāpa kakawin tinama tama nirê dalĕm hati*

65/13/538.
rakryan ṅke kahananku māsku mapa hetu niŋ asĕmu wiwal salaḥ wulat,
Ahyun suŋsuṅĕn i ṅhulun karika māsku karaṇa niŋ arĕṅwa pet ulaḥ,
Om om haywa miṅe nihan ṅhulun amaṅkwakĕna ri kita milw-aḍampana,
taṅgap māsku sĕpaḥku sāmpun amiraḥ rumĕsĕpakĕna rāga ni ṅhulun*

65/14/539.
dyaḥ saŋ sāgara katruhan luḥ apasiṙ panĕpi saŋ ahĕnī hĕnī pupur,
muṅgw-î jro hati kuŋta māsku kapana n rwaba sumapatanê kuŋ i ṅhulun,
Ambĕk ni ṅhulun amriḥ aṅlayari tan wĕdi kajahata kombakan halis,
swaṙggâku n karĕmêŋ tĕṅaḥta suꝁa kaprĕma kapaguta riŋ karaŋ susu*

65/15/540.
rakryan saŋ mađu niŋ kaḍatwan uliḥ iŋ hyaŋ amituruni sāri niŋ sĕkar,
lwiṙ tawwan pakatonan iŋ kaka kakâṅrubuŋ ahayu paḍâṅisis wĕtis,
de niŋ hyunku tumon manista n agĕlaŋ gupura maṇi duwĕg pakolihĕn,
ndak lampū pĕtĕŋ iŋ mulat sakahananta ri dalĕm ibu rohĕn i ṅhulun*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
66/1/541.
ndaḥ nāhan liŋ narendrātmaja ri hati nirâpan sira ƀrāntacitta,
rakryan putrī marê śrī magađapati pĕnuḥ wwaŋ manonton marê jro,
Awrĕg de saŋ sunandā kadi lanaŋ aṅusī sāhasânĕmbuŋ iŋ hwī,
ramyâwelā katon riŋ wĕkasan aṅililan śrī suputrī tinonton*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
67/1/542.
mojaṙ śrī magađāđipê nrĕpasutā nihan ibu marĕkâkisapwana,
socaṅkw-îbu lawan matanta sakadaŋ paḍa paḍa dadi niŋ gula drawa,
Atyantêbu hayunta tan patatalan tuhu tuhu n awatāra niŋ ratiḥ,
heman māsku yatan papaṅgiha lawan ṅhulun apan awatāra niŋ smara*

67/2/543.
wruḥ ku n tan hana sanmatanta hana duṣṭa marĕki ri kitâmadohakĕn,
tonton denta matanta mĕṅgĕp amanis dumadak arĕṅu yan tumon ṅhulun,
paṅron wimba nikuŋ halista n abĕnĕṙ kuṭila milu ri tuŋtuŋ iŋ hiḍĕp,
tan saṅkêŋ hana doṣa kimburu manaḥta tĕka wiwal apeda ri ṅhulun*

67/3/544.
rakryan janma ni janma ni ṅhulun adadyana ratu tumutêŋ swayambara,
ndan rakryan ta muwaḥ swayambarakĕnâmiliha ratu ri mađya niŋ saƀā,
denya n tan kinasanmatanta palalun sinalahasa ri tan siḥ iŋ wiđi,
rāmya ṅwaŋ pinagantakĕn tulusa tan tulusa tuwi yayâpuput raras*

67/4/545.
nāhan de magađeśwarâṅucap arūm amalaṙ i sahura nrĕpātmajā,
śrī dewîndumatī tan eṅĕḥ apa tan hana manaḥ ira keṅĕrê sira,
maṙmma śrī naranāŧa mantĕn aṅucap tĕhĕṙ amaḍĕm ikaŋ smarê hati,
wruḥ ri wyaṙŧa ni kuŋ nirê nrĕpasutā n kadi wiꝑala niŋ ahyun iŋ tulis*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
68/1/546.
ndaḥ mojaṙ saŋ sunandā ri narapatisutā liŋnya tiṅhal tuhanku,
nāhan ta śrī mahārāja magađapati saŋ yogya petĕn siwinta,
yadyastun sidđa rakryan sasisihana hulĕs dlāha lāwan narendra,
sakweḥ niŋ strī hanê jro nagara niyata tan sāha saṅkê paḍanta*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
69/1/547.
sugyan tan wruha māsku yan śrī magađeśwara sira maṅaran parantapa,
sāmpun śīṙṇna musuḥ nirâwrĕg i kaḍatwan ika mati ri mađya niŋ raṇa,
Aṅhiŋ pat lima śeṣa niŋ karahatan paḍa kawĕkas anūt marê sira,
saŋkṣepanya yaŧāṙtta māsku sira yan prakaśita maṅaran parantapa*

69/2/548.
yan riŋ wīṙyya lawan guṇa syapa sirâṅlĕwihana sira yan paḍa praƀu,
waḥ riŋ mās maṇik uttama ndya ŋ adagaŋ lumĕwihana sira n đaneśwara,
sāmpun pūṙṇna kadānaśūran ira kaprakaśita tĕka riŋ purāntara,
ṅhiŋ putrī kakuraŋ ni ǥāra nira hetu niŋ aṅadu ri māskw-aṅĕdwakĕn*

69/3/549.
wwantĕn deśa lĕṅĕŋ ri puṣpapura ƀūmi nrĕpati pasamūhan iŋ kawi,
luḥ niŋ strī kĕna rāga rakwa talaganya pinarigi ri laywan iŋ gĕluŋ,
sambatnya n panaṅis ya tâṅdadi mađubrata hana dadi cātakêŋ tawaŋ,
mambö rūm ni muꝁanya sāmpun atĕmaḥ kumuda mĕkaṙ i tambwaŋ iŋ wulan*

69/4/550.
ṅkā tênduŋ paraṇanta māmĕŋ amĕŋ an huwus atĕmu lawan nareśwara,
ƀuktin siḥ nira denta rāmya niŋ atuntunan aduluṙ akālihan payuŋ,
yêkā wīṙyya ṅaranya riŋ kadi kitâhayu pinuji yan amriḥ iŋ priya,
ramyâṅaṙwwana ḍampa riŋ para paran sipi wanĕḥ iŋ akālihan tilam*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
70/1/551.
nāhan liŋ saŋ sunandâmanis araras arūm de nikâkon atĕmwa,
sāmpun kājaṙ pratāpa nrĕpati lawan ikaŋ wīṙyya sāmpun tiniṅkaḥ,
ndātan mlecꞓā suputrī n inucapan aṅucap len sakê saŋ narendra,
mogâsuṅsut mĕne n ahyuna kinĕdĕ kĕdö kewalâdoḥ riŋ ambĕk*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
71/1/552.
śrī dewîndumatī katon sĕmu ni budđi nira n alalisê nareśwara,
Āpan tan hana raśmi raśmi ni wulat nira pinarĕkakĕn wawaŋ miṅe,
yêkā hetu nira n kinon aṅalihâmwita rumuhun anĕmbahê sira,
mambĕt mađya nirâṅgaluṅgaŋ i panĕmbaḥ ira kadi panĕmbaḥ iŋ tulis*

71/2/553.
ry-aṅkat śrī nrĕpaputrikā śrī magađeśwara kawĕlas arĕp kamānuṣan,
mary-âteja sĕpaḥ nirâsĕpa sigit sigitan ira tibâkusêŋ lĕmaḥ,
tan śoƀâkilayū wulat nira sĕkaṙ nira maṅaway awe hanêŋ kapö,
trĕṣṇā kūŋ ira tan katoliḥ inatīta nĕhĕṙ inilagan yayan tumūt*

<śāṙddūlawikrīḍita> 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
72/1/554.
śrī dewîndumatī lumampaḥ aṅĕliḥ prāptê saŋ aṅgāđipa,
ndātan wany-asaƀâhaliŋ haliṅan iŋ ceṭī paḍâkweḥ marĕk,
tan saḥ dyaḥ jayawaspa lot linihaṅan bāhunya karwâwiḍaŋ,
Āpan kāsiḥ irâlawas tuwin arūm tan soṙ dahat riŋ hayu*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
73/1/555.
Agyā ŋ budđi saŋ aṅgaṇāŧa ri ḍatĕŋ nrĕpawaraduhitā marê sira,
mojaṙ tan panahânĕkākĕn i lulut lulut ira ri nareśwarātmajā,
ṅke rakryan mapa hetu niŋ kadi wiwal mulat ariris apakṣa maṅsula,
hāḥ wāliṅku tĕkâkisapwana kita n tĕka dumadak adoḥ tĕka ŋ tamuy*

73/2/556.
Antĕnku n tuna kapwa siḥta winaliṅku tumuta saparanku tan saha,
māskw-induŋ ndi wĕkas ni kuŋta palakuṅkwa hurupĕn i lara priḥ i ṅhulun,
rāganta mwaŋ unĕṅku denya n ahurup tali paṅuwata kiŋkiŋ i ṅhulun,
wet niŋ tan hana sanmatanta palarĕṅkwa karika karaṇanta tan sahur*

73/3/557.
dyaḥ saŋ haṙṣa piniṇḍa ratnawanitâṅaraṅa karaṇa niŋ lanā lulut,
saŋ kiŋkiŋ ginawe rarâhayu sujanma karaṇa niŋ akuŋ tumon kita,
saŋ rāgānala maṅdadi wwaŋ amanas manasi hati kita n kinonĕṅan,
saŋ rĕs maṅdadi janma rājaduhitâmuhara wĕdi niŋ ahyunê kita*

73/4/558.
nāhan de nira mojaṙ aṅrĕṣi hatîniṅĕt iṅĕt apa tan kinahyunan,
heman wīṙyya nira mwaŋ uttama ni kapraƀun ira suyaśâdƀutêŋ jagat,
riŋ rūpâsĕmu rūpa niŋ smara sawaṙgga lawan asana riŋ labuḥ kapat,
tan kewö wiꝑalaprayāsa hana tan pinakadi kadi kambaŋ iŋ caru*

<śāṙddūlawikrīḍita> 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
74/1/559.
mantĕn śrī naranāŧa mojaṙ irikā ta dyaḥ sunandâṅucap,
liŋnya dyaḥku harĕp kita wruha ri pāwak niŋ gĕrĕḥ niŋ kapat,
nāhan māsku saŋ aṅgaṇāŧa pahawās gĕntĕṙ madadyan ratu,
yogyâtĕmwa lawan kitā kita tĕmaḥ niŋ cātakâmet jawuḥ*

74/2/560.
ṅkānê rājya saŋ aṅgaṇāŧa wĕkas iŋ ramyê huwus niŋ laga,
ry-antuk saŋ praƀu maṅlurug saha bala lwiṙ waḥ sakêŋ paṙwwata,
gĕntĕṙ niŋ grit ikaŋ raŧânĕmahakĕn kuŋ ni wwaŋ iŋ kāṙttika,
luḥ niŋ strī kahañaŋ ri līna ni ratunyâṅde paḍĕt niŋ lĕbū*

74/3/561.
ndan heman tuna rājalakṣmi satĕwĕknya n rājya niṙdewatī,
hetu śrī naranāŧa tan sŧiti pijĕṙ luṅhā madewāśraya,
de niŋ hyūn ira n aṅhyaṅa ŋ nagara moǥa n kewĕhan tan hana,
ṅhiŋ rakryan pakarājalakṣmi nira maṙmmā de nirâṅundaṅa*

74/4/562.
rakryan yan hana sanmatanta ri sirânambāna kiŋkiŋ nira,
ndak pinta nya sĕkaṙ tajinta pamahugya mwaŋ sĕrĕḥ riŋ kajaŋ,
taṅgap denta mĕne sĕpaḥ nira katon heman yatan suŋsuṅĕn,
nya ŋ siṅhāsana karwananta pakisapwan māskw-i paṅkwan haji*

74/5/563.
nāhan denya n aṅĕdwakĕn nrĕpasutâhyun waspadê saŋ praƀu,
mogâcūm ararĕm wulat nira sinuṅsuŋ riŋ wulat löṙ miṅe,
ndan dūrâhyuna kewalâwĕdi kumöl ambĕk nirâṅdoḥ arĕs,
yan tiṅhal kadi tiṅhal iŋ mulat iŋ aṙccâṅheṙ iŋ uṅgwan ƀaya*

74/6/564.
māliḥ śrîndumatī riniṅriŋ inariḥ de saŋ sunandâmawa,
Āśāƀūta saŋ aṅgaṇāŧa ri layad dewī nĕhĕṙ tan waluy,
de niŋ ƀrānta nirâṅikĕt rasa palambaŋ paṅlipuṙ luḥ pinöm,
ṅkānê watwan ikaŋ salö panulisan maṙmmā rasanyâmanis*

74/7/565.
rakryan saŋ maliŋ iŋ matâmatik i rūpaṅkw-âṅĕḍap yan wulat,
kālap denta manaḥku mĕṅgĕp amanis rūpanta duṣṭêŋ hati,
mukṣa twaskw-i sĕḍĕŋta mūṙ syapa ta len saṅkê kitâṅambila,
Eman māsku tuhan tuhan maliŋ atimpuḥ duṙyyaśakṣatriya*

74/8/566.
rakryan haywa kita pramāda ri surup niŋ lek mĕne riŋ wĕṅi,
prāptâmora kakanta haywa kita tan yatnā ry-awaktêŋ jinĕm,
sāk niŋ ken awanaṅkwa mañjiŋ i parāhasyanta riŋ pamrĕman,
maṅgā matya matâku pökana kukuṅku n paṅguhā riŋ pupū*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
75/1/567.
nahan rasa ni de nirâhyun amaliŋ maliṅana ri raras suputrikā,
Agöŋ suꝁa nira n tibā manaḥ i saŋ katuduḥ arusita pwa riŋ manaḥ,
ri kāpusan ikaŋ smarâpunagi yan waluyana sira de nrĕpātmajā,
lumakwa mapasaŋ pasaŋ wuyaha yan muliḥ iriŋ iriṅĕn marê dalĕm*

75/2/568.
Atīta sira saŋ narendra maṅaraŋ tucapa sira narendrakanyakā,
sinuṇḍaŋ inamĕṙ kininkin aṅĕliḥ rasa tumayuṅa kabwatan raras,
tuwin manaḥ ira n prapañca kumĕtĕṙ hati nira mulat iŋ wwaŋ iŋ saƀā,
baṅun lumaku ri wwat ewĕḥ alĕyö maṅamĕṙ amĕṙ i de nira n laku*

75/3/569.
sahaṙṣa saŋ awantināŧa ri ḍatĕŋ saŋ ahayu pinakahyaŋ iŋ saƀā,
hanan pasiḍakĕp hanan pasidĕhâṅuraḥ ariḥ ulaḥ iŋ girahyasĕn,
waḥ iŋ kapitu tan pahī wĕtu ni rāga nira ri naranāŧaputrikā,
pĕnuḥ maṅarape tĕkêŋ kaka kakânwam atuha sinarambahan lulut*

75/4/570.
I maṅkana ni de nira n karakĕtan turida sinaput iŋ manoƀawa,
tan enak aṅinaŋ tan enak aṅucap humĕnĕŋ apĕga ta n sayâwĕnĕs,
sawet i pamanas nikaŋ madanabahni ri hati nira maṅkin aṅlare,
ya kāraṇa nirâṅucap tan awiraŋ sumĕgĕ sĕgĕḥ i saŋ nrĕpātmajā*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
76/1/571.
rakryan ƀāgya kita n ḍatĕŋ nihan aluṅguha yayi ri kisapwan i ṅhulun,
mās lāwan maṇik uttamâṙjja humaḍaŋ pakĕna nika panumbasê kita,
yadyan kapraƀun i ṅhulun suṅakĕnaṅkwa ri kita yayi yan kitâharĕp,
yan praŋ yan kakawin panĕkwa ni kakanta ri kita yayi yan n-apaṅgiha*

76/2/572.
yan riŋ kāṙttikamāsa rāmya masa ni ṅhulun amĕŋ amĕŋ iŋ pasiṙ wukir,
kuṇḍaŋ kuṇḍaṅĕn i ṅhulun kita mulat mulata ri kakawinku riŋ yaśa,
yan māsâsujimāsa rāmya masa ni ṅhulun amĕnĕm i rājya niŋ musuḥ,
kuṇḍaŋ kuṇḍaṅa ni ṅhulun kita mulat mulata ri kawaninku riŋ raṇa*

<śāṙddūlawikrīḍita> 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
77/1/573.
nāhan de naranāŧa mojaṙ araras mambö laṅö niŋ jinĕm,
siṅgiḥ yan pracacaḥ karas waśa ri tuŋtuŋ niŋ tanaḥ riŋ kapö,
siŋ soṅkab ni tutuk nirâwĕtu laṅö kāmīrasâpet manis,
pöḥ niŋ haṙṣa pinöm atūt guru laǥunyâṙjjâṅĕnoḥ lambaṅa*

77/2/574.
saŋ katwaŋ niŋ awaṙṇna campaka tumiṅhal sakṣaṇê saŋ praƀu,
ceṣṭākāra nirênariḥ winulatan de saŋ sunandâtaña,
māskw-induŋ mapa budđi rakryan i narendra n swāmya rakryan sira,
yogyâpan kadi mūla tuṅgal apasaḥ maṅke n tĕmaḥ mānuṣa*

<Upendrabajra> 
⏑ – ⏑ | – – ⏑ | ⏑ – ⏑ | – ⏓ = 11
78/1/575.
yadin kitâtĕmwa lawan narendra,
ry-awantideśâtiśayêŋ suƀikṣa,
wwaŋ uttama wwaŋnya kawîṅgitajña,
pacaṅkramānanta pasiṙ wukiṙnya*

78/2/576.
gunuŋ mahākāla ṅaranya rāmya,
kapunpunan de saŋ awantināŧa,
I pāṙśwa pāṙśwanya patīṙŧa tīṙŧan,
pĕnuḥ dwijaṙṣy-âjaṙ ajaṙ tan imbā*

78/3/577.
saƀā ƀaṭārêśwara nityakāla,
śiwāmƀa sakweḥ ni bañunya śudđa,
kulĕm pwa saŋ hyaŋ tuwi krĕṣṇapakṣa,
yayâpaḍaŋ de nikaŋ aṙdđacandra*

78/4/578.
paran tatan rāmya nikā parāna,
pamenanê kāla nikaŋ basanta,
Ikaŋ larâgöŋ mala niŋ śarīra,
Awās hilaŋ māry-aṅaweśa denya*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
79/1/579.
tāman saŋ nāŧa tan popama halĕp ika sāmpun prakāśâdwitīya,
piṅgiṙ niŋ lwaḥ srĕp ātis ny-aṅin ika humaras ganđa niŋ paṅkaja mrik,
sākṣāt swaṙggātmakâpan sahana hana nikaŋ kĕmbaŋ aṅjraḥ paḍârūm,
heman yan lena saṅkê kita śaraṇa ni kādewatanya n pinūjā*

79/2/580.
nāhan de saŋ sunandâmirĕsĕpakĕn i saŋ yogya kaṙmmā sudewī,
ndān ambĕk śrī suputrī miṅay atimĕs adoḥ tan hana ŋ rāga mātra,
sāmpun wruḥ saŋ sunandā karaṇa nika n akon muṅsirê saŋ pratīpa,
Asrĕt lampaḥ nirâlon laku laku jaladânūtakĕn mārutâlon*

79/3/581.
ndan saŋ kāry-âṅaraŋ sis kawĕlas arĕp irâmeri luḥ tan tinoliḥ,
baṙyyan tiṅhal ri dewī sira rasa pĕjahâpan rĕmĕk twas nira syuḥ,
limbe limbe sudewī kadi maṅaway akon milwa ri śrī narendra,
wet niŋ ƀrāntâṅikĕt ƀāṣa ri saruṅan ikaŋ patrĕm aṅrĕs rasanya*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
80/1/582.
ṅhulun yaśana rāga māsku pakađaṙmman ĕnahana raras niŋ aṅrĕṅiḥ,
hayunta makawāṇḍiranya ya paṅöbana para paraṇaṅkwa yan rimaŋ,
prasĕnta ri dalĕm jinĕm titisananta luḥ i lukaṙ i kenta riŋ tilam,
susunta pakasāđananta kalawan pipi katiga tĕṅaḥ maran lĕpas*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
81/1/583.
nāhan de śrī narendrânĕmahakĕn i lulut kuŋ nirâwak wilāpa,
yêkī tan saḥ ri paṅkwan winaca tiniliṅan koŋ rinĕṅwan winaswās,
Adrĕs luḥ śrī narendrâṅrasani rasa nikâpan katuhwan rasanya,
yogyâṅantyêŋ mahantĕn wacan iŋ alaradan kālapan ratnakanyā*

81/2/584.
rakryan putrī huwus māliḥ asĕmu paṅaliḥ niŋ sĕkaṙ sālas aṅjraḥ,
kweḥ niŋ guṇḍik nira mwaŋ kaka kaka rumarâṅasturi mrik waṅinya,
lagy-âtaṅkis humuŋ hambuluṅan i tali kenyânamaṙ ṣaṭpada strī,
haṙṣâmbĕk saŋ pratīpâmapag iŋ ujaṙ arūm tustus iŋ laṅwa laṅwan*

<krĕti> 
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 20
82/1/585.
Ibu t asy-asiḥ kita kadaŋ kadaṅa ri sĕḍĕŋ i ṅhulun rimaŋ,
kita yogya mitra kulabanđw-amarasana ri rāga ni ṅhulun,
pakawaṙgga ni ṅhulun i paṅkwan asisihana raśmi niŋ prĕman,
Arĕnaḥ manahkw-aṅaku sānak iri kita patĕmwan iŋ jaja*

82/2/586.
pakĕnaṅkwa yan marĕk i māskw-amibikana laṭinta riŋ waja,
lumut iŋ payođara huwus kakiṅan usapanaṅkwa riŋ jaja,
Iruŋ i ṅhulun panutulaṅkwa luḥ i pipi ri pamriḥ iŋ sipat,
lukaṙ iŋ tapiḥ salinanaṅkwa karatala mĕne n pamaṅkwakĕn*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
83/1/587.
ndaḥ yêki n liŋ narendrârasa mijila sakêŋ ƀāṣa lāwan palambaŋ,
sotan ta ŋ sāri niŋ rāga piturun i laṅö niŋ kawi ƀrāntacitta,
tan paṅgintiṙ manis niŋ tĕbu sawukiṙ apan tan patuŋtuŋ manisnya,
maṙmmânyuḥ prāṇa rūmnyâsĕmu paṅucapan iŋ wahw-amaṅkw-âṅdudut ken*

83/2/588.
rakryan putrī mulat riŋ nrĕpati kadi wulat niŋ ṭikā riŋ wilāpa,
mojaṙ ta dyaḥ sunandā wwaya ta sira siwin śakty-asaṅjñā pratīpa,
sākṣāt swaṙggânurun rūpa ni nagara nira ry-ânupa ꝁyāti riŋ rāt,
kumbaŋ kĕmbaŋ papaṅgiḥta kadi patĕmu niŋ kāṙttika mwaŋ basanta*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
84/1/589.
saŋ aṙjjuna sahasrabāhu riŋ usāna sira siniwi śakti nītimān,
prakāśa sira saŋ daśānana musuḥ nira huwus ayaśâmatī musuḥ,
taŧāpi kaparājayêŋ raṇa huwus hinuripan alawas pinañjara,
hana pwa sira saŋ pratīpa sira rakwa wĕka nira suśīla digjaya*

84/2/590.
paran pwa wĕkas uṅsirĕnta paḍa wastu kita wĕka niŋ uttamapraƀu,
para praƀu kapan paḍâsira lawan sira tĕwas amilĕt milĕt wulat,
Ameta kita len muwaḥ tĕwas aṅel midĕṙ ibu kapana n pamaṅgiha,
mataŋnya sira sĕṅgahĕnta kaka yogya sira manuwalêŋ ujaṙ yayi*

<śiꝁariṇī> 
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17
85/1/591.
yadin sidđā rakryan sasisihana rūm niŋ siliḥ asiḥ,
Awās rakryan glānâhuyaŋ apupul i jro pakasutan,
hana lwaḥ ramyâlwā prakaśita si rewā ṅaran ika,
kitâdyūsa ṅkānêsuḥ isuhana lāwan saŋ ahulun*

85/2/592.
raras niŋ karwa swāmi paran ika rakwâṅlĕwihana,
marā riŋ tāman tan hana marĕka līlā ṅwaŋ aṅĕnĕs,
yadin madyūsêŋ lwaḥ talaga wulakan śūnya kasĕnĕt,
wĕnaŋ sāmbĕk niŋ swāmi tariman apan tan hana mulat*

85/3/593.
kalīṅanyâlaḥ māsku marĕka nihan dak parĕkakĕn,
paran maṙmmantâsuṅsut arĕṅu miṅe tan pamituhu,
paṅantî paṅkwan saŋ praƀu hila hila ŋ duḥka siwuhĕn,
Apan māskw-âpet pet hayu pahayu budđinta ri sira*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
86/1/594.
nāhan liŋ saŋ sunandâmirĕsĕpakĕn i tiṅkaḥ narāṙyya pratīpa,
paŧya wruḥ sopapattîṅgita nikaŋ ucap akrĕp kĕna priḥ narendra,
yâṅde tan saṅśayê twas nira ri ḍatĕṅa rakryan suputrî kisapwan,
kady-aṅhyaŋ motusan wallaƀa mamagĕhakĕn tan wuruŋ niŋ swakāṙyya*

86/2/595.
rakryan putrī miṅe tan wawarĕṅĕḥ apa tan trĕpti rakwê narendra,
saŋ nāŧa wruḥ sira n tan kinaharĕpan ikaŋ budđi maṅkin prapañca,
Āśāƀūtânulis ketaka rasa kakawin pöḥ nikaŋ rāga tībra,
tambā niŋ keraṅan tan winadal i liḍaḥ iŋ kāma nāhan rasanya*

<nawahaṙṣa> 
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19
87/1/596.
Ibu tan paꝑala pwa ŋ amalaṙ i hayunta sĕḍĕŋta rare,
syapa māsku kadi ṅhulun aṅurati rāga lawan turida,
katunan lĕpihan kita kinirimakĕnku karaskw-i kita,
tĕka riŋ kararan pwa kita mapa tiki n sahajâpi lupa*

87/2/597.
sĕḍĕŋ iŋ pabĕlaḥ turida kinĕkĕsanku kitêŋ lĕpihan,
makasāđana kuṅkw-aṅiṅĕt iṅĕt i rūmta lanā n pinalar,
Aṅadĕg pwa kitêŋ puḍak araras inastwakĕn iŋ ƀramara,
winaliṅku kitâŋ liṅa puji puji yan ratu niŋ kusuma*

87/3/598.
saŋ apiṇḍa wukiṙ ṅhulun ajaṙ ajarê kita muṅgwa sadā,
tarukāṅkw-i hayunta pamiṣayana rāga sĕḍĕṅkw-alulut,
licinêŋ śayanâkw-anusupa ri hulĕsta suganđa miṅiŋ,
sipi māsku suꝁaṅku katuruna ri soṙ i tĕṅaḥta rari*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
88/1/599.
nāhan de śrī narendrâkakawina maṅani twas nirê jro drawâṅras,
ndātan tiṅhal muwaḥ riŋ nrĕpawaraduhitā kewalêraŋ tumuṅkul,
māry-âśāƀūta sāmpun pinĕgat ira lulut kuŋ nirê śrī suputrī,
hetunya n tan wijil luḥ nira pamaḍĕm irêŋ rāgabahnî dalĕm twas*

88/2/600.
sāmpun māliḥ sudewī kasusu laku nirâṅĕñcuḥ ĕñcuḥ kaṅelan,
ndan tiṅhal saŋ susenâṅiriṅakĕn aṅamĕṙ tan wĕnaŋ sāḥ amaṇḍĕŋ,
kady-âdandan kisapwan yan alihan asilâhyūn amaṅkwê sudewī,
haṙṣâgyā gyān anuṅsuŋ riŋ ujaṙ akakawin lwiṙ katonêŋ palambaŋ*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
89/1/601.
rakryan saŋ pinunagyakĕnku śaraṇāśraya tumuluṅa kiŋkiŋ i ṅhulun,
Aṅlū māsku kisapwan i ṅhulun aluṅguha kita yayi haywa saṅśaya,
t asy-âsiḥ kita māsihê kawi guṇaṅku palaṙ amalĕsêŋ karāsikan,
lambā kapraƀun i ṅhulun kita rumaṅkĕpana saꝑala yogya tuṅgalĕn*

89/2/602.
maṅke n prāpta ni māsku tambay iŋ anon wwaŋ ahayu kadi dewakanyakā,
yan riŋ śūnya katĕmwananta saha ƀūṣaṇa maṅĕnĕsa tan parowaṅa,
byaktânĕṅgaha dewatī kalĕmahan ṅhulun iri kita dūra saṅśayā,
Āpan de ni hayunta yogya kita māsku panadinakĕna n pinaṅkwakĕn*

89/3/603.
paṅkwankw-îbu paranti niŋ wwaŋ anukĕṙ nukĕṙ aṅĕsaḥ ĕsaḥ pinaṅkwakĕn,
śīṙṇna syuḥ lĕṅĕn i ṅhulun pinakarantunan i kuku niŋ epu tan panūt,
tan pamwas jaja ni ṅhulun wahu waras linawad i panĕpak niŋ aṅrĕṅiḥ,
lagy-emö pipi ni ṅhulun saƀa saƀā ni waja niŋ anulak wineḥ sĕpaḥ*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
90/1/604.
sojaṙ saŋ nāŧa kady-âṅalapana kasusuk niŋ kĕnêŋ rāgapāśa,
kady-ânambāna kiŋkiŋ niŋ amalaku suwal kewĕhan kāladeśa,
sākṣāt sambat niŋ onĕŋ kinirimakĕn apet pet manis de ni kuŋnya,
mambö rūm niŋ katurwan winuṅu ni jarumanyânĕkākĕn wilāpa*

90/2/605.
tatkāla śrī suputrī sapawulatan aṅantî harĕp saŋ susenā,
tan kantun saŋ sunandā marĕk ataña tĕhĕṙ sopacārâtalaṅkup,
rakryan sāmpun kita wruḥ ri narapati mapâmbĕkta māsku n patĕmwa,
Āpan saŋ nāŧa sākṣāt madana midĕṙ amet hyaŋ ratī riŋ kaḍatwan*

90/3/606.
yadyastun māsku sidđâṅhaturakĕna hayuntêŋ kisapwan narendra,
ṅkānêŋ gĕṅgā kitâmena mahas ahasa riŋ nūsa śūnyê tĕṅaḥnya,
mwaŋ yan rakryan marêŋ wrĕndawana taman irânopamêŋ laṅwa laṅwan,
Akweḥ ƀuktinta ramyâmarĕkana yamunā lālanâkuwwa kuwwa*

90/4/607.
rakryan putrī tan eṅĕḥ sira kinĕdĕ kĕdö yan paniwyê narendra,
siṅgiḥ rakwa n rarā suṇṭi masĕmu lĕṅa suṇṭy-âkalis de nirâmbĕk,
ndan budđi śrī susenā kadi pulut atĕguḥ tan lumeṙ de nirâhyun,
saŋkṣepanya ndi tan sidđa kapalikĕtana śrī suputrî narendra*

90/5/608.
luṅhā lampaḥ sudewī narapati kawĕkas keraṅan tan tinoliḥ,
kady-agriŋ nora rakwâṅinaki laṅu laṅun yan mulat riŋ sĕrĕḥ wwaḥ,
rakryan putrī jugânuṅgayap i hati nirâtyanta riŋ priṅga wiṣṭi,
maṅkin ƀrāntâṅikĕt ƀāṣa panalimuṙ irê tībra niŋ rāga tikṣṇa*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
91/1/609.
dyaḥ maḥ luṅsuran i ṅhulun pasuṅa ni ṅhulun iri kita māsku taṅgapĕn,
siñjaŋ siñjaṅa rakryan iŋ paṅaraṅan ri huwus iŋ anulis pralāpita,
göŋ ny-âsiḥku ri māsku yogya suwalĕn ṅhulun amalaku luṅsuran tapiḥ,
donyêbū pinakātmarakṣa n amĕrĕnkw-abasahana tĕhĕṙ pamera luḥ*

91/2/610.
rakryan saŋ hinarĕp harĕpku śaraṇāśraya mulata ri rāga ni ṅhulun,
tan sênuṅsiṙ adoḥ manaḥta salawasku tĕka ri kita moǥa tan liniŋ,
ṅhiŋ gānyā hana kāsihanta ḍatu ḍatwa kahulunana tan sahê kita,
yêkī pañjiṅanaṅkwa nitya saparan ṅhulun aṅucap ucap lawan kita*

91/3/611.
nāhan ƀāṣa nira n tiniṅgalakĕn iŋ paṅaraṅan i layat suputrikā,
mantĕn duḥka nirâsamun turida rāga ni manaḥ ira tan tinūtakĕn,
śrī hemāṅgada kabwatan kuŋ i ḍatĕŋ nrĕpawaraduhitā marê sira,
wwāgan moǥa gumanty-amukti lara rāga niyata sira tan kinahyunan*

<śāṙddūlawikrīḍita> 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
92/1/612.
śrī dewîndumatī ḍatĕŋ sira ri saŋ sāmpun kaciry-an smara,
Ewĕḥ tan kahiḍĕp harĕp nira lawan tan hyūn irê saŋ praƀu,
ndān eman wĕkasan kataṙkkan i kalis ny-ambĕk nira n tan rimaŋ,
Aṅhiŋ piŋ rwa mulat kapiŋ rwa sahajâtuŋtuŋ tikĕl niŋ halis*

92/2/613.
sāmpun waspada doḥ i rāga nira tan tuṅgal panononana,
suṅsut suṅsut ira n kinon marĕka len tiṅhal nirâṅrĕṅwani,
Ākārêṅgita niŋ manaḥ saha wijil niŋ śabda norâkadi,
Ahyun kawruhana n tan ahyun ika kaprajñān irâpet wiwal*

92/3/614.
tan wruḥ śrī naranāŧa yan tan aharĕp rakryan suputrî sira,
Aṅgĕṅgöŋ kamadan trĕṇāṅkura hiḍĕp saŋ nāŧa riŋ wwaŋ kabeḥ,
hamham paṙccaya de ni rūpa nira tĕkwan śakti wānîŋ raṇa,
kĕdw-âkuŋ makasoŋ larônĕŋ ira yan pojaṙ waśâkon marā*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
93/1/615.
saŋ sākṣāt smarakanyakā saŋ anarīra ri hati saŋ amiṇḍa riŋ hiḍĕp,
budđiṅkw-âlal aṅantyakĕn siha ni māskw-ahuyaŋ ajaruman pralāpita,
maṅke pwā tĕka tan wawaŋ marĕk awaṙṇna kĕna guṇa miṅe kitâriris,
rakryan haywa kakanta māsku sinaranta kalalaḥ ibu rāga ni ṅhulun*

93/2/616.
saṇḍaŋ ƀakta samotusankw-apuyĕŋ an layat alisuḥ amet rarâhayu,
ndātan poliḥ aṅel aṅulwan aṅawetan aṅidĕri kaḍatwan iŋ musuḥ,
maṅke pwa n hana māskw-arūm pakawayaŋ wayaṅĕn amĕrĕn iŋ pasaṅgaman,
tan pātmā rasa kaprĕman saśayanânĕkĕnakĕna śarīra ni ṅhulun*

93/3/617.
nāhan de naranāŧa mojaṙ awuyuŋ sira wĕkasan adoḥ suputrikā,
śrī putrī katibān ujaṙ haji tan eṅĕḥ apuji sira yan tuhan tuhan,
Ājñālaṅǥana yogya daṇḍan apa tan hana sahuṙ ira pakṣa māliha,
simbantĕn haji molihâmiđi balik sira kawiđi dinaṇḍa niŋ smara*

<śāṙddūlawikrīḍita> 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
94/1/618.
sakweḥ saŋ marĕk uttamottama wiwal munduṙ paḍâmid miṅe,
Aṅheman ri narendra yan sira tan antuk śrī suputrī mulat,
mwaŋ strī strī paricārikā paḍa humuŋ maṅyogyanî saŋ praƀu,
ḍyam têkî wĕkasan tuhun hana mulat yan saŋ sunandâṅucap*

94/2/619.
rakryan tiṅhalanâtpada nrĕpati sākṣāt ṣaṭpadâmet sĕkar,
maṅheṙ heṙ i dalĕm taman makapaṅanty-antyan kucup niŋ mĕnur,
maṅke n mūṙ aṅaliḥ cumuṇḍuk i widaṙbƀâpakṣa tan mantuka,
Āpan maṙmma nira n ḍatĕŋ kita karĕṅw-an paṅjraḥ iŋ campaka*

94/3/620.
śrī hemāṅgada laṅwa laṅwan asana ndātan mĕkaṙ kābunan,
saŋsāra kṣaya saŋsayâluru lume de niŋ smarāꝁyâpanas,
heman māsku kucup ni budđi nira yan tan sanmatan kāsihan,
ṅhiŋ gānya n mĕkara n kitâṅlawada māskw-âpan gĕrĕḥ niŋ kapat*

94/4/621.
wwantĕn rājya nirê kaliṅga kita yogya hyaŋ hyaṅanyâhalĕp,
tĕkwan paṙśśwa nikaŋ mahendragiri hetunya n kadîndrālaya,
gĕntĕṙ ny-ampuhan iŋ mahodađi karĕṅw-âgĕnturan tan pĕgat,
Aṅhiŋ donya mamuṅwa saŋ praƀu lawan māsku n katurwān apöm*

94/5/622.
rakryan tan kasasaṙ hayunta kawawê saŋ nāŧa hemāṅgada,
Āpan budđi nirâbĕnĕṙ tan arusit wruḥ ry-ambĕk iŋ dug rimaŋ,
hĕnwanta n marĕkê kisapwan ira kewalya ṅhulun tan saha,
yêkī don i manĕḥta mājara ri māṙgganta n suꝁâsaṅgama*

94/6/623.
Aṅhiŋ yogya siwinta tan patatalan trus tuñjuŋ iŋ kapraƀun,
prajñā wany-anulus bisâṅaji đanurwedâđika wruḥ nira,
yan riŋ kīṙtty-aniwāṙyya śudđa hana soṙ niŋ candrawimbâkucĕm,
tustus niŋ ratu śakti digjaya sĕkaṙ tajy-aṅkuran kṣatriya*

94/7/624.
nāhan de niŋ amet manis niŋ aṅucap mambö juruḥ kābunan,
Antuk niŋ maṅalap manis ni kakawin saŋ wrĕḍđa wrĕdđîŋ laṅö,
ndātan paṅgarit aṙdđa tan rĕsĕp i budđi śrī narendrātmajā,
luṅhā wruḥ tumuluy sira n kinĕḍapan de saŋ sunandâṅaliḥ*

94/8/625.
śrī hemāṅgada kāri keraṅan akiŋkiŋ tan wĕnaŋ sāhasa,
maṅgâmora makilya kilyana tumūtê śrī narendrātmajā,
saŋ hyaŋ manmaŧa duṣṭa tan rwa tĕlu pat rowaŋ nirâśâlara,
yêkī hetu nirâṅikĕt rasa wilāpâṅras rasanyê hati*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
95/1/626.
maṅko pwântĕnku dentâmbĕk atiśaya dahat kewalâṅgöŋ kaputryan,
budđintâpyak madêŋ haṙṣa tan akuŋ iŋ akuŋ saŋsayâpy-âwalepa,
dentâweḥ rāga tan popama kadi ginawe lĕŋlĕŋâku n tumiṅhal,
māyā muṅgw-iŋ crĕmin lwiṙtta riŋ apa wĕnaṅaṅkwâṅisapwê tuwuḥta*

95/2/627.
saŋ lwīṙ aṙccâṅaraŋ byakta pan ulaha ni māskw-i ṅhulun yan pamaṅkwa,
saŋ lwiṙ dewî tulis tan wuruṅa kasarikâku n marê pamrĕmanta,
saŋ lwiṙ wwe niŋ samudrâṅaraṅakĕn i manaḥku n surud siḥta māsku,
saŋ tuŋtuŋ ni rwi niŋ ketaka kari kacarik twaskw-i luṅhānta maṅko*

<basantatilaka> 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14
96/1/628.
nāhan manis ni paṅikĕt nira rāgacihna,
śrĕṅgāra rāsika pinöm atĕmaḥ wilāpa,
muṅgw-î dalĕm hati ginūḋa raras rarasnya,
pinrāṙŧanākĕn ira mĕtwa mĕne n papaṅgiḥ*

96/2/629.
saŋ lwiṙ hyaŋ iŋ jalada kāṅinan iŋ basanta,
ndātan panis nisi huyaŋ ni manaḥ niŋ onĕŋ,
luṅhā lawan riris i budđi nirê narendra,
saŋ nāŧa kāri tĕlĕs i drĕs i luḥ nirâṅdyus*

96/3/630.
byātīta saŋ praƀu narendrasutā wiwakṣan,
dolāyamāna ri turuŋ ni manaḥ nirêsi,
luṅhâmiliḥ miliḥ i jalwa nirê narendra,
himpĕṙ sĕkaṙ midĕṙ amet ƀramarê kuwuŋnya*

96/4/631.
sāmpun ḍatĕŋ sira ri sanmuꝁa saŋ narendra,
śrī pāṇḍya haṙṣa kadi tan rāt ira n tumiṅhal,
runtuḥ lĕbuṙ manaḥ irâsĕmu rāgabahni,
lwiṙ mās hanêŋ muṣa wawaŋ drawa de niŋ apwī*

96/5/632.
saŋ pāṇḍya siṅhapuruṣākrĕti rāgaśatru,
śrī putrikâciri wĕdi n para riŋ paḍöman,
söḥ budđi sattwa naranāŧa paḍâwrĕg awri,
keṇḍit manaḥ nira lawan kuŋ irê dalĕm twas*

96/6/633.
sāmpun pĕtĕŋ twas ira söḥ turidâṅaweśa,
Aṅhiŋ hineṙ siliḥ asiḥ naranāŧaputrī,
Āpan katon muꝁa nirâsĕmu śītaraśmi,
yêkī nimitta nira mojaṙ amanwa manwa*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
97/1/634.
ṅke siṅhāsana māskw-aluṅguha paran karaṇa niŋ aṅadĕg baṅun wiwal,
rākantâlawas aṅrĕṅö ri hayu rakryan ika karaṇa ni ṅhulun ḍatĕŋ,
tĕkwan śrī naranāŧa ƀoja maṅutus ḍatĕṅa ri sĕḍĕŋ iŋ swayambara,
nāhan taŋ karas esi ƀāṣa pahulaṅkwa ri kita yayi hantusākĕna*

97/2/635.
wruḥ ku n tan paṅĕnoha kuṅku ri kitâpan ahayu sakadaŋ lawan ratiḥ,
tuṅgal rakwa rarasta riŋ muꝁa lawan rĕsĕp i raras i māsku riŋ pupū,
rāgaṅkw-îbu hanêŋ tĕṅaḥta kapipis lara turida kinölwa riŋ susu,
lampūn kaprĕma riŋ pasaṅgaman i paṅhapit i wĕtis i māsku ri ṅhulun*

<basantatilaka> 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14
98/1/636.
sojaṙ narāđipati tan palawan manisnya,
maṅgiṣṭa śiṣṭa mari śiṣṭa sinorakĕnya,
lwiṙ tan mađu ŋ mađu tinaṇḍiṅakĕn yayān sor,
lambā manis manis ikaŋ gula tan panaṅkĕp*

98/2/637.
śrī putrikā sira mulat ri harĕp narendra,
ndātan kapūhan apa tan hana paṅgaritnya,
mogâkalis manaḥ irâsĕmu tan panaṅgĕl,
kady-adwa tiṅhal ira kewala tan papiṅrwa*

98/3/638.
do doḥ i budđi nira niścaya saŋ sunandā,
śrī pāṇḍya tiṅhal ira kady-aṅutus maṅĕdwa,
ndan saŋ kinon ira bisâṅupacāra śabda,
mojaṙ tuhun pali palin ya tĕkapnya mojar*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
99/1/639.
nāhan śrī naranāŧa pāṇḍya sira yogya paṅayatan i māsku riŋ hayu,
heman rūmta yatan pagĕgwan i manis manis ira n aṅisapw-aṅolakĕn,
Aṅhiŋ samƀawa rakwaṅöbana huyaŋta saꝑala parĕkĕnta riŋ tilam,
siŋ sojaṙ haji yan rahasya rasan iŋ śayana kĕmitananta cupwana*

99/2/640.
yadyastun kita māsku n âmĕŋ amĕṅêŋ tuha rawa kalawan nareśwara,
byaktânaṅśaya cakrawāka dadi mānuṣa maṭika ṭikan mariŋ ḍarat,
mwaŋ yan karwa narendra māsku mahasêŋ pasisi mĕgila riŋ wwaŋ iŋ pasir,
byaktânĕṅgaha dèwa niŋ miŧuna rāśi mĕtu harĕp ahimya himyana*

99/3/641.
Atyantêŋ kalaṅön lĕyĕp winulatan patĕmu ni lĕṅĕŋ iŋ pasiṙ wukir,
ndan dūrâmaḍanê laṅö ni patĕmunta matĕmu kalawan nareśwara,
yadyāpin paḍa riŋ laṅö pisaniṅū kadi rarasa ni māskw-asaṅgama,
ṅhiŋ gānyâmaḍanê rarasta raras iŋ rati madana n akālihan hulĕs*

<mālinī> 
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = 15
100/1/642.
nahan ucapan ikâpet pet manis tan pamandi,
kadi rĕsĕpa rasanyê budđi rakryan suputrī,
kunaŋ apa tan ikâṅde haṙṣa riŋ haṙṣa niŋ len,
wiꝑala kadi manis niŋ twak yan iŋ madyasakta*

100/2/643.
narapatitanayâṅliḥ tan sahuṙ lwiṙ tulis mās,
rĕṅu nira paṅadeśan yan tan aṅgâmituhwa,
kalalu laku nirâṅdoḥ mūṙ lawan saŋ sunandā,
nrĕpati kawĕkas ākuŋ śīǥra māwak wilāpa*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
101/1/644.
rakryan saŋ kĕna rāga tībra kaka rakryan aṅuwatana haywa saṅśaya,
hrū saŋ hyaŋ madanê hatinta dahutĕṅkwa bĕbĕdĕn i taṅanku hĕmbana,
ṅhiŋ jampyanta karāsikanku n amĕkul garĕgĕtĕn amijĕt mijĕt susu,
romantâjumĕn i ṅhulun sadakanaṅkwa n anĕsĕpi laṭinta riŋ tilam*

101/2/645.
kocap māsku wicakṣaṇôṇḍahagi yogya panagara bisâmaṅun lulut,
ṅke ta dyaḥ mata ni ṅhulun sipatananta pĕnĕdĕn usapanta riŋ pusuḥ,
yan kālanta pinaṅkwakĕn wwaya jajaṅku rari siku sikunta yan cala,
kuŋta mwaŋ turidaṅku pādwakĕna māsku patitisana luḥ maran rapĕt*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
102/1/646.
nahan tĕmahan iŋ prapañca ni manaḥ nrĕpati wahu lipuṙ linaṅwakĕn,
hanâmbĕk ira mantukâmruda tuhun mawaraha rumuhun ri saŋ praƀu,
katon ujara niŋ mulat ri sira tan pamahayu kadi budđi niŋ rare,
ya hetu nira tan wawaŋ muliḥ aṅantyakĕn i huwusa niŋ swayambara*

102/2/647.
byatīta ri sĕḍĕŋ nira n mari rimaŋ tucapa sahana niŋ wwaŋ iŋ saƀā,
manaḥnya paḍa pakṣapāta ri narendrasuta tan aharĕp ri saŋ praƀu,
paḍâsraŋ aṅucap ry-uliḥ nrĕpasutā wruḥ i harĕpa nirêri saŋ haja,
Alap ta wus amaḥ nahan liŋ ikanâṅgĕtĕm asahuran atry-aṅadwakĕn*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
103/1/648.
rāga śrī naranāŧaputra masĕwö kadi kayu ragas iŋ labuḥ kapat,
Osik budđi nirê ḍatĕŋ nrĕpasutā winaliŋ ira tĕkâkisapwana,
Agyâweha sĕpaḥ sakê waja siliḥ suwala guyu panaṙkka niŋ mulat,
bwat śrĕṅgāra dahat panāntwa nira maṙmma rasa nika rĕsĕp rinĕṅwakĕn*

103/2/649.
ṅke rakryan pakisapwan onĕŋ alawas ṅhulun ibu saŋ apiṇḍa nīrada,
saŋ saṅhub ni lulutku saŋ patĕṙ i kuṅku kilat i pĕtĕŋ i twas i ṅhulun,
saŋ rĕm niŋ turidâṅalaḥ siḥ apuput huyaŋ amĕkasakĕn putĕk hati,
saŋ truḥ truḥ ni laṅöṅku mukṣa hiniḍĕp kinisapu sahajâtĕmaḥ riris*

103/3/650.
donkw-aṅlitlita roma rakryan anapak napaka hayu ni māsku riŋ tilam,
Āpan tan hana len pramāṇa ri rarasta n aṅaraŋ aṅisapwakĕn puḍak,
māskw-induŋ huniṅan ṅhulun ri manis iŋ mata sarasija kābunan mađu,
suŋsuŋ rāga tĕṅaḥ puriḥta kalawan pipi taḍaha ni luḥta pintanĕn*

103/4/651.
paṅkwankw-îbu wĕtĕḥ turuŋ pinakapaṅrĕṅihan iŋ aṅĕsaḥ pinaṅkwakĕn,
tapwan kāni lĕṅĕnku de ni kuku niŋ hinari hari miṅe kinolakĕn,
mwaŋ tapwan katĕpak jajaṅku kalawan pipi tĕkap iŋ arĕs kinewala,
ṅhiŋ rakryan karaṇanya n emwa ragĕta mwaŋ anuluṅa manĕmbu nĕmbura*

<wisaṙjjita> 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20
104/1/652.
ṅke saŋ apiṇḍa nirātmaka tinĕmahakĕn maṇi rājasutā,
tan hana ṅūni dĕlāha kadi kita sujanma suśīla wagĕd,
saŋ dadi janma sakêŋ taya taya kadi rakryan arūm anulus,
māsku śaśāṅkawimāna karika kita maṅdadi maṙmma dahat*

104/2/653.
Aṅgriṅi simbali rakryan amarasana moǥa tĕkâṅlarani,
dyaḥku nihan tuluṅĕn ṅhulun uwatana kāraṇa niŋ warasa,
griŋ kĕna rāga laraṅkw-aṅinak inaki mĕṅgĕp atīs apanas,
māsku mataŋ yan akaṙ pipi guliga tĕṅaḥ palakun ri kita*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
105/1/654.
nāhan de saŋ ajâṅucap mĕtu raras ni kataruṇan irâṅhiḍĕp smara,
mambö turwan i paṅkwan aṅharas i paṅlawad iŋ ahayu riŋ pasaṅgaman,
kady-aṅrĕṅwa rĕṅiḥ lawan paṅĕsaḥ iŋ kinisapu rasa niŋ wwaŋ aṅrĕṅö,
śrī dewîndumatī pwa muṣṭi niŋ akuŋ kapana sira n aṅiṣṭya mintara*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
106/1/655.
Ujaṙ saŋ aja waṙṇna waṙṣa tumibânĕkarakĕn asanâṅrĕṅö gĕrĕḥ,
Aśoka ḍinĕḍĕṙ sawaŋ nrĕpasutā wahu kasiram alūŋ apādapa,
wawaŋ sĕkaṙ irânĕḍĕŋ ƀramara tan hana wani mara kewalâtilar,
Apan saŋ aja rakwa tan wuruŋ aṅol aṅarĕkana mĕne n pamaṅkwakĕn*

106/2/656.
narendratanayâwĕnĕs mulat i rūpa saŋ aja wawaŋ agriŋ aṅlayuŋ,
kasambĕt i manis manis ni luṅid iŋ mata sarasija keṅgutan halis,
huwus wruḥ i manis nira n kasarik iŋ lituhayu suƀagêŋ swayĕmbara,
ya kāraṇa nirâharĕp marĕka paṅkun uwat uwatanêŋ sĕpaḥ sarik*

106/3/657.
sawet ni pamanas nikaŋ madanabahni ri hati nira maṅkin aṅlare,
tinaṙkka nira rājaputra dadi niŋ smara saŋ aja marêŋ swayĕmbara,
muwaḥ saŋ aja saŋsayânaha nahā mulat i hayu narendraputrikā,
ratiḥ karika sinwayĕmbarakĕn iŋ madananagara liŋ nirê hati*

106/4/658.
sipat nrĕpasutā lutuṙ kadi humeṙ i paṅusapa nareśwarātmaja,
gĕluŋ nira baṅun harĕp suruyanê jariji nrĕpatiputra yan lukar,
Aṅrĕs kadi harĕp kadĕmwanana de saŋ aja mata nirâṅdadak lumuḥ,
paniṅsĕt i tapiḥ nirâsĕmu harĕp lukaraṇa ni taṅan nrĕpātmaja*

106/5/659.
waja nrĕpatiputra kātara rarasnya tĕka ta mamusuḥ yan iŋ laṭi,
Alal kĕtĕ kĕtĕg nirêŋ jaja lumiṇḍihana jaja narendraputrikā,
Asaṅgraha naꝁâluṅid taṅan irâmiraḥ aharĕp adun lawan susu,
tĕkêruŋ ira tan pakāla kumĕsut sĕmu sĕmu niŋ asĕṅhit iŋ pipi*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
107/1/660.
saŋ mambaŋ kawidoṣa tan saḥ i narendrasuta marĕk amaṅku pawwahan,
lāwan dyaḥ jayawaspa kāsiḥ ika tan saḥ i paḍa naranāŧaputrikā,
ndan rakwênalapan sĕḍĕŋnya n ahañaŋ tinut ika mapasaḥ madum tuhan,
tĕmbenya n sapatiṅhalan paḍa lumuḥ kawĕlas arĕp aluŋluṅan taṅis*

107/2/661.
saŋ mambaŋ kawidoṣa mājaṙ i narendratanaya nĕhĕṙ aṅhĕmū taṅis,
rakryan honya manĕḥta tiṅhalana pun marika makaṅaran mađūdakā,
pun muṅgw-î hiriṅan marĕk linihaṅan wagĕd araras amaṅku pawwahan,
Aṅhiŋ pun juga tan wĕnaŋ mulat awaṙṇna lara mata n aṅölakĕn taṅis*

107/3/662.
yadyastun nrĕpaputrikā mara mĕne humaturakĕna rūm nirê kita,
rakryan tan wĕnaŋ edihê sira yadin sira tumĕṅĕta pun mađūdakā,
dūra n đāraka riŋ lara smara manĕḥta pinasahakĕn iŋ tuhan tuhan,
ṅhiŋ maty-âṅaraṅê daganta bapa tan panĕmu kahulunan sadā marĕk*

107/4/663.
mwaŋ yan śrîndumatī tan aptya ri tuhanku muliha sira tan panoliha,
suṅsut śrī naranāŧa rakwa ri manĕḥta bapa maṅulanĕḥ turuŋ lipur,
byaktâṅgĕgwana sĕmpalĕn manĕḥta bāpa kita tan awĕlas maṅaryakĕn,
mātîŋ māti kināladeśa kadi kambaŋ iŋ asana sinĕmpal iŋ kapat*

107/5/664.
nāhan liŋnya nĕhĕṙ tumuṅkul anaṅis tucapa ta panaṅis mađūdakā,
hāḥ rakryan kadi riŋ paṅipyan ahurip takari manĕ manĕḥta tiṅhali,
nāhan pun mađusūdanâmwaṅi narendrasuta marĕk amaṅku pawwahan,
kĕmbĕŋ kĕmbĕŋ i luḥ nipun marahakĕn siḥ ipun arabi tan wĕnaŋ muliḥ*

107/6/665.
maṅke ry-antuk ipun tumūt ri naranāŧatanaya baṅun aṅhuwus huwus,
tan lot ṅgānya pun aṅhiḍĕp turida rāga kadi wuruṅa matya monĕṅa,
yêkā hetu nipun tĕkâhañutan aṅlalu pĕjahana de nareśwara,
Aṅhiŋ luḥ ni manĕḥta kahyuna nipun rurubakĕna lawan ṅrĕs iŋ taṅis*

107/7/666.
Ājñā śrī naranāŧa ṅūni ḍumawuḥ ri para panĕpi riŋ pasiṙ wukir,
An pun patyana tūt tlasĕn haḍaṅĕn iŋ hawan i hawan ipun marêŋ musuḥ,
maṅke n tan hana patya patyana sadoṣa nipun i sĕḍĕŋ iŋ swayambara,
pun ṅgānyêka dumeḥ pun ahyuna mulat mulata juga sawet ny-unĕŋ nipun*

107/8/667.
hāḥ rakryan siha rakryan iŋ manĕ manĕḥ ṅhulun ibu pituhun ṅhulun tuhan,
nāhan śrī naranāŧaputra pakisapwan ibu ri sira haywa tâwihaŋ,
Āpan yan tuna kūŋ i māsku ri sirâpa ta hamĕṅana ni ṅhulun mĕne,
tan wanđyā mati karwa pun mađu manĕḥta tuhan i huwus iŋ swayambara*

107/9/668.
maṙmmā de jayawaspa mojaṙ ataṅis tĕka hirĕŋ i narendrakanyakā,
pantĕs pantĕs apolahan marĕk atakwan i manaḥ ira riŋ nrĕpātmajā,
siŋ solaḥnya wagĕd hanan pamisusal misusal api calâṅrĕṅiḥ rĕṅiḥ,
kĕdw-âkon marĕkâkisapwana nĕhĕṙ mulat arĕṅu waśâṅdĕlö mata*

<śāṙddūlawikrīḍita> 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
108/1/669.
sāmpun dyaḥ jayawaspa mojaṙ irikā ta dyaḥ sunandâṅucap,
rakryan tiṅhalananta māsku saŋ ajâtyantêŋ halĕp riŋ saƀā,
putra śrī raǥu potrakê haji dilīpâṅhiŋ kadaṅtâparĕk,
śudđakṣatriya sūṙyyawaṅśa taruṇâṅhiŋ śakti maṅke n raray*

108/2/670.
waswāsĕnta halĕp nirâṅdaśaguṇê rūm niŋ tulis mās tatur,
waṙṇnākāra nirâmarājaya ri waṙṇnākāra niŋ campaka,
muṅgw-î pāda nirâlawan miraḥ i kĕmbaŋ niŋ tawā kedĕkan,
Aṅhiŋ ketaka lot pinaṅkwakĕn ira n lwiṙnya n wĕtistâlaris*

108/3/671.
tan sāhêŋ śarapuṣpa kenaka nirâpan lwiṙ smarâṅiṇḍarat,
mwaŋ maṅgĕgwana puṣpacāpa ri kiwa n paṅde raras niŋ mulat,
pantĕs muṅgwa ri citta niŋ rara sujanma n sūkṣma tan pāwaka,
yogyâmaṅkwa ri māskw-apan paḍa lawan dewī ratiḥ riŋ hayu*

108/4/672.
nāhan raśmi nikāŋ ujaṙ tĕka rĕsĕp ri twas narendrātmajā,
sāmpun waspada kuŋ nirê saŋ aja maṙmma dyaḥ sunandā suꝁa,
ndan mogâṅjrum apet prahelika laṅö siṅgiḥ juga n strī kawi,
denyâṅjrum rasa guywa guywan araras ndātan tĕke jro hati*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
109/1/673.
rakryan tan sasiwinta māsku sira de ni karakĕtan irâṅurĕn laṅö,
riŋ tāman sira menduŋ enduṅan aśoka mĕkaṙ inarĕkan pinaṅkwakĕn,
Aṅkĕn māsa kapat mahas mahas adoḥ sahaja majamahan karas tanaḥ,
praŋ praŋ ciṇḍaga ketakī pracacaḥ akṣara salawas irâsiḥ iŋ ṭikā*

109/2/674.
rakryan maṅsula māsku saŋ ratu kabeḥ muwaḥ ibu paraṇanta waswasĕn,
piŋ pat piŋ lima waspadākĕna raras nira waluyana haywa saṅśaya,
yadyastun sira nora kāptya ni manaḥta muwaḥ uwahana ŋ swayambara,
ṅkā ta dyaḥ t-aduluṙ pahuṙ hurakĕnanta sira lamakananta mantuka*

109/3/675.
nāhan denya n amet prahelika laṅö rasa kakawin anambyakĕn manis,
ndan simbantĕn adoha budđi nira maṅkin arumaḥ apulaŋ lawan smara,
tan wruḥ ry-ambĕk irê narendrasuta yan sira winarahakĕn marêŋ laṅö,
tan pendaḥ lara koluran turida rāga nira ri saŋ ajâwuwuḥ laṅö*

109/4/676.
ndān ambĕk saŋ ajânahā sira ri budđya narapatisutā n tan ahyuna,
Āpan tan huniṅê halĕp niŋ asĕkaṙ taji wĕdi mulatêŋ ajoŋ kuniŋ,
tan hep hepĕn aniwya riŋ kadi sirâpi puji sinahuran patik haji,
riŋ siṅhāsana saŋ katiṅgal aṅaraŋ paḍa lĕṅĕŋ aṅikĕt pralāpita*

109/5/677.
Aṅlampū saŋ ajânahĕn turida māry-amalaṙ i harĕpā suputrikā,
Āpan tan ratu liŋ nirêry-awak ira praƀu tuwi sira tan kinahyunan,
Enak riŋ wĕkasan manaḥ nira harĕp harĕpĕn amĕnaṅêŋ swayambara,
molaḥ bāhu nirê tĕṅĕn marahakĕn ri pamĕnaṅa nirêŋ swayambara*

109/6/678.
ṅkā n jātismara putrikâtutuṙ i rūpa saŋ aja ri sĕḍĕŋ nirâpsara,
riŋ swaṙgga n pakurĕn lawan sira tuhun kapalaŋ alaŋ i tan siḥ iŋ wiđi,
maṅke pwa n paḍa janma mānuṣa sirâtutuṙ i siliḥ asiḥ nirâlawas,
wruḥ meraŋ kadi tan priyâpriya ri kāla nira n atĕmu riŋ surālaya*

109/7/679.
kāla śrîndumatī kapāśa tĕkap iŋ lara turida ḍinaṇḍan iŋ smara,
rāgâṅaṇḍĕhi sāhasâmarĕpĕki twas ira rasa kapatya riŋ saƀā,
yekā hetu nira n harĕp marĕka riŋ nrĕpatanaya palaṙ sirâsiha,
Āpan yogya pakāśrayan saꝑala paṅgajaha maḍĕmana ŋ smarānala*

109/8/680.
ratnânopama candrasūṙyyaja kaluŋ kaluŋ ira naranāŧaputrikā,
yêka n pawwat irê narendrasuta rāgapahula sumĕnö marê muꝁa,
Embuḥ teja nikā sĕḍĕŋnya kinaluŋ kaluṅakĕn ira riŋ nrĕpātmaja,
lwiṙ dewī ratiḥ aṅhyasi smara sira n paṅamĕṙ aṅĕnakĕn kaluŋ kaluŋ*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
110/1/681.
nrĕpātmaja mulat ry-awak nira suꝁâmbĕk ira n amĕnaŋ iŋ swayambara,
paḍâṅrahati cakṣuṙ ādi nira moliḥ i turida narendraputrikā,
tĕkê muꝁa nirâpriḥ oliḥ inusap hariṅĕt ira tumus tĕkê jaja,
ginañjaṙ ira riŋ sĕrĕḥ waja nirâsĕmu sĕmu guyu saƀya riŋ saƀā*

110/2/682.
para praƀu sirâlarâlaḥ arĕbut ri turida naranāŧaputrikā,
paḍânĕsĕl awak nirâlaraŋ anaṇḍaŋ inucap ira duṙyyaśapraƀu,
gĕluŋ nira rusak mure n inalapan makuṭa nira katon paḍâkucĕm,
tiḍĕm waja nirâsamun mari lumöŋ hinilan ira sĕrĕḥ mĕṅĕs mĕṅĕs*

<girisa> 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16
111/1/683.
hĕnĕṅakĕna narendra śrī putrī sira caritan,
muliḥ aṅalihi ḍampâwās de niŋ mulat i sira,
paḍa suꝁa paḍa haṙṣânĕmwākĕn kaharĕp ira,
patĕmu nira winaswās dewī dèwa piniturun*

111/2/684.
kaka kaka nira mantĕn denyâpet wulat amanis,
Akusikan apĕgâpriḥ yan lampaḥ paḍa balisaḥ,
siliḥ usap i muꝁâpan rūkṣa glāna hariṅĕtĕn,
wuwuḥ i hayu nikâṅhiŋ tiṅhalnyârĕṅu n ahuyaŋ*

111/3/685.
paḍahi paḍa gumĕntĕṙ muny-asraŋ sraṅan i harĕp,
grĕbĕg i laku nikaŋ wwaŋ sāmānyâṅiriŋ adulur,
ri harĕp i wuri lumrā sakweḥ niŋ para pajurit,
saha curiga karĕsrĕs maṅrakṣê nrĕpatanaya*

111/4/686.
ri tĕka nira maluṅguḥ riŋ paṙyyaṅka maṇimaya,
kaka kaka para guṇḍik muṅgw-î soṙ paḍa humarĕp,
kadi talaga patīṙŧan sakweḥ niŋ marĕk apupul,
nrĕpasuta nrĕpaputrī tan pendaḥ kumuda mĕkar*

111/5/687.
tucapa ta para taṇḍa n tan sŧity-âkuṭa kaṭikan,
pijĕṙ aṅarahakĕn wwaŋ siŋ yogyâṅatĕṙ atĕra,
hana sira wiku wrĕdđācārī motus atawura,
Amilihi śuƀasaṅjñā mwaŋ saŋ wruḥ wruḥ atawura*

111/6/688.
sĕḍĕŋ atawuṙ ahosan ginyākĕn sira huwusa,
curiŋ amarĕṅi ǥaṇṭârūm lālitya tan asarag,
paḍahi niŋ atawuṙ śabdanyâraśmi puja pujān,
mahuwusan i huwus niŋ pañcabrahma kinĕnakĕn*

111/7/689.
tĕlas ika ginuwantĕn śudđa ŋ mūla patawuran,
śarawa kalaśa lāwan śrāntimrĕt paḍa sumaji,
ǥaṭa kanaka wawan tīṙŧâtiṅkaḥ marĕk atatā,
paḍa hana pinalaṅkan salwiṙ niŋ saji humaḍaŋ*

111/8/690.
huwus asaji pari rwaŋ saṅǥâṙppat saha pipisan,
pasikĕpan ika tan saḥ soṅgwan mwaŋ hapit ajajar,
saŋ aja sira maluṅguḥ ṅkāna mwaŋ nrĕpaduhitā,
sĕmu ni manaḥ irêraŋ yan tuṅkul baṅun aṅurit*

111/9/691.
wiđi nrĕpati paṅajyan dewī maṅdyusa ri sira,
nrĕpatanaya lawan śrī dewī śudđa manaḥ ira,
ndan i huwus ira dinyus dyus pahyas nira kumĕñar,
kadi salaga kalahrwan mĕmbaŋ wāhu kajawuhan*

111/10/692.
nrĕpawaraduhitâdan siñjaŋ wāhu sinalinan,
tapiḥ ira katutuṅkul maṅde tuṅkula saŋ aja,
dumadak amuharâśrī siŋ dodot nrĕpatanaya,
siliḥ asiha nirâṅhiŋ don iŋ wastra siliḥ asiḥ*

111/11/693.
Aŧa ri huwus irâhyas prāpta mpuṅkw-aṅarahakĕn,
sira tumuluy adandan sakweḥ niŋ marĕk aṅiriŋ,
I lari nira cumuṇḍuk riŋ dewagrĕha madulur,
dwijawara sira masyaŋ tan sāhê hiriṅan ira*

111/12/694.
huwus ajajaṙ aluṅguḥ tapwan wanwa siliḥ asiḥ,
siniwikaraṇa de saŋ paṇḍya brāhmaṇa matuha,
saŋ amawa kuśapāśâṅgyākĕn mādĕga ri sira,
kadi mĕbĕda sira n tan sāhâtĕmwa siliḥ asiḥ*

111/13/695.
ri sĕḍĕŋ ira tinuntun de saŋ brāhmaṇa ri harĕp,
kumuliliṅi ƀaṭārâgni mwaŋ kāsiḥ ira tumūt,
dwijawara paḍa saśrī masraŋ weda nira humuŋ,
Aƀinawa kadi kumbaŋ moliḥ kĕmbaŋ iŋ asana*

111/14/696.
hyaŋ anala suꝁa haṙṣa n ton saŋ rwâṅidĕri sira,
dilaḥ ira paṅadeśan tan suṇḍe malad aṅadĕg,
nrĕpawaraduhitâgyaŋ mogânoliḥ i saŋ aja,
sĕmu ni wulat irâjaṙ yan piŋ sapta sira midĕr*

111/15/697.
muwaḥ ajajaṙ aluṅguḥ kāliḥ kāliḥ ira marĕk,
kĕtĕṙ i taṅan ira n wahw-âpāṇigraha rumaras,
paḍa parĕŋ anibākĕn pūṙṇnāhūti saha samit,
śiwa sakala ƀaṭārâgni n sākṣī niŋ awiwaha*

<waṅśasŧa> 
⏑ – ⏑ | – – ⏑ | ⏑ – ⏑ | – ⏑ ⏓ = 12
112/1/698.
huwus mamūjā ri ƀaṭāra pāwaka,
parĕŋ sirânĕmbaḥ inastwakĕn jaya,
lawan sawīja n siniwi n jayêŋ raṇa,
muwaḥ pratiṣṫênaƀiwāda śāśwata*

112/2/699.
śinaṅꝁapāṇyan sira de mahādwija,
muwaḥ mahāpaṇḍita śꜽwa sogata,
maśaṅꝁapāṇî sira len mahāguru,
huwus wineḥ uttamadāna de haji*

112/3/700.
mijil suputrī kalawan nrĕpātmaja,
paḍâpatĕmwan wulat esi manmaŧa,
harĕp gumuywa nrĕpaputrikâwiraŋ,
tumuṅku tuṅkul matukup tukup tutuk*

112/4/701.
marĕk wruḥ ī tiṅkaḥ ikaŋ pasaṅgrahan,
hatĕp nikaŋ ḍampa wineḥ sumiṅhita,
narendraputrâṅgĕnĕṅî suputrikā,
parĕŋ manuṅgaŋ wĕkasan paḍâraras*

112/5/702.
sĕkaṙ taji śrī naranāŧaputrikā,
tiliŋ kagiṅgaŋ kalawan tutup gĕluŋ,
narendraputrâmahajĕŋ sakê wuri,
Anĕmwakĕn leśya suꝁâṅharas pipi*

112/6/703.
Alakwa lakwan paripūṙṇna riŋ halĕp,
tabaŋ tabaŋ rāmya karĕṅw-awaṅsulan,
kiduŋ kinaṅsyan murawanya tan humuŋ,
lalitya tan kaṙkkaśa saŋsayâraras*

112/7/704.
mrĕdaṅga sāmpun sumĕneha paṅruhun,
hanâtĕkap len sinameni riŋ kiduŋ,
ṇḍĕk ĕṇḍĕkan prāya ni de nikā muni,
lĕṅĕŋ karĕṅw-âsĕmu paṅgyat iŋ jawuḥ*

112/8/705.
payuŋ putiḥ rwa-rwa manimbaṅî sira,
parĕŋ lumampaḥ tan adoḥ paḍâṅadĕg,
pujut lawan jĕṅgi rarâmawâhirĕŋ,
baṅun graha rwa rwa paḍâṅgayaṙ wulan*

<girisa> 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16
113/1/706.
ri huwus ira tĕkêŋ paprāsan bwat suraṇagara,
sahana hana nikaŋ wwaŋ ƀakty-âṅañjali ri sira,
pasaji ri sira hampyal dantâśrī sira n apupul,
kadi surapati saṅkêŋ swaṙgga mwaŋ suramahiṣī*

113/2/707.
tucapa halĕp ikaŋ paprāsan dug sira winaraŋ,
kadi humarasa wimba hyaŋ candrāṙkka winulatan,
tĕka riŋ alun alun söḥ luṅsiṙ baŋ hinatĕpakĕn,
paḍa kadi gunuŋ āpuy muntab de niŋ aṅin adrĕs*

113/3/708.
rasa bubula tĕṅaḥ niŋ rājyâpan paḍa gumĕrĕḥ,
para ratu saha gĕṇḍiŋ goŋ rojeḥ tabĕ tabĕhan,
Apituwi para taṇḍâsraṅsāṅan midĕṙ aritan,
saha paḍahi gumĕntĕṙ lagy-atry-âsurak aṅawat*

113/4/709.
para widu sĕḍĕŋ aywan saŋ taṅkil hyaŋ acarita,
paḍa gumuyu kapūhan sakweḥ niŋ widu binisa,
hana kawatĕk ujaṙnya n guyw-âwaṙṇna macarita,
Uḍuḥ uḍuḥ uḍuḥ āḥ āḥ hā hā hāḥ bisa dahatĕn*

113/5/710.
sahana niŋ abañol denyâṅguywākĕna puraci,
Aṅigĕl igĕl agĕŋ göṅan koṇṭol paḍa mĕtĕtĕŋ,
wĕlu sakĕbĕḥ agasyak ndan mogâwĕdi wĕkasan,
kaguyu guyu kagöman yan prāpta ŋ wĕlu sabaṭaŋ*

113/6/711.
pirus amirusi menmen denyâmet pacĕḥ acĕmĕḥ,
rabi nika bisa pantĕs denyâƀāwaka maṅĕyĕḥ,
laki nika mulat aṅdrĕŋ kahyun hyūn aṅuṅas uṅas,
kadi wĕḍus anut añjyan yan tĕṅhā tĕka muriṅis*

113/7/712.
Ikaŋ amacaṅaḥ oliḥ guyw-apriḥ paḍa sinurak,
tĕkap ika nini niny-elik maswāmi wĕrĕ wĕrĕḥ,
paḍa bisa ŋ awayaŋ wwaŋ denyâṅguywakĕn atarik,
pacĕḥ ika kaki kaky-akrak ginyat muliḥ akusa*

113/8/713.
sahana nika pinaṅguŋ tūt padw-âƀinawa katon,
paḍa gumuruḥ awantus sakweḥ niŋ guyu gumĕtĕr,
bari bari kapacĕḥ niŋ wwaŋ ŧāni n gumuyu kĕkĕl,
patĕmu ni pasurak niŋ wwaŋ kady-ampuhan apagut*

113/9/714.
Atali tali kakulwan loṙnyârĕṅgiṅan ajajar,
rasa ḍawuha tĕkapnya n lumpat lumpat api tibā,
milu milu para raṇḍânonton dan paḍa gigirĕn,
paḍa sinurak i lumpatnya n kālaḥ paḍa kawalik*

113/10/715.
Amĕnuhi nagara ŋ wwaŋ ŧāny-akweḥ madulu dulur,
winijilakĕn ikâsiŋ saṇḍaŋ saṇḍaṅan ika mās,
wijaḥ amĕli ḍaḍaŋ saṅgiŋ calwan saha kurupuk,
Anak ika suꝁa de niŋ tumpi mwaŋ gaja gajahan*

113/11/716.
hana sira wiku saṅkêŋ haryāhâlĕpiṙ acĕpuḥ,
kasutapan ira maṅde kweḥ niŋ śiṣya paḍa marĕk,
tuhun ulaḥ ira pĕñcul siŋ siŋ ƀāwa nira kiṭuŋ,
siŋ ucapan ira baṅsit yêkī śabda nira rĕṅön*

113/12/717.
ra tapa laki kapūhan wahw-ânon nagarasaƀā,
Aƀinawa mulat iŋ ƀogâtyantâmuhara suꝁa,
kalĕwi lĕwiḥ ikaŋ kory-alwâgöŋ gupura nikā,
nrĕpati tĕka salumbuŋ riṅgi ṅgānya tiniwikan*

113/13/718.
nahan ucapan ira wwantĕn têkā titiṙ ataña,
paḍa karika ŋ ujaṙ köto mwaŋ kori hayu nipun,
kalawan ujaṙ anĕṅgaḥ kāri mwaŋ kari liŋ ikā,
sira sumahuṙ agampil mruḥ mruḥ maṅhawag aṅucap*

113/14/719.
kṣamakĕna bapa dentâtakwan yogya tan ahala,
tumañakĕn ikanaŋ kori mwaŋ kori pariƀaṣa,
paḍa bapa wĕnaŋ aṅgon yan tuṅgal taliṅa gajaḥ,
kalawan ujaṙ adigra mwaŋ tan padriga rahayu*

113/15/720.
nahan ujaṙ ira baṅsit baṅsit tan ya cala nira,
sahana hana nikaŋ wwaŋ ŧāny-atwaŋ mulati sira,
tapa tapa nira pĕñcul wwaŋ wwaŋ sākṣara maṅucap,
milu milu ta ya baṅsit ndan twaŋnyê sira liŋ ikā*

113/16/721.
hĕnĕṅakĕna saŋ aṅdon tontonan sĕḍĕŋ amĕpĕg,
waluyana caritan śrī putrī mwaŋ nrĕpatanaya,
ndan i huwus ira pinrasprās mantuk mara ri dalĕm,
gĕrĕḥ ikaŋ arĕbut prasprāsan maṅgyat adadakan*

113/17/722.
kunaŋ ikaŋ arĕbut penī penī hana ri ruhur,
Uliḥ ika paḍa mūlyâpan wastrâhayu saꝑala,
binĕbĕdakĕn ikâkweḥ len muṅgw-iŋ cĕṅĕl i gulū,
hilaŋ i cĕṅĕl ikê soṙ mwaŋ dodot nika karĕbut*

113/18/723.
nda tucapa para nāŧân sāmpun kewwan ira kabeḥ,
paḍa mamaluyakĕn mās lāwan wastra pamisalin,
saha manis iŋ ujaṙ ndan liśya n pawwata pahula,
muliḥ i huwus irâmwit duḥkâsĕṅhit i saŋ aja*

113/19/724.
muwaḥ ucapakĕna śrī putrī mwaŋ nrĕpatanaya,
saŋ amaraŋ i sira strī strī wrĕdđā pitu ŋ abuyut,
tuwi kadaŋ ira tan len riŋ sajñâhayu manulus,
Atuha tuha tinuṅgal sakweḥ niŋ marĕk i sira*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
114/1/725.
bwat kāmeśwara ratna nīla winaṅun grĕha linaraṅan iŋ huwus praƀu,
lwiṙ padmâsana siṅha rūpa ni sakanya kumĕñaṙ abirū paḍâkiris,
kasraŋ de ni sĕnö nikaŋ kanaka paṅhatĕp apituwi söḥ mađubrata,
sākṣāt rātri winĕtwan iŋ wulan awā linĕṅĕṅakĕn i śabda niŋ cucur*

114/2/726.
ṅkā dewī winaraŋ lawan saŋ aja māṙ hati nira rumaras paḍâwĕnĕs,
ry-antuk saŋ mamaraŋ maraŋ ri sira kāri sira kadi mađubratâsana,
maṅke pwa n tumĕmu ŋ prayojana ni rāga nira malawas aṅhiḍĕp smara,
kady-âṅipy-aṅisapwakĕn wulan awâmbĕk ira n aṅisapu nrĕpātmajā*

114/3/727.
śrī dewîndumatī miṅe tan anumoda ri palaku ŋ asiḥ nrĕpātmaja,
heman luḥ nira maṅlĕtuḥ lĕtuhi soca nira kadi saroja kābunan,
moǥanya pwa mayat mayat halis irârĕṅu rĕṅu kaharas wawaŋ tikĕl,
tan pātmā kinisapwakĕn twas ira tan pajajamuga rĕmĕk sakê taṅan*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
115/1/728.
lĕŋlĕŋ niŋ lod lĕyĕp niŋ wukiṙ inayu papaṅgiḥ nirârok piniṇḍa,
kālaṅkyaŋ mwaŋ rĕrĕb waṙṇna nira kadi liraŋ kāmukan saṅhub awrā,
himpĕṙ saŋ hyaŋ śaśī kĕmbaṙ apupul akĕmul truḥ truḥ iŋ kāla sanđyā,
dewī dewâṙdđanārīśwara patĕmu nira lwiṙ ṭikâkarwa karwan*

115/2/729.
saŋ kady-ânaṅga māry-âtanu mijil atĕmaḥ rājaputrâdwitīya,
maṙmmâpet siḥ tan imbâmĕkul aṅamĕṙ amĕṙ cumbu cumbw-âṅalap sor,
sotan ta ŋ wwaŋ riris kāṅinan apĕnĕd arūm paṅhilaŋ rāgabahni,
pömpöman rāsika lwiṙ nira paliḍaḥ iŋ elik miṅe riŋ kisapwan*

115/3/730.
mambö sub niŋ smarâṅde huyaŋ i hati nirâwaṙṣiḥ apriḥ rasanya,
sumyuk taŋ rāgawaṙṣâṅapitu makĕcĕhan lagy-awantö raras twas,
Atruḥ truḥ haṙṣacittâmarupuhi turidâwaḥ wahan sanmatâgöŋ,
trĕṣṇâṅumbaŋ lawan siḥ manis iŋ ujaṙ arūm saŋsayâdrĕs hilīnya*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
116/1/731.
saŋ hyaŋ hyaŋ ni laṅöku māwak aśarīra mĕtu ri paṅaweśa niŋ smara,
lwiṙ dewī sakalânurun bĕsuṙ i rāmya niŋ amĕŋ amĕŋ iŋ surālaya,
lakṣmī niŋ nagarī turuŋ matĕmahan karika kita wiśāta lālana,
saŋ sākṣāt pratimâṅaraŋ hulun anugrahana tariman aṅharas pipi*

116/2/732.
ṅūnî kāla nikaŋ swayambara mijil kita kadi wijil iŋ niśākara,
sakweḥ saŋ pininaŋ praƀāwa nira söḥ murub aṅabaṙ abaṙ tĕkêŋ laṅit,
rākantânwam alĕk taŧāpi kita haṙṣa tan aharĕp i wīṙyya saŋ praƀu,
göŋ niŋ priḥku lawan siḥ iŋ hyaŋ aṅiriŋ ri ḍawuḥ i turidanta ri ṅhulun*

116/3/733.
maṅke muṅgaḥ apöm waliṅku ta kataṅgamaṅakĕna pamaṅku ni ṅhulun,
seṅĕṙku n dinĕlö ndatan tinarimâṅusapi hariṅĕt i wwit iŋ susu,
dentâhyun kadi guywa guywan iŋ apa n rĕsĕpa pisaniṅū tĕkê hati,
siŋ solaḥku sinikwakĕnta tinĕpak hana tinama rare pinīḍana*

116/4/734.
nāhan de nrĕpaputra haṙṣa maṅĕnākĕn ucapan amanis priyambada,
Aṅluṅlūṅi laṅö hanan pakakawin kakawin aṅarĕki nrĕpātmajā,
mogâtön aṅusap jajâṅĕluk ĕluk lĕṅĕn araras amaṭya maṭyani,
pet pet rāga mamanwa manwa mamĕpĕṙ mĕpĕṙ ataña ri mūlya niŋ tapiḥ*

<wisaṙjjita> 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20
117/1/735.
śrîndumatī kakĕnan wiṣa niŋ ujaṙ arūm sumusuk ri hati,
ndan kadi tan huniṅā pawulatan ira moǥa mahâpi hade,
rwā ŋ katahā n uduhĕn brituha wilaja hetu nirâpi tulak,
rāga nirâṅulanĕḥ tuhun awĕdi kawĕs riŋ ulaḥ kawawa*

117/2/736.
maṙmma nirâwri lanâkiput awĕdi kasiṅkaba siñjaŋ ira,
tan huniṅan tinañan lara ni wĕtu ni luḥ nira niṣkaraṇa,
nora waneḥ paran iŋ manaḥ apĕga kumöl winisik wisikan,
ṅhiŋ panamantara ri sru saŋ aja winiweka nirê twas ira*

117/3/737.
sāma paran wĕnaṅânulaka ri pamĕkulnya tan eraŋ amĕl,
dāna paran ta kunaŋ wĕnaŋ anuculanê paṅagĕmnya tapiḥ,
ƀeda paran wĕnaṅanya kumawaśakĕna bwat i rāga nira,
daṇḍa jugênaka liŋ nira nĕhĕṙ anĕpak jaja sāhasika*

117/4/738.
kāla nira n panĕpak taṅan ira kadi pādapa molaḥ alon,
mambĕt ikaŋ luṅayan kadi lurus iŋ aśoka tinūb niŋ aṅin,
tiṅhal irârĕṅu moǥa kadi sarasijê tĕka niŋ ƀramara,
suṅsut irê nrĕpaputra hana kadi gula drawa de niŋ ĕbun*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
118/1/739.
Ꜽ koŋ ƀrānta kasop i luḥ niŋ aṅaraŋ kasarik i laṭi niŋ wineḥ sĕpaḥ,
lĕŋlĕŋ denta mulat piliḥ winawa niŋ turida sinaput iŋ hyaŋ iŋ ṭikā,
rūm niŋ śabda mameka sambĕt i gĕluŋ kari kita pati jumput jumputi,
dentâṅol midĕṙ iŋ tĕṅaḥ kapana yan warasa kadi panumpal iŋ smara*

118/2/740.
siṅgiḥ ƀrānta kakanta māsku mapa don iŋ aṅasag inawenta lĕŋlĕŋa,
twaskw-apriḥ binĕbĕdta riŋ tali gĕluŋ cinucuk i luṅid iŋ matâluru,
mogâṅde wulaṅun manista rinasan tuhu tuhu n agĕlaŋ gĕlaŋ kuniŋ,
ṅhiŋ yan rakryan aṅastwa riŋ luḥ uwatanya marasana ri rāga ni ṅhulun*

118/3/741.
pintĕn māsku wuyuŋta tan hana waneḥ pinalaṙ asiha sanmatêŋ akuŋ,
cĕp tênduŋ taha tan taṅis kaharĕp i ṅhulun aṅisapu jöŋta sewaka,
luhtâdrĕs humilī pasuŋta karikā taham ibu tan ikā prayojana,
Aṅhiŋ prāṙŧana moǥa sidđa katĕkāna siliḥ usapa luḥ lawan kita*

118/4/742.
Intaṙ haywa marĕk paran karika donta paran iku kināṙyya niŋ marĕk,
tan siḥ rāga nimitta niŋ taṅis adoḥ tiki kakĕnana kapriyambadan,
lāwan tan suꝁa hetu niŋ luḥ aṅasapta ri mata tuwi tan gawe gawe,
luḥ luḥ duḥka luḥ i ṅhulun taṅi taṅis prihati karaṇa niŋ lanânaṅis*

118/5/743.
nāhan de nrĕpaputrikânulak i sāhasa saŋ aja saranta riŋ prĕman,
tan paṅde wĕdi riŋ kĕdö marĕk aṅol nĕhĕṙ aṅarĕki de nirâṅucap,
maṅkin haṙṣa rinĕṅwan aṅlalu kasuṅsutana saŋ aja saŋsayâwawuḥ,
śrī putrī sira kāpĕsan ri panulak nira jaja wĕkasan sirânaṅis*

<nawahaṙṣa> 
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19
119/1/744.
Adawa n panukĕṙ saŋ ahayu kadi tuhwa nĕhĕṙ miṅaya,
Anaṅis kadi tan patĕmahana lulut pwa ri suṅsut ira,
Aṅĕsaḥ kadi tan siliḥ asiha mĕne ri huwus niŋ ulaḥ,
Anulak ri sĕpaḥ nrĕpasuta kadi tan pamalakwa hĕlĕm*

119/2/745.
Atukup taliṅâwĕdi katĕkana rūm niŋ ujaṙ kinire,
susu tan winĕḍaṙ wĕḍaṙ awĕdi kakukwa ragĕt ragĕta,
Akĕmul kĕmul epu ri pĕpĕsa ni mađya nira n pinĕkul,
Asaput muꝁa kady-awĕdi hilaṅa rūm nira kārĕkana*

119/3/746.
nrĕpaputra mamaṭyakĕn i manis ira n gula rāga rinok,
ratus iŋ mađupaṙkka sira guliga niŋ lara haṙṣa pinöm,
rinĕbut pinakesi ni mata niŋ akuŋ ri dalĕm nagara,
papa de nira tan paṅaraṅakĕna tan panibākĕna luḥ*

119/4/747.
lĕṅĕŋ iŋ mađumāsakusuma pinakaswaśarīra nira,
paḍaŋ iŋ wulan aṅrahinakĕn alaṅö pinakāmbĕk ira,
lumĕkas pwa sirâṅhari hari kadi kāṙttika raśmi nira,
mĕtu kady-asirat sirata maṇik ujaṙ nira maṙmma dahat*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
120/1/748.
māskw-induŋ mapa rāmya niŋ wulatanêŋ mata mamanisa tan pawora luḥ,
tan paṅrĕṅwa rĕṅiḥ lawan paṅĕsaḥ iŋ kinisapu manukĕṙ tĕkê hati,
mwaŋ tan paṅgilana n paṅol sahuraṇa n paṅucap uƀayanâṅharas pipi,
byakta n mūra lawan śawaṅkw-ibu yadin kita mulata manuṅsuṅêŋ guyu*

120/2/749.
ndin wanyâku tĕkâṅisapwakĕna māsku pinaṅĕmulakĕn tĕpak jaja,
Epu ṅwaŋ mapa tekiŋ enaka baśâṅarĕkana pinamömakĕn waja,
rĕskw-induŋ tumĕkākĕnâmbĕk i hayunta pinaṅagĕmakĕn naꝁâluṅid,
ṅĕs ṅösĕn mulatêŋ matâmati matî ri paṅayat i halista mamraṅa*

<kilayu anĕḍĕŋ> 
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22
121/1/750.
nāhan wĕtu ni turida rāga rakryan aja māwak ucapan amanis,
An sāhasa sira kahanan wĕlas ri panaṅis nrĕpawaraduhitā,
Om yan humĕnĕṅa sakarĕŋ maṅantyakĕna rāga nira saŋ anukĕr,
saŋ hyaŋ smara ri manaḥ irâṅalaḥ pisaniṅūn wĕnaṅa pihĕraṇa*

121/2/751.
saŋ śrī niŋ ahayu sakaḍatwan osaḥ aṅĕliḥ kawarĕgan anukĕr,
wahw-âlupa taṅan ira riŋ tapiḥ tuṙ ira karwa lumay akilusū,
mwaŋ puṇḍutan ira tumibā lukaṙ tali talinya paḍa tan iniwö,
Aṅlampw-anaṅis aṅĕsĕsan paṅewala narendrasuta tinarima*

121/3/752.
Ambĕk saŋ aja suꝁa girahyasĕn marĕk añaṅkiraṅi tan inapa,
riŋ swapna hiḍĕp ira ri tan kawāđan i paṅol nira n inĕnĕṅakĕn,
Oṅsil taṅan ira tumamêrikaŋ kadi manuk wahu kumapu kapu,
mūṙcꞓā twas ira kawa kawân anon kadi tanaḥ sumĕlap i taliṅa*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
122/1/753.
Utpāta nrĕpaputra riŋ śayana moǥa tĕka ri papupul nirêŋ jinĕm,
liṇḍū gumrit ikaŋ palaṅka kumĕtug pakĕtĕb iŋ aṅĕsaḥ pinaṅkwakĕn,
Olaḥ lwiṙ bubula ŋ tilam pakĕdal iŋ wĕtis amijilakĕn larap larap,
wintaŋ sūṙyya śaśaṅka nāga kagiwaŋ giwaŋ i kĕlab ikaŋ laṅit laṅit*

122/2/754.
guntuṙ luḥ mahawan ri lambuŋ iŋ iruŋ tumĕḍun amalapaṙ marê kapö,
kasrĕg katrag ikaŋ payođara lanâpipit alara kawantus iŋ jaja,
lambe śīṙṇna babak laṭinya hana mātra miraḥ i tapak iŋ wajânĕsĕp,
miṅgut śrĕṅga nikaŋ halis huwus apaṙwwa sana sini tikĕl mayat mayat*

<wīralalita> 
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓ = 16
123/1/755.
śrîndumatī huwus kawawa māṙ gupe kawĕnĕsan,
mĕṅgaḥ awuṅw-anoliha paran tikāŋ inusapan,
siñjaŋ irâmiraḥ karuđiran tinuṅkulan ira,
kapyuhan aṅligâsidĕha hewa riŋ nrĕpasuta*

123/2/756.
maṙmma narendraputra mawĕlas lanâṅhari hariḥ,
liśya nirâṅgamĕl susu mahâṅusap luḥ i jaja,
ken winirū wirū lamakan iŋ paṅol hiḍĕp ira,
cumbu wicakṣaṇâmisiki leśya niŋ maṅarĕki*

123/3/757.
śrîndumatī maṅö kadi tulis wineḥ aṅaraṅa,
waṙṇna nirâkucĕm kasirĕman damaṙ mari lumöŋ,
kram kram i pāmbĕkan saŋ aja wahw-aǥāṣa tumitiḥ,
hetu nira n wijil kadi tapĕl turuŋ tinapihan*

<Udgatawisama>
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 20
– ⏑ ⏑ | ⏑ ⏑ ⏑ | ⏑ – ⏑ | ⏑ ⏓ = 11
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏓ = 13
124/1/758.
dumunuŋ sirêña nira kāliḥ uwa nira kapaṅgiḥ iŋ natar,
muṅgw-i patiga niŋ aśoka liman,
Akĕmit lawan kaka kakâmajaŋ wulan*

124/2/759.
tumuluy kataṅgamaŋ anuṅsuŋ iña nira wawaŋ mamaṅkwakĕn,
mojaṙ uwa nira marĕk manuluŋ,
Ibu kölakĕn ṅhiŋ ika de nikâṅlare*

124/3/760.
wihikan ṅhulun ri lara niŋ gati kawawa tinambay iŋ priya,
soṙ ibu lara lara niŋ kawĕlad,
kasahasraƀāga lara niŋ matâpĕpĕḥ*

124/4/761.
Anulis ṭikā dinudutan puḍak ibu lara niŋ minaṅkana,
lwiṙ hrĕbuk aṅalilipi ṅrĕs ikā,
Aṅinaŋ sĕrĕḥ lĕgĕ paḍanya riŋ pĕḍĕs*

124/5/762.
I kapiŋ rwa niŋ gati wĕnaŋ rinĕṅihakĕn ikaŋ larâhaṅan,
yan huwus alawas apöm akule,
Alilaŋ laranya kadi mukṣa riŋ tapiḥ*

124/6/763.
tuhan i ṅhulun muliha rakryan alaḥ ibu waluy parêŋ jinĕm,
tolihĕn alal ira saŋ kawĕkas,
mulat iŋ lawaŋ mapaga rūmta riŋ guyu*

124/7/764.
Araras wuwus ny-uwa nirâṅlipu lipuṙ i manaḥ nrĕpātmajā,
moǥa winawa nira riŋ kalaṅön,
lara niŋ hañaṙ kawawa riŋ pasaṅgaman*

124/8/765.
sira saŋ kinon maluya tan paṅucap arĕṅu hewa suṅkawa,
kāṅĕn aṅĕn ulaḥ ulaḥ saŋ aja,
kamatolihĕn tuhun arĕs kapiṅrwana*

124/9/766.
wĕkasan hinĕmbanakĕn iŋ kaka kaka mara riŋ pasaṅgaman,
gaṙjjita saŋ aja sawet niŋ alal,
mĕtu kapriyambadan i de nirâṅucap*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
125/1/767.
yak maty-âku dĕlönta māsku palalun makahawana hayunta gĕgwana,
Ūṙṇnā nūpura ƀūṣaṇanta katĕkāna tĕmahana ni janma ni ṅhulun,
mwaŋ rup ꞓattra kaluŋ kaluŋ saha sĕkaṙ taji mijila lawan tutup gĕluŋ,
Aṅgon denta ri kāla niŋ piniḍuḍuk mapa rasa rasa niŋ sinanmata*

125/2/768.
tan heꝑepĕn aƀūṣaṇâpan anukĕṙ nukĕri laku pataṅkis iŋ kale,
prāyâṅrup tĕka kaṙṇnaśūla niyatâmuhara tuna ni de niŋ aṅrĕṅö,
kaṇṫâṅrĕs tĕkap iŋ kaluŋ kaluŋ ikaŋ payuŋ aṅadĕg adĕg hanêŋ adoḥ,
Ūṙṇnā wyaṙŧa lawan sĕkaṙ taji tutup gĕluŋ anĕwasakĕn bwat iŋ mulat*

<girisa> 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16
126/1/769.
nahan ujaṙ ira mambö rāgânūta ri saŋ aja,
lukaṙ i tapiḥ irâsowe keṅkab hinĕnĕṅakĕn,
wahu sumahuṙ anū de maṅke yan tinaña tañan,
mari luḥ ira kumĕmbĕŋ wahw-âweḥ maṅarĕkana*

126/2/770.
nrĕpatanaya kasĕṅkwan rāgâmaṙppĕki sumaput,
Amahawas isi niŋ ken sāmpun waspada kaharas,
Aṅamĕṙ amĕṙ amakpak wruḥ ry-ambĕk niŋ aṅĕsaha,
lwiṙ anadaki kĕnêŋ hrū maṙmmâṅrehi tan asarag*

126/3/771.
ri huwus ira kapiṅrwan saŋ śrī niŋ tulis aṅaraŋ,
lara nira mahĕli prīty-âluŋluŋ hyun aṅalaya,
manaḥ ira wahu tūtūt kālap de nrĕpatanaya,
turida nira kahĕnti mwaŋ siḥ niŋ hati kapulut*

126/4/772.
paṅusĕŋ ira ri lambe lambe tan tĕka ri hati,
panĕpak ira huwus mūṙ mukṣâṅdohi taṅan ira,
mari marĕṅu tumiṅhal tuŋtuŋ niŋ halis alaris,
manis i guyu nirâṅdyun wruḥ giṅgaŋ wahu kasiṅī*

126/5/773.
patĕmu nira winaswās kady-anwam yumayi yayi,
saŋ ahayu sira molaḥ maṅlaḥ laḥ kumĕda kĕdal,
saŋ aja sira sumuṅkĕm tan paṅle kumuru kurub,
paḍa kumĕsĕk iŋ ambĕk tan kewrān awuda wudā*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
127/1/774.
riŋ krāban kalasā mijil sira sumaṅgraha wali nira pūṙṇna tan kuraŋ,
sāmpun kewwan irânaḍaḥ sira pĕnuḥ sama marĕk i sira wwaŋ uttama,
ramyâtiṅkaḥ atūt paluṅguḥ ira saŋ huwus agati wineḥ akarwana,
Ācārī kalawan karaṇḍan ira muꝁya pinituhu paḍa wruḥ iŋ krama*

127/2/775.
ṅkānê soṙ apupul paḍâruhuṙ iŋ ambĕk aruhu ruhuran paḍâṅaliḥ,
Ewĕḥ tan kawĕnaŋ tiniṅkaḥ aputĕk saŋ amahayu makon atiṅkaha,
de ni kweḥnya wiwal paḍâwyahata budđi nika puji puji n pakawwaṅan,
siŋ soṙ uṅgwan ikânĕsĕl ri saŋ aniṅkaḥ inucap ika tan wruḥ iŋ krama*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
128/1/776.
wet wet niŋ brāhmaṇâtyanta wĕkas iŋ aruhuṙ kadwijāṅśan ginöŋnya,
wet niŋ śꜽwaṙṣy-aluṅgw-î nĕhĕṙ apuji kaƀasmāṅkuran mūlya denya,
wet niŋ bodđâdwitīya n rumĕja rĕja kabudđāṅkuran kāraṇanya,
tan tuṅgal māṙgga niŋ kādyan asĕmu hawan iŋ muṅgaḥ iŋ paṙwwatāgra*

128/2/777.
wwaŋ wruḥ riŋ lokikācāra sĕḍĕŋ iŋ anaḍaḥ tan kawoṙ woṙ manaḥnya,
denyâbudđy-âmanis mĕṅgĕp upaśama tinon mewĕḥ olaḥ tiniṅkaḥ,
Aṅdoḥ tan saṅgrahêŋ uṅgwan aruhuṙ alĕmĕḥ worĕn iŋ tan kaśudđi,
maṅgā muṅgwêŋ asoṙ ndan yan apupul atatā sabrayârok sahāṙyyan*

128/3/778.
guṇḍik rwa-rwâpupul tan wĕnaŋ apasaḥ adoḥ de ni göŋ iŋ pamitran,
kady-âkarwan swarūpanya paḍa paḍa siliḥ mūla tuṅgal pināliḥ,
solaḥ seṅĕṙnya mogâṅinaki ri panunasnyêŋ tuhan sāri sāri,
denyâniṅkaḥ ry-awaknyâṅruhuri rinuhuran rāmya sawyāpasawya*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
129/1/779.
paḍânaḍaḥ akālihan sama kinon marĕka suꝁa linawwa lawwakĕn,
sawaŋ hudan atöb tibêŋ bañu kĕcap niŋ apupul amaṅan rinĕṅwakĕn,
marĕk sahana niŋ magoṣṫi humĕnĕŋ rumasa rasani paŧya niŋ rasa,
tuhun kasĕrĕtĕn jugâṅucap aminta paluṅan atĕkĕm jajâsĕgu*

129/2/780.
lariḥ lumari tan pararyan alaris ri katahapan ika n hanâtulak,
surâsira siran rasanya surasârĕbu rĕbu sumĕḍaḥ kinahyunan,
maṇik pinakajaṅga tan papĕgatan kucuṙ ika kadi pañcuran juruḥ,
kilaŋ brĕm inalap ginanti kadi tīṙŧa mađu mamulakan sakêŋ gĕḍaḥ*

129/3/781.
paḍâlap alapan tahap sama marĕk wija wijaḥ awĕrö girahyasĕn,
Apintiga hanan papiṅpat aṅigĕl katĕkan urak aganti tan bĕsur,
Ikaŋ wwaŋ atĕrĕḥ manaḥnya kĕna riŋ sayub ahaṅan agasyak iŋ saƀā,
putus maṙ atĕṅö para mpu bini moǥa salaḥ ĕluk ulaḥ nirâḍake*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
130/1/782.
strī niŋ śꜽwa tan eraŋ eraŋ aṅigĕl kaguyu guyu wĕrö wĕrö dawā,
tan haṙṣêŋ swara niŋ mrĕdaṅga salukat ṅuni ṅuni yan i gīta niŋ waneḥ,
hetunya n paṅiduŋ wijil niŋ ajiyaḥ sahuli huliḥ ikâṅrĕṅö rĕṅö,
sahtote praŧamā kiduŋnya n aṅawat midĕm aṅujiwat ambahan tayoḥ*

130/2/783.
ḍaŋ hadyan tumurun gumanty-aṅigĕl oṅsil aṅawak akikat rumampayak,
ṅhiŋ kahyunya kiduŋ buwun ya kiniduŋnya n aṅalik alik endaḥ iŋ saƀā,
ramyârūm sinĕlanya gĕṇḍiŋ i tutuk kaguyu guyu ginañjaṙ iŋ lariḥ,
giḥ giḥ puŋ ri kipaḥ ḍuraŋ diniwayūḥ amamati juga de nikâmbahan*

130/3/784.
Endaḥ ƀāwa nikaŋ waneḥ saha kiduŋ midĕṙ aṅilagakĕn wwaŋ iŋ saƀā,
ndan strī niŋ widu rakwa moǥa kawatĕk sawaŋ acarita de nikâṅigĕl,
đik haḥ kaśmala nāhan ambahan ikâṅgyat anudiṅi matâṅjĕjĕk lĕmaḥ,
Ꜽg lĕs liŋnya nĕhĕṙ muliḥ matĕlasan maṅumik umik aṅañjalîŋ tawaŋ*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
131/1/785.
samantaji tibā ŋ ḍawuḥ pitu muliḥ nrĕpasuta kalawan suputrikā,
parĕŋ maṅadĕg iŋ nataṙ sira kabeḥ tumut aṅiriṅakĕn marê dalĕm,
paḍâmwit atatā wineḥ maṅinaṅârarĕm upaśama sādarâṅucap,
dwijāṅśa maduluṙ duluṙ maṅaƀiwāda para wiku marĕk maṅañjali*

131/2/786.
gumanti para wālakâmuhun anĕmbaḥ inuƀaya sināntwa riŋ guyu,
Ikaŋ baṇija lot amaṅkari panambaḥ ika kawagĕdanya tan hilaŋ,
paḍâṅucap akon ahosana marêŋ jinĕm agawaya paṅhawin laras,
mulat saŋ aja ri priyā nira nĕhĕṙ gumuyu guyu midĕm suputrikā*

131/3/787.
Aliṅgiḥ atitiḥ pupū siliḥ usap muꝁa sira ri huwus nirâdamu,
prahāsana narendraputra manĕcĕk nĕcĕki rahi ri kĕmbaŋ iŋ hawu,
baṅun harĕp aminta paṅkwakĕna söŋ ni paṅawaśa ni siḥ suputrikā,
paṅawruhana ken lukaṙ kadi mahâṅiṅin iṅin i manaḥ nrĕpātmaja*

<śiꝁariṇī> 
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17
132/1/788.
suꝁâsaṇḍiŋ saṇḍiŋ samaṅinakanêŋ citta ginawe,
sĕlaŋ māꜽn pojaṙ saŋ aja mawaraḥ ry-antuka nira,
manaḥ dewī kagyat gyat asĕkĕl ikaŋ twas kapĕnĕtan,
kumĕmbĕŋ kĕmbĕŋ luḥ nira mijil aṅeṙttambaŋ asayut*

132/2/789.
sĕnĕŋ yan yogyê jöŋta wawarĕṅĕhĕn luḥku k anaṅis,
wiraṅrwaŋ de niŋ tan wĕnaŋ apasaḥ i śrī narapati,
manĕḥ rakryan ndi n yogya kawĕkasa tan tūta ri kita,
mataŋnya n paṅheṙ ṅke kahuluna kĕnaṅkwê kita sadā*

132/3/790.
paran kahyūnantê haji pisaniṅūn tan katĕkana,
tuhun budđyantâṅhera pakatuhanĕn māsiha siwin,
yadin muṅgwêŋ siṅhāsana pakaratun yan kita harĕp,
katon tan trĕṣṇā śrī nrĕpati palakun kapraƀun ira*

<wisaṙjjita> 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20
133/1/791.
yogya wuwusta tuhun ṅhulun aharĕp aṅuṅsira wīṙyya guṇa,
ndātan adoha sakêŋ ibu parĕkĕn apan sira māsiḥ anak,
göŋ i kaƀaktin iŋ apraƀu maṅipulu ri twas akon muliha,
ṅhiŋ kita māsku rumaṅkĕpana kahulunankw-i narāṙyya raǥu*

133/2/792.
yan muliha prihawak ṅhulun ibu kita kāṙyya ri jöŋ nrĕpati,
tiṅhali kāsihan iŋ huwus akurĕn asiḥ mara tambaṅana,
yan waluyâku muwaḥ ri kita pira piraŋ tahunĕn ḍatĕṅa,
ṅhiŋ panaṅisku lawan kita linalu ri dūra nikaŋ palagan*

133/3/793.
mwaŋ yan anuṅgaṅa riŋ raŧa lĕpasa madoha sakêŋ nagara,
brāhmaṇa sogata śꜽwa rĕṣi sira ta maṅgala niŋ lumaku,
söḥ bala śūra kuraŋ hawan aṅiriŋ arampak aṅambaḥ alas,
śūnya hiḍĕpku yatan hana kita maṅisapwana minta sĕpaḥ*

<girisa> 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16
134/1/794.
priya kahiḍĕp ujaṙttârūm kady-âmrĕta kasirat,
kunĕŋ amuhara kepwan ry-ambĕk ni ṅhulun alawas,
ya tan asiha kitânaṅsārâpujya tinutakĕn,
syapa ta taṅisanaṅkwa ṅhiŋ matyânaṅisi tawaŋ*

134/2/795.
ya ta karaṇa niŋ aswī yan rakryan jĕnĕka siwin,
Iwĕḥ iŋ aniwi maṅheṙ siḥ niŋ hyaŋ ya ta tinahā,
Atilara kita luṅhâtiṅgal wanwa n alalisa,
ṅhiŋ anaṅisana ri śrī ƀoja mwaŋ nrĕpamahiṣī*

134/3/796.
taham ibu taha rakryan maṙmmâsiḥ ṅhulun atuhan,
saꝑala pinakadewī tan wwaŋ len kadaŋ aparĕk,
sapati sahuripa ṅwaŋ sakwan selwan adulura,
kita pinakahuripku n sekaprāṇa siliḥ asiḥ*

134/4/797.
manis i wacana rakryan sāmpun kagraha ri hati,
pinakapaṅanumānan ry-ambĕkta n tulus asiha,
sapara paraṇa rakryan ƀaktyâkw-âṅiriṅi kita,
yadin anadina lampūn matyâśânuku riŋ awak*

134/5/798.
ṅhulun ibu wihikan yan budđyantâwĕlas asiha,
Ika karaṇa niŋ aswī māsku n rowaṅa muliha,
nrĕpati raǥu katon gyā gyā ny-ambĕk nira mulata,
niyata papagĕn iŋ strī sāyođyā n kita ḍatĕṅa*

<śāṙddūlawikrīḍita> 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
135/1/799.
sāmpun māyu wuwus nrĕpātmaja lawan dewī nira n maṅkata,
ṅkānê wwit niŋ aśoka rambay anaḍaḥ prāpta ŋ madaṅgâṅhaḍĕp,
luṅhā ŋ kāla huwus hyaŋ aṙkka sumurup sanđyā masĕŋsĕŋ miraḥ,
mambö kasturi niŋ paturwan araras kady-âṅutus mañjiṅa*

135/2/800.
Ambĕk niŋ paḍa haṙṣa sāmpun amatĕḥ riŋ rāga soluṙ lulut,
trĕṣṇêŋ saṅgama tan kawaṙṣihan apöm māywan raras riŋ prĕman,
yan līlā mijil iŋ nataṙ pinanasan de niŋ smarâṅras hati,
Oṅsil tuŋtuŋ ikaŋ halis jaruman aṅgyākĕn marā riŋ tilam*

135/3/801.
sāmpun muṅgaḥ aṅanti riŋ pasamayan saŋ hyaŋ hyaŋ iŋ pamrĕman,
maṙmmâsiḥ paḍa de nirâṅĕnahi rāga wruḥ ri tuṅgal nira,
A-rwa-rwan manaḍaḥ manis niŋ upadeśâtyanta riŋ rāsika,
nora ŋ saṅśaya riŋ rahasya winĕḍaṙ kāgĕm rasanyê hati*

135/4/802.
saŋ raśmînayu niŋ smarâṅucap ucap riŋ pamrĕman tan bĕsur,
sekaprāṇa sapakṣa tan wĕnaŋ adoḥ māsiḥ sađaṙmmâdulur,
prajñêŋ budđi siliḥ wikalpa ri rusit niŋ śabda kady-âcĕṅil,
paṅliṅganya n anak sināđya nira masw-aswâmiƀāwêŋ tilam*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
136/1/803.
I sāmpun iŋ ulaḥ kapintiga nikaŋ ǥaṭita kawalĕsan sirâturū,
Ikaŋ hulĕs adoḥ sakê sira lanā kawadal alulunan marêŋ dagan,
hanan pawuṅu sakṣaṇâlĕḥ akaraŋ hulu taṅan aharip suputrikā,
tapiḥ nira huwus lukaṙ kasarakat kahurup i basahan nrĕpātmaja*

136/2/804.
huwus kalalu de nirâmrĕm asuwe paḍa tan umik aṅel asaṅgama,
Ikaŋ manuk anaṅhi riŋ ḍawuḥ ĕnĕm suꝁa muni maṅuyūyu riŋ taman,
cucuṙ taḍahasiḥ swaranya kawĕlas harĕp anaṅis i paṅlwaŋ iŋ wulan,
Ikaŋ mrak akakab munîŋ gupura lagy-amuṅu ri sira riŋ ḍawuḥ pitu*

136/3/805.
paḍâsraŋ aṅajîŋ kulĕm sahana niŋ manuk anarawatâguṇêriya,
parañjaṅan aṅanti riŋ gagaṇa paŧya tumiru tiru śabda niŋ pĕkiŋ,
I soṙnya hana caṅkiluŋ muni laki stry-asĕmu mamarahi ry-anak nikā,
syapêka ta kunaŋ paṅajyan ika maṅhuwusakĕn ika yan bisâṅaji*

136/4/806.
Awuṅw-ajajaṙ iŋ surambyan arahup nrĕpatanaya lawan suputrikā,
Anĕṅgaḥ atis aṅharas harasakĕn susu saŋ ahayu maṅrĕṅiḥ rĕṅiḥ,
kataṅgamaŋ aṅolakĕn saŋ aja maṙmma maṅĕmuli nĕhĕṙ mamaṅkwakĕn,
pupū nira kasiṅgahan hulĕs i polaḥ ira kasuluhan niśākara*

136/5/807.
samaṅkana ni göŋ i rāga nira kāliḥ aṅisapu lawan mamaṅkwakĕn,
taŧāpi sinamantaran manis i de nira ṅucap araras prahāsana,
saŋ adyaḥ api hewa hewa tuhun ambĕk ira tumiliŋ iŋ karāsikan,
nrĕpātmaja mañumbu ñumbu mamibik tapiḥ aharĕp i buṅkaḥ iŋ tĕṅaḥ*

136/6/808.
ri luṅsuṙ i tapiḥ nirârukĕt ikaŋ luṅayan asĕmu luṅgaḥ iŋ gaḍuŋ,
Ikaŋ gĕlaŋ ataṅkis iŋ wĕtis apiṇḍa mađukara marâhyun iŋ puḍak,
payođara lanâpipit kadi wĕdinya kaharasa ri tuŋtuŋ iŋ kuku,
Ikaŋ muꝁa sawaŋ wulan marĕk i wimba nira sĕḍĕŋ ira n sapamrĕman*

<śāṙddūlawikrīḍita> 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
137/1/809.
maṅkin wrĕdđi wijil ni rāsika nira n pa-rwa-rwan iŋ pamrĕman,
nidrâcumbana ta pwa nitya ginawe maṅde suꝁê twas nira,
söṙ mambö waṅi niŋ sĕkaṙ kadi mahā mañjiŋ mamuṅw-î sira,
tan wruḥ yan rahinâpaḍaŋ paḍa mijil de niŋ hrĕbuk niŋ puḍak*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
138/1/810.
samantaji mijil hyaŋ aṙkka kadi raktakumuda sumĕkaṙ sakêŋ bañu,
wulan mari lumöŋ kagöṅan ahulap sumirĕp awĕdi tan wĕnaŋ mulat,
tĕkêŋ grahagaṇânusup nusup arĕs karahinana humöt paḍâkucĕm,
Ikaŋ wĕṅi huwus paḍĕm kadi hilaŋ pinĕjahan ira riŋ ḍawuḥ wwalu*

138/2/811.
Ikaŋ ƀuwana kālapan wĕṅi baṅun jalađi karaŋ asat ḍasaṙ nika,
katon awas ikaŋ gunuŋ kadi timiṅgila makatihalaŋ paḍâṅjĕlag,
Urut saka satal kumĕṇḍĕŋ ajajaṙ paḍa paḍa kadi nāga maṅlayaŋ,
muni ŋ jalada maṅrĕguŋ sagajamīna kasatan aṅuliŋ harĕp bañu*

<puṣpacāpa> 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | – ⏓ = 20
139/1/812.
ri wwit niŋ kayu pārijāta hana tīṙŧâlantaran wwad kucuṙnya,
tūsanyânalagâjajaṙ watu karaŋnyâgroŋ rinoŋ pañcuranya,
tampyak tampyakan iŋ wĕrĕḥ pamarigi lwiṙnya n patap de nikaŋ ṙyyak,
wwꜽnyâƀrā kadi saṙwwawaṙṇna ri sĕḍĕŋ niŋ puṣpamāyā hanê jro*

139/2/813.
ṅkā dewī marahup rahup sira yaŧālīlâṅuḍoḍâñawuk wwꜽ,
tan saḥ śrī naranāŧaputra maṅĕmit lwiṙ kumbaŋ aṅrakṣa kĕmbaŋ,
wruḥ riŋ cāmana pītrĕtaṙppaṇa satiṅkaḥ tiṅkaḥ iŋ tīṙŧayātra,
mādĕg pūṙwwamuꝁâjajaṙ parĕŋ amūjâṅañjalî saŋ hyaŋ aṙkka*

<śāṙddūlawikrīḍita> 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19
140/1/814.
mantuk śīǥra marê dalĕm humatuṙ i śrī ƀoja riŋ pamrĕman,
Akweḥ strī haji samƀramê tĕka nirâganty-âṅucap gaṙjjita,
maṙmma śrī parameśwarī mulat anuṅsuŋ cumbu cumbw-âṅucap,
Ī Ī śrī maṇik i ṅhulun sira ḍatĕŋ kāliḥ nihan liŋ nira*

140/2/815.
śrī dewîndumatī parĕŋ sira manĕmbaḥ mwaŋ narāṙyyātmaja,
riŋ lampit hana siṅhacaṙmma humaḍaŋ kāna n pratiṣṫârarĕm,
saŋ nāŧa wruḥ i don ira n para wawaŋ śoka drawa twas nira,
Amwit sādara sopacāra saŋ ajânĕmbaḥ ri jöŋ saŋ praƀu*

<kilayu anĕḍĕŋ> 
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22
141/1/816.
sĕmbaḥ niŋ aśaraṇa ri jöŋ narendra huniṅan parĕk i narapati,
Amwīta muliha satatâṅriwĕg riwĕgi tan bĕsuṙ amaribini,
tan sĕṅgahĕn akalis i pāda saŋ praƀu pasaŋ kuhira pinahayu,
paṅgil wĕnaṅa dadaha riŋ raṇâṅharĕpa śatrukula yan iŋ ayun*

141/2/817.
Om wruḥ ṅhulun ika mara hetu niŋ kahĕnĕṅan kapĕgan aṅucapa,
māsiḥ ṅhulun iri kita moǥa tan wĕnaŋ asiḥ karaṇa niŋ asĕkĕl,
maṅke n mulat iri kita tan palekan aṅĕḍap muliḥ analahasa,
wahw-âpupul alal alawas tĕka pwa kita sakṣaṇa wawaŋ apasaḥ*

141/3/818.
pintaṅkw-i kita bapa sihanta tan kapalaṅâmipila riŋ agati,
saṅkan raray uwuḥ uwuḥ ūpamānĕn iŋ ulaḥ kasiḥ arĕp alawas,
maṅke n marĕk iri kita sanmatan kawiguṇanya tan ucap ucapĕn,
Aṅhiŋ pakadaṅan i bapaṅku tolihĕn i māsku laki pakatalin*

141/4/819.
nwam ny-ambĕk ika mĕṅĕ mĕṅö kalotakĕna denta kajugulan ikā,
tan wruḥnya riŋ aṅinakanê mulat pipili denta pituturi piṅit,
saŋkṣepa nika kita waśa pramāṇa guṇadoṣa nika wawarĕṅöḥ,
yadyastun iwĕŋ iwĕṅa riŋ hulun bapa manaḥnya palu palu waraḥ*

141/5/820.
Atwaŋ saŋ aja sumahuṙ apraṇamya rumuhun saha manis iŋ ujar,
Ājñā nrĕpati rasa nirâwĕkas wĕkas akon siliḥ asiha sadā,
sāmpun karĕgĕp i hati de patik haji minuṣṭi maṅinaki hati,
ṅhiŋ gānya n apasaha ri tan siḥ iŋ wiđi harĕp mulata riŋ alara*

141/6/821.
Atyanta hĕla hĕla niŋ aṅrĕṅö wacana rakryan aṅinaki hati,
niṙwiǥna kita bapa tĕkêŋ sināđya wĕnaŋ uṅsirĕn iŋ aśaraṇa,
śānti dwijawara ri bapaṅku kesyana tumirw-a narapati raǥu,
swasty-astu saha tanaya dāra māsku saŋ anĕmwa jayaꝑala sadā*

141/7/822.
mwaŋ yan pawuwuha kita ǥāra pat lima sujanma wĕka wĕka ratu,
tan doṣa tumĕkakĕna sāmbĕk iŋ wĕnaŋ amukti wiṣaya saꝑala,
ndan haywa sira ta bapa kāri denta pakamaṅgala niŋ anakĕbi,
yogya n kalĕwihakĕna tan paḍan ꝑala nikâṅurati kahulunan*

141/8/823.
tĕmbe ŋ śuƀadiwasa bapaṅku maṅkata kakanta maṅatĕrakĕna,
jyotīṣa paḍa tinañan i ṅhulun wiṅi ri kāla nira paḍa marĕk,
Awyāhata pawaraḥ irâpadohan atukaṙ paḍa kamasĕṅĕrĕn,
saŋ lekan aṅucap apagĕḥ tuwin binisa kāraṇa niŋ amituhu*

141/9/824.
yêkī muwaḥ ucapakĕnê bapaṅku sahajâlupa kamituturĕn,
dūmĕn sahana hana ni drĕwya drĕwya haji dewata tĕka tĕkanĕn,
lāwan sahana hana nikaŋ rare kawula rakryan aṅalapa muwaḥ,
yadyan jĕnĕka kita bapaṅku pālihĕn ikaŋ nagara kaliliran*

141/10/825.
nāhan paṅucap ucap ira lwiṙ amrĕta hañaṙ mĕtu siniratakĕn,
maṅdadyakĕn i suꝁa narendraputra kalawan nrĕpawaraduhitā,
kesyan rasa ni manis i de nirâṅucap arūm asĕmu gula siṅī,
ƀeda mwaŋ ujaṙ amanis iŋ pralāpita namun rĕcĕpa rasa nikā*

141/11/826.
kañcit paḍa tĕka maduluṙ sirêŋ pagaḍuhan marĕk i narapati,
sakweḥ ni kĕmitan ika mās maṇik pirak ikā ya tinañakĕn ira,
yêka n pamaca paḍadaran tĕlas pwa ya samaṅkana winijalakĕn,
kasraḥ satĕṅaḥ i naranāŧaputra kalawan nrĕpawaraduhitā*

141/12/827.
nantĕn samĕgĕt aniga muꝁya sāra ginulaŋ halu makĕmitana,
mwaŋ drĕwya pahula naranāŧa sojaṙ i narendra paḍa sinuṅakĕn,
lāwan muwaḥ anĕkakĕnêry-ayođyanagarī tumuta ri saŋ aja,
Āpan wĕnaŋ akun iŋ ulaḥ prayatna wĕka sāđu wĕka niŋ aniga*

141/13/828.
dum dūman ira pira kunaŋ wilaŋnya kadi tan kawĕnaṅa wilaṅĕn,
yadyan banawa saha bahitra dūra wĕnaṅâmwata niyata sarat,
muṅgw-iŋ raŧa pira pira taŋ raŧêŋ nagara hĕnti paḍa hinibĕkan,
wastrādi pinada pinadāti pādadara tan wuruŋ apan adadar*

141/14/829.
ndātan caritan ulaḥ irânaḍaḥ ri huwus iŋ wwalu wahu ḍumawuḥ,
tan saḥ Uwa nira kalawan sirêña nira muꝁya niŋ aṅiriṅakĕn,
sāmpun praṇata sira paḍâṅadĕg muliḥ i pamrĕman ira ri dalĕm,
sakweḥ ni hulun ira kinon madandana paḍâgarawalan ataña*

141/15/830.
dewī sira maṅutus aniṅka niṅkaḥ i sadrĕwya nira pinahayu,
norâhala hala kalasā tinon kinajaṅan winalunan ahalĕp,
Akweḥ papiku pikul irâpupul kawula dāsa kaliliran ira,
boṇḍan sajuru lawan ikaŋ pujut sajuru jĕṅgi sajuru humaḍaŋ*

141/16/831.
wyāpāra sahana hana niŋ wwaŋ iŋ nagara tan hana maṅinak inak,
kady-âsawuṅan asipĕt olaḥ olaḥ adamaṙ damaṙ amalaku duḥ,
ceṭī rumara rara paḍâṅasū wija wijaḥ dudu taŋ amususi,
siṅgoḥ ya humuŋ asahuran baṅun śakaṭa gumrit amuhara laṅö*

141/17/832.
guṇḍik kaka kaka mawiweka pahyas ikaŋ endaha tan awanĕha,
lagy-âminĕkĕti hayu tuṅgal ĕmbulana tan hana niŋ amihaṅa,
ṅhiŋ raṇḍi dadaṙ ika kabeḥ kahaywakĕna don ika pinagĕhakĕn,
denyâmahayu sipat ināptyakĕn pinakadaṙśśana tiniru tiru*

141/18/833.
sāmpun ǥaṭita pitu tibā putiḥ timuṙ ikâwawa rahina mijil,
Āƀā ni pawuṅu naranāŧaputra karĕṅö piliḥ anuculi ken,
dewī kadi kahĕnĕkan asriŋ ambĕkan irâsahuran aṅĕsĕsan,
Ākāra ni hĕnĕŋ ira meḥ tigaŋ paṅinaṅâwuṅu mijil adamu*

141/19/834.
dewī sira pinahayu hinyasan pinahawās kadi maluya rarā,
dūran wĕnaṅa paṅanumānanê huwus irâpriya luṅayan ira,
lāwan mata waja nira tan wĕnaŋ pinakaliṅga ni pasawi nira,
ṅhiŋ mājaṙ i huwus ira medĕman susu nirê kiwa kani kakuku*

<basantatilaka> 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14
142/1/835.
sāmpun sirâhyas asalin hima puṣpawaṙṣa,
dodot narendrasuta rakwa kilat rinĕṅga,
Āsĕṅka niŋ mulat i rūpa narendraputrī,
putrī sakêŋ surapadânĕmu rājaputra*

142/2/836.
prāsāda ratnamaya muṅgw-i dalĕm kaḍatwan,
ḍaŋ hyaŋ purohita sirêniriŋ iŋ pamūjā,
ǥaṇṭâlaṅö đwani nikā saha pūja pūjān,
śaṅꝁa lwiṙ asyaŋ aṅuhuḥ ri narendraputra*

142/3/837.
sāmpun ḍatĕŋ nrĕpatiputra lawan suputrī,
ganđâkṣatādi humaḍaŋ kalawan niwedya,
mañjiŋ sirê dalĕm aṅaṙppaṇakĕn pamūjā,
Amwīt i wimba haji dewata ƀakty-anĕmbaḥ*

142/4/838.
dewī sirâmĕkul i jöŋ nira saŋ hyaŋ aṙcca,
Aṙṇnaḥ manaḥ nira sadâṅaku rāma rena,
glānânaṅis kasiḥ arĕp twas ira wyamoha,
sambat nirâmuhara luḥ pamĕlas harĕpnya*

142/5/839.
Ꜽ rāma rena kita saŋ lumaḥ iŋ kaḍatwan,
ṅūni n maṇusya kita karwa bapêbu liṅku,
maṅke dadi hyaŋ inalĕmbana sāṙdđadeha,
hā hāḥ yayā bapa hajîbu hajîki liṅku*

142/6/840.
ndā t aṅrĕṅö bapa hajîbu hajî taṅisku,
pamwitku tiṅhali sumambaḥ i pādukanta,
Āḍā wĕkasku mulatî kita têki maṅke,
rakṣan ṅhulun bapa hajîbu hajî paranku*

142/7/841.
nāhan taṅis taṅis irâlara wāhu mantĕn,
milw-ânaṅis nrĕpatiputra nĕhĕṙ tumuṅkul,
lāwan hyaŋ aṙcca pakatonan irêpu winwit,
de niŋ śiwāmƀa ri muꝁâsĕmu luḥ drawâdrĕs*

142/8/842.
sāmpun mijil nrĕpatiputra lawan suputrī,
prāptê narendra mahiṣī tumuluy sirâṅliŋ,
kĕmbĕŋ ni luḥ nira panuṅsuŋ irê suputrī,
de niŋ sĕkĕl sapaṅucap nira tan sꝑuṭâsrĕt*

142/9/843.
māskw-îbu haywa kita tan praṇatā suƀakti,
I swāmi rakryan apan uttamarājaputra,
Āsiŋ sakahyun ira tūtakĕnanta māsku,
yêkā patibrata ṅaranya pakabratanta*

142/10/844.
mwaŋ haywa māsku paṅayāya karājaputryan,
lāwan hayunta wiꝑala n pakapaṅhaḍanta,
tan kweḥ ni māsta makapaṅgajahanta māsku,
kakṣatriyanta maniwîbu pakātmarakṣa*

142/11/845.
lāwan muwaḥ saŋ aja haywa bapaṅkw-atiṅgal,
I śrī narendraduhitā paḍa wastu māsku,
riŋ rūpa sampĕlaḥ awaṙṇna sĕkaṙ pināliḥ,
prāṇanta tuṅgalakĕnanta maran tan imbā*

142/12/846.
tan ketaka ŋ puḍak adoha ri ṣaṭpadanya,
tan ṣaṭpada ŋ ƀramara sāha sakê puḍaknya,
tan putrikā sarika yan taya rājaputra,
tan rājaputra kita yan taya rājaputrī*

142/13/847.
nā liŋ narendramahiṣī n panaṅis sumuṅkĕm,
I śrī narendraduhitā pinĕkul siniṅsĕt,
Akweḥ mulat kapitaṅis ri narendraputrī,
Āpan wĕkas nira katon ri widaṙbƀarājya*

142/14/848.
Embuḥ taṅis ri pataṅis taṅisan suputrī,
de niŋ swawanđu nira söḥ atuluŋ bwat iŋ luḥ,
prāptâmalandani pirak maṇi wastu mūlya,
len taŋ sĕrĕḥ kinajaṅan saha modakādi*

<dođakawrĕtta> 
– ⏑ ⏑ | – ⏑ ⏑ | – ⏑ ⏑ | – ⏓ = 11
143/1/849.
śrī nrĕpaputra lawan nrĕpaputrī,
Amwit anĕmbaḥ i jöŋ mahadewī,
mary-ataṅis taṅisan paḍa līlā,
śeṣa ni luḥ nira mātra kumĕmbĕŋ*

143/2/850.
maṙmma dahat paṅucap mahadewī,
Om bapa saŋ makapunpunana ŋ rāt,
sora samāpta para praƀu denta,
śrī raǥu māsku tirunta jayêŋ praŋ*

143/3/851.
śrîndumatîbu huripku kitântĕn,
moǥa katĕmwa suꝁanta dadi strī,
rowaṅa rakryan ajâsisihan siḥ,
tuṅgalĕn apriya riŋ nrĕpaputra*

143/4/852.
sāmpun ira n paṅucap mahadewī,
śrîndumatī kalawan nrĕpaputra,
mādĕg inumbalan iŋ paricārī,
maṅkat awaṙṇna śaśāṅka kameǥan*

143/5/853.
kīṙṇna tikaŋ pamikul pikul akweḥ,
denya lumampaḥ arampak apaṇṭa,
nora jaruḥ wihikan ri duluṙnya,
yogya katiṅhalanâpan atiṅkaḥ*

143/6/854.
maṅkana taŋ raŧa nora kagiṇḍal,
meww-iwu lampaḥ ikâdĕdĕṙ adrĕs,
drĕwya narendrasutā winawanya,
mās maṇi len rajatādi suwastra*

143/7/855.
salwiṙ ikaŋ paḍahîŋ nagarâsraŋ,
rāmya tĕkapnya hanan sinameni,
len masarag makapaṅhaḍa göŋnya,
lwiṙ kĕtug iŋ lĕwu denya gumĕntĕr*

143/8/856.
śrîndumatī siwuhĕn sira luṅhā,
de ni lulut nira riŋ nrĕpadewī,
lūḥ ira tan pĕgat adrĕs awantu,
śrī nrĕpaputra kaṅelan ameri*

143/9/857.
muṅgw-irikaŋ kapiṅan sira kāliḥ,
rāmya katonan irâpan awelā,
lwiṙ kawĕlad twas ikaŋ wwaŋ aniñjo,
ƀakti mamakpak aṅañjali māsiḥ*

143/10/858.
maṙmma nira n mari sukṣĕka rañca,
rūm saŋ ajâṅhari hary-aṅalap sor,
mwaŋ jayawaspa wicakṣaṇa tan saḥ,
māry-aputĕk sira rakwa tumon ya*

143/11/859.
strī ri dalĕm nagarârĕja pantĕs,
mātus atus paḍa maṙmma rarasnya,
kocap anampikakĕn sĕkaṙ aṅjraḥ,
milw-aṅiriŋ ri nareśwaraputrī*

143/12/860.
kādƀuta lampaḥ iraŋ nrĕpaputrī,
de ni halĕp para guṇḍik atiṅkaḥ,
wastra nikā paḍa raṇḍi sapaṇṭa,
lwiṙ kusumânĕḍĕŋ iŋ pratimāsa*

143/13/861.
śrī naranāŧa tumūt saha mantrī,
söḥ aṅiriŋ paḍa śūra wanîŋ praŋ,
meww-iwu lakṣa sahasra kumĕṇḍĕŋ,
lwiṙ paṅawak nikaŋ antaka sākṣāt*

143/14/862.
śrī naranāŧasutā sira śoka,
sis kamatolihĕn iŋ nrĕpadewī,
wāhu lipuṙ tumuluy sira monaŋ,
luḥ nira lāgi kumĕmbĕŋ asowe*

143/15/863.
sāmpun ira n lĕpas iŋ kuṭa wetan,
toliḥ ikaŋ nagarâsĕpi tistis,
kaywan ikā manirâṅaway asriŋ,
kady-aṅutus maluyê sira kāliḥ*

143/16/864.
rāmya nikaŋ kahawan sawaḥ alwā,
maṅdadi ƀasma daminya tinunwan,
ṣaṭpada muṅgw-i sĕkaṙ ni wuruŋnya,
lwiṙ kawi māsiḥ aǥāra daridra*

143/17/865.
ndan sadawā ni hĕnū nira rāmya,
sontĕn ikaŋ jawuḥ adrĕs asowe,
śīǥra pucuk ni tĕkinya tumūwuḥ,
waṙṇna nikā kadi campaka siṅsal*

<wisaṙjjita> 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20
144/1/866.
kīṙṇna katon wijil iŋ laru laru kumukus kadi tan lĕwasa,
haṙṣa sirêña nira mwaŋ uwa nira riwönya katon aṅĕliḥ,
mwaŋ para guṇḍik amupw-awurahan arĕbut paḍa budđi rare,
śrîndumatī marĕk iŋ nrĕpasuta suꝁa haṙṣa sirâmawani*

144/2/867.
hyaŋ rawi tumraŋ ikaŋ walaŋ aṅariŋ ariŋ makamūla ŋ atis,
cumbw-i rabinya marĕk nĕhĕṙ aṅĕpĕṙ uninya karĕṅw-araras,
strīnya kumöl inaras haras anarima solaḥ ulaḥ niŋ akuŋ,
saŋ rwa mulat marĕn ahyun aṅalapa tumon i wilāsa nikā*

144/3/868.
moǥa jĕnĕk sira de ni paṅaraman ikaŋ bañu wāhu ḍatĕŋ,
katkat aliwran amet walaŋ asira siran kalawan dadali,
Aṅlĕṅĕṅi twas irêka ta karaṇa nirâsrĕt alon lumaku,
lālana lagy-anĕpĕṙ nĕpĕri sĕkaṙ arūm kadi mitra kadaŋ*

144/4/869.
lampaḥ irâtut ayun tinutakĕn iŋ aṅin saha meǥa rĕmĕŋ,
lwiṙ makadoṣa laṅö nira sahasa manĕmpal aśoka liman,
hinrĕt i kĕmbaŋ ikaŋ gaḍuŋ anĕḍĕŋ analyani budđi nira,
riŋ wĕkasan dinudut ni karas ira nimitta nira n lumaku*

144/5/870.
lwaḥ laraṅan kahalintaṅan asat apirak pirakan gumĕlar,
waḥ kayu mās ri tĕpinya salak apupul awwaḥ atöb anĕḍĕŋ,
nista nika n sugiḥ iŋ kalĕṅĕṅan atĕṅö tuwi tan papaḍa,
wwatnya katiṅgal adoḥ anĕmu maru hĕnū pamĕnĕṙ mĕnĕran*

144/6/871.
piṅgiṙ ikaŋ pagagan harata hara hara n pamuraŋ muraṅan,
luñcip ikaŋ rwi kulampis i pagĕṙ ika waṙṇna tanaḥ kinikir,
wwaḥ ni saganya baṅun mata hañaṙ asipat pinuyuṙ puyuran,
daŋdaṅan aṅgarit iŋ wĕtis aniru kuriñjĕm umuṅgw-i pipi*

144/7/872.
sīma kawaṅśan alas juraŋ anasarakĕn sinĕpĕṙ sĕpĕran,
saṅkawilanya mañaṇḍĕt i rusit i hĕnūnya lawan wadara,
mĕṅgĕp arūm araras gaḍuŋ ika katĕkan tuha milw-amilĕt,
budđi nikā wilut aṅduhuṅakĕn apituwy-aḍaḍap wwaŋ agöŋ*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
145/1/873.
taṅeḥ yan ucapĕn kalaṅwan i hĕnū nira kadi nawanāṭya niŋ kawi,
wimūṙcꞓa para guṇḍik aṅrĕṅi rĕṅiḥ para kaka kaka śoka kaṅlihan,
katuhwan iŋ apa n tan apriha sukunya wahu lumaku lakw-adoḥ dahat,
sirêña nira len uwā nira paḍâkĕsĕl awak ira muṅgu riŋ raŧa*

145/2/874.
I tan wĕnaŋ ikā lumampaḥ awĕḍak suku binĕbĕd ikêŋ kajaṙ kajar,
baṅun surawađū paḍâdarupa kady-anapaka gagaṇa n tiniṅhalan,
tuhun suꝁa manaḥnya riŋ wĕkasan eṅgal asĕmu guyu māri suṅkawa,
Ikaŋ magiliṅan kajātaka paḍâmawa giliṅan inājña mamwata*

145/3/875.
tigaŋ wĕṅi sirâṅinĕp nrĕpati mamwit i saŋ aja lawan nrĕpātmajā,
I pāntaran ikaŋ wukiṙ hiṅan irâṅatĕrakĕn i nareśwarātmajā,
maluy sira lawan gajâśwa raŧa tan hana hiḍĕp ira wanya wāđakā,
narendratanayânaṅis nrĕpatiputra salahasa tumon kamānuṣan*

145/4/876.
muwaḥ nrĕpatiputra maṅkat aṅusī pakulĕmana nira wwaŋ iŋ pasir,
karaŋ karaṅan endaḥ endaḥ alaṅö hinaturakĕn ikā lawan sayub,
paḍânrik aṅinum twak iŋ pasisi saŋ watĕk aja karuhun nrĕpātmaja,
ƀaṭāra baruṇâṅaliḥ nagara rūpa nira wahu mijil sakêŋ tasik*

145/5/877.
riŋ eñjiŋ i wijil hyaŋ aṙkka sira maṅkat aduluṙ ahawan gunuŋ gunuŋ,
huwus tĕka sirêrikaŋ pĕkĕn agöŋ sĕḍĕŋ amĕpĕg ikaŋ wwaŋ iŋ pĕkĕn,
Ikaŋ baṇija saṅśayânaha nahā ri patukara nareśwarātmaja,
lawan sahana saŋ watĕk ratu kabeḥ rumĕbuta ri narendraputrikā*

145/6/878.
mpu rāma humatuṙ marê saŋ aja sādara tĕkap ika mojaṙ aprĕgi,
tuhanku bapa sugya tan wruha bapaṅku ri hana nira saŋ watĕk ratu,
ry-uliḥ nira sakêŋ swayĕmbara paḍâpupul amarĕki deśa duṙggama,
kunaŋ bapa panaṙkka naṙkka ni manĕḥta kadi rumĕbutê suputrikā*

145/7/879.
putus mara lĕbā nikaŋ tĕgal ayun palapat alas alas gunuŋ gunuŋ,
taŧāpi paḍa söḥ kinuwwan arupĕk wĕkasan asalĕsĕk tĕkêŋ juraŋ,
dudū sawĕṅi saŋsayâwuwuḥ ikaŋ gaja raŧa saha sañjatâsinaŋ,
mataŋnya bapa yatna yatna tuhan i ṅhulun apupula haywa wismrĕti*

145/8/880.
nahan wuwus ikā nrĕpātmaja wawaŋ sumahuṙ asĕmu siṅha kātara,
mpu rāma tak anāgatâkw-iriya yadyan awuwuha muwaḥ samaṅkana,
muwaḥ yadin ameta dꜽtya saha dānawa pakaśaraṇanya riŋ raṇa,
hade raǥusutâku tak sy-aja ṅaranya yak atakuta riŋ samaṅkana*

145/9/881.
samantaji ḍatĕŋ hulun nrĕpatiputra sahana nikaŋ aṅruhun ruhun,
kanin rujit awaknya maṅhaturakĕn śiraḥ apan arujit nĕhĕṙ murud,
ya tâjaṙ i narendraputra saha cihna rĕsĕp i hati de nikâṅucap,
Alap ta wus amaḥ nahan liŋ ikanaŋ wani wani karuhun nrĕpātmaja*

145/10/882.
I sāmpun ira muṅgaḥ iŋ raŧa tumūt nrĕpawaraduhitā hanê wuri,
pasaṅǥa ni surak watĕk raǥusutâmaji taliṅa nikaŋ wwaŋ aṅrĕṅö,
linūd i kĕtug iŋ gubaṙ saha garantuŋ uni nika karĕṅw-aṅalw-alö,
Ikaŋ wwaŋ apĕkĕn pĕkĕn gumuruḥ awrĕg inawaran i dūta niŋ musuḥ*

<meǥawitānā> 
⏑ ⏑ – | ⏑ ⏑ – | ⏑ ⏑ – | ⏓ = 10
146/1/883.
tucapa ŋ kahawan paḍa yatna,
wihikan ri manaḥ para nāŧa,
sahasâṅrĕbutê nrĕpaputrī,
saŋ aja prihĕn iŋ raṇamađya*

146/2/884.
juru sāmya ḍatĕŋ paṅatagnya,
I samāṅjuru len para duhwan,
paḍa samƀrama maṙmma paḍâgya,
Anabĕḥ kukulan makapĕṇṭok*

146/3/885.
pamajânwam anaṇḍaŋ agasyak,
wahu wahw-akurĕn paḍa māsiḥ,
kamĕnanya lumakwa masaṇḍiŋ,
hana budđi nikâmwit akāṙyya*

146/4/886.
juru tuṅgul añumbw-i rabinya,
Ibu puñcawali n pĕjaha ṅwaŋ,
pĕraṅĕn ri jajaṅku kitântĕn,
mila liŋ ni rabinya tan aṅgā*

146/5/887.
widu milw-aharĕp tumutâpraŋ,
wĕdi wĕdy-aṅabuk prawalanya,
I hilaŋ ni galaḥnya salaḥ ṅgwan,
tinañākĕn ikê pagaḍaynya*

146/6/888.
saŋ ibu nya paran di galaḥku,
hana riŋ paḍaṅan ya hikā ya,
Aŋ usĕn laku t āsaḥ iri ŋ lwaḥ,
mata maḥ laku he pira dohe*

146/7/889.
ndi wahosku paran di wahosku,
mbruta pet ndi pametana siŋ sī,
syapa ta wruha takwanakĕn sī,
Aḥ aḥ aḥ sy-apĕṅiŋ kadi wāni*

146/8/890.
Alupâku paran pwa katiṅgal,
ri sĕḍĕŋta siliḥ galaḥ oliḥ,
kawĕkas ni wĕtis ni lawanta,
si ḍulîka paṅenak uwanya*

146/9/891.
Atutuṙ wĕkasan sy-aku maṅke,
pañukilku hapū maḥ asaḥ ñen,
mapa yan guruwindakĕnanta,
paṅupaḥ tĕlu mās aḍug induŋ*

146/10/892.
ndi juluk julukuṅku dalampat,
hana riŋ lwaḥ anakta si maṅdyus,
A dĕlit ny-anak iŋ wani riŋ praŋ,
baribin pa ya tan tuhu hāḥ ñwak*

146/11/893.
ndwa sĕrĕḥ ndi ta polihanaṅkwa,
ndi pupuk ni hucu n kinaṅĕṅkwa,
maḥ alap haḍug ību taluḥnya,
ndwa kamal ḍiḍikan hibu rakryan*

146/12/894.
laku t aṅkat amaḥ bĕkĕlanta,
ndwa ta sī mapa liŋta malīya,
ndwa ta sī mapa hāḥ hapi tan wruḥ,
ndwa ta sī si putiḥ pisane wus*

146/13/895.
ya tikā paṅucap si jarĕmpu,
Aṅadĕg ya maṅundurakĕn wwaŋ,
gumadā wĕsi têki galaḥnya,
pinikulnya nĕhĕṙ mĕtu Ꜽg lĕs*

146/14/896.
para sāmya paḍâprĕgi maṅkat,
muni goŋnya lawan paḍahinya,
saha sañjata söḥ ri tĕgalnya,
papupulnya salakṣa sinākĕn*

146/15/897.
tĕka śīǥra ri jöŋ nrĕpaputra,
sira muṅgw-irikaŋ raŧa ratna,
I katon ira denya madandan,
humatuṙ saha tuṅgul anĕmbaḥ*

146/16/898.
sĕmu haṙṣa sirê para sāmya,
kadi wanwa tĕkap nira n aṅliŋ,
Uƀayê panunasnya macatwa,
paḍa maṅdaśamāsa catunya*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
147/1/899.
śīǥrâdandan kinon de saŋ aja marĕka lumrā katon sañjatanya,
Āpan prāpta ŋ musuḥ sāhasa waragaŋ ikā krūra tan paṅgalaŋ twas,
sakweḥ niŋ śūra śūra ŋ watĕk aja kumutug söŋ ikaŋ krođabahni,
gut gūtĕn tan panaṅgĕl trĕṇa hiḍĕp ira riŋ sañjatâkrĕp lumaṅkuŋ*

147/2/900.
sakweḥ niŋ strī makādi nrĕpawaraduhitā muṅgu riŋ deśa duṙgga,
mwaŋ salwiṙ niŋ raŧâmwat pahula haji lawan drĕwya rakryan suputrī,
līlânon tan tinon śrī nrĕpawaraduhitā de nikaŋ kaywa kaywan,
tĕkwan salwā nikaŋ papraṅana kalihatan koṅkulan tan pawiǥna*

147/3/901.
mojaṙ saŋ mambaŋ iŋ śrī raǥusuta bapa haywâta tan yatna yatna,
haywêcꞓâpan musuhtâṅdaśaguṇa ri wilaṅtêŋ mahāpadmasanꝁya,
loṙ kulwan wetan akweḥ tumut i paṅuliliŋ niŋ gunuŋ söḥ lumaṅkuŋ,
wadwāntâṅhiŋ wijilnya n paṅayat ayat i göŋ niŋ praƀāwanta riŋ praŋ*

147/4/902.
ndā nāhan śrī mahārāja magađapati kady-ânĕṅaḥ riŋ samudra,
Āpan sāmantarājâkĕmit i sira lawan rājaputra prawīra,
ratnâyw-aywan lawan mās raŧa nira kumĕñaṙ katraṅan de hyaŋ aṙkka,
śwetākārâhalĕp ꞓattra nira kadi halĕp niŋ wulan tan kameǥan*

147/5/903.
paṙṇnaḥ kulwan saŋ aṅgāđipati kadi kilat niŋ truḥ iŋ kāla sanđyā,
de niŋ saṙwwāstra muṅgw-î hiriṅan ira pĕtĕŋ lwiṙ hudan tan pameǥa,
lāwan mātaṅga meww-îwu kadi gunuŋ apuy de ni rĕṅganya kumram,
Aṅlīlânuṅgaŋ iŋ ratnaraŧa sira hanê wwit nikaŋ pārijāta*

147/6/904.
nāhan taŋ bāṇa sālas kadi sinaliwaḥ iŋ campakâṅjraḥ sĕkaṙnya,
Akweḥ wīrâṅrĕrĕb ṅkāna saha gaja turaṅgâwakîww-îwu lakṣa,
honyê wwit niŋ susantĕn raŧa kanaka rinĕṅgan maṇī hīrabajra,
Uṅgwan śry-âwantināŧâdƀuta bapa kadi digdāha niŋ kāla sanđyā*

147/7/905.
ndaḥ nāhan śrī pratīpâṅadĕg amawa laras riŋ raŧâṅdandani hrū,
Akweḥ wadwā nirâtumpuk awuwuḥ i harĕp maṅrĕgĕp sañjatanya,
lwiṙ priŋ sālas galaḥ niŋ prajurit ira wahosnyânamaṙ meǥa mĕṇḍuŋ,
maṅde rĕs niŋ tumiṅhal raṅin i bala nira n lwiṙ gĕlap tan pawaṙṣa*

147/8/906.
lamban loṙ saŋ susenā saha bala kadi siṅhâsigâsiṅhanāda,
salwiṙ niŋ sañjatâlas nira pinakaguhā rūpa niŋ hastirĕṅga,
wyāǥrâṅjurw-âpupul tiṅkaḥ i bala nira muṅgw-î harĕp sāra śūra,
budđinyâsiŋ musuḥ kewala dĕmakĕn ikā pawwatanyê narendra*

147/9/907.
nā saŋ hemāṅgadâḍĕm sawatĕk ira kabeḥ riŋ kĕpuḥ rambay akrĕp,
tan pendaḥ rākṣasa mwaŋ bala nira kadi dꜽtyâṅuhuḥ sāri sāri,
solaḥnya n kādƀutâsañjata baḍama lawan laṇḍĕsanya n pamöki,
Agyâmūkêŋ musuḥ sāsinĕsĕb ika turuŋ matya laṅgan ya raḥnya*

147/10/908.
paṙṇnaḥ wetan walū mwaŋ karamayan aṅurambat marêŋ siṅkṣapâgöŋ,
saŋ pāṇḍyâṅhöb karĕsrĕs kagiri giri baṅun rāja ƀūtâtirodra,
wadwā pekâsĕmu preta hana kadi piśācâlapā raḥ paḍâṅhruk,
Agyā gyān apraṅâgyâṅrujaka hati nikaŋ śūra sāmpun pinökan*

147/11/909.
nā liŋ saŋ mambaŋ ojaṙ saŋ aja mijil ikaŋ budđi kakṣatriyāṅśan,
siṅgiḥ kweḥ niŋ musuḥ liŋta kadi jalađi bahny-atrigañcâṅgaluntaŋ,
ndātan waŋ mātra wĕdy-âku dan irika kabeḥ mon patambĕḥ samāna,
siṅhâṅantî guhā byūha nika surupi wūk hĕntyakĕn hīnaśakti*

147/12/910.
nāhan liŋ saŋ narāṙyyātmaja kadi sinaṅa twas nirâsĕṅhit apriḥ,
tan saḥ saŋ mambaŋ āpan marĕk añamarani mwaŋ kawī ḍaṇḍanīti,
siṅgiḥ yan putra niŋ śakti saŋ aja katĕṅĕṙ krūrasiṅhâwamāna,
Agyâmūkêŋ musuḥ duṣṭa kamadan ika śīṙṇnan marapwan panĕmbaḥ*

147/13/911.
sākṣāt hyaŋ niŋ đanurweda saŋ aja sakala n pāwak iŋ đaṙmmayudđa,
raktākārâkiris wastra nira kilat i sub niŋ praŋ asriŋ larapnya,
saṅkêŋ swaṙggânurun cāmara nira kumĕlab roma niŋ saṙwwakadga,
saṅhub niŋ sañjatâḍĕm pinakapayuŋ irântuk niŋ aṅdaṇḍa śatru*

147/14/912.
hyaŋ hyaŋ niŋ tuṅgaṅan sāraŧi nira wĕka niŋ sidđi sāmbĕknya sidđa,
ratnênādyūta de hyaŋ rawi raŧa nira tan manda manda praƀānya,
śudđākārâputiḥ roma ni kuda nira pöḥ niŋ praƀā niŋ śaśāṅka,
rwaŋ lakṣa ŋ sūṙyyabadđađwaja nira piturun saŋ hyaŋ āditya sewu*

147/15/913.
Akweḥ sāmantaputrâṅiriŋ i sira paḍâtuṅgalan saṙggacāpa,
pantĕs lwiṙ hyaŋ hyaŋ iŋ sañjata tĕka rumaras māṙ twas iŋ śatru denya,
sewu kweḥnyânwam anwam wruḥ akuda kudan iŋ papraṅan wīraputra,
jihwā niŋ mrĕtyu sākṣāt đwaja nira dumilaḥ rājasiṅhâmarĕmpu*

147/16/914.
wīra prajñā juru dyaḥ nira sama sama ganđaṙwwa denyâmawâmbĕk,
Ilwêlwanyânwam anwam saṅaŋ iwu taruṇânaknya mantrī narendra,
Apriḥ riŋ praŋ sujanmâraŧa raŧan apupul tan saḥ iŋ waṅśa sālas,
wālāṙkkākāra sākṣāt lwiṙ ika n aruṇameǥa đwajanya pradīpta*

147/17/915.
sakweḥ kweḥ niŋ rare jro wani hañaṙ anapuk sañjatâgyâmrihêŋ praŋ,
rwaŋ lakṣa kweḥnya mĕttâṅuhuḥ aṅayam ayam śatru mwaŋ dèwa dꜽtya,
Anwam wruḥ riŋ đanurweda juru nika huwus kāku siṅhanya riŋ praŋ,
dewāṅgâneka tuṅgulnya saṅaŋ iwu kadîndrādi milwâmukêŋ praŋ*

147/18/916.
Ambĕk niŋ dāsa śūrâpraṅa rumuhun apan kāsatan pwa ṅhatinya,
mattā wīṙyyâṅuhuḥ göŋ ni kamanan ika riŋ praŋ murub tan pahīṅan,
miṅsoṙ mĕntas mariŋ tuṅgaṅan apan ahuyaŋ kweḥnya sewwaṙwwudâḍĕm,
mātaṅganyâpupul mwaŋ đwaja nika dumilaḥ citrameǥâkilat mās*

147/19/917.
saŋ jurw-âjâbala rwaŋ prayuta pinakasenāpati prāṇa niŋ praŋ,
kapwâdandan rukuḥ mās kawaca minaṇikan lwiṙ samudrāgni muntab,
wadwâṅjurw-aprameyâraŧa sayuta gajaḥnyâtatā sewu lakṣa,
lākâneka đwajanya n pracalita kadi bahnî sĕḍĕŋ niŋ yugānta*

147/20/918.
mantrī rwaŋ lakṣa sāmpun ginĕlaṙ i hiriṅan bāhudaṇḍâṅgakāra,
len tekaŋ pādarakṣa prakaṭa kadi tasik rwaŋ puluḥ duṙgga niŋ praŋ,
Aṙppat muṅgw-î tĕṅaḥ śrī nrĕpasuta muꝁa niŋ siṅha śāṙddūla śakti,
kady-âgastyâṅuyup sāgara wunuhan ikaŋ byūha sāmpun tiniṅkaḥ*

<wisaṙjjita> 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20
148/1/919.
Aṙppat ikaŋ waragaŋ sahasa siliḥ usī paḍa nora wĕdi,
siŋ sakasambut ikaŋ pinakagada gadānya paḍâmurulu,
Umban aliwran arok rĕmĕk iŋ awaŋ awaŋ kapagut kawaluy,
dukduk ikā kadi saṙppa pakan aṅin aneka hanêŋ gagaṇa*

148/2/920.
wwaŋ bahulâtuha milw-ajurit alara tĕṇḍas ikā ginutuk,
Ꜽ putu liŋnya nihan laku walĕsi gutuk buru demu pisuḥ,
ndi n wĕnaŋ aṅgutukâṅrahana tan uƀayâku putu prihawak,
dwal putu demu palakwan i katigawĕlas tĕṅahê laku ta*

148/3/921.
brāhmaṇa wany-apuliḥ galaḥ apupul aḍĕm pinurugnya rĕbaḥ,
tan wruḥ aweda kuraŋ kuraŋ aji makapaṅhaḍa timbul ikā,
kepwan ikaŋ musuḥ amraṅa paḍa wĕdi yan raḥ ikā mijila,
ṅhiŋ pamĕdinya pulut pulutan ika ta hetu nikā malayū*

<basantatilaka> 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14
149/1/922.
nya ŋ sogatânwam ajurit kĕna tan dwa bĕntar,
mojaṙ kutiknya ḍuḥ uḍuḥ pukulun laranya,
yêka n mijil para cĕṅĕlnya nĕhĕṙ sinuṇḍaŋ,
kadyaṅgan iŋ ǥaṭa rĕmĕk tika yan panaṇḍĕm*

149/2/923.
śꜽwâpuliḥ kĕna pilis wulaṅun kajuṅkĕl,
mitrânuluŋ mpu mapa teku manaḥta maṅko,
Eṅĕt ṅhulun ri kita ƀāgya tasim yan eṅĕt,
strī ni ṅhulun kita tulakṣaya ko hadêki*

149/3/924.
nā liŋ nira mpu tucapa ŋ prajurit siliḥ praŋ,
Ārok rinok awuṙ awuṙ paḍa tan wri rātnya,
teg tog ḍaḍap nika bubul ginalaḥ tinaṅkis,
ḍöhak musuḥnya sinuḍatnya pĕjaḥ kasoran*

149/4/925.
gĕntöṙ i śabda ni gubaṙnya baṅun siliḥ prĕp,
kady-âcakĕp đwani nikaŋ kukulan karĕsrĕs,
kaṅsinya lāgi manaḥ ambĕk iŋ ajriḥ iŋ praŋ,
moŋmoṅan aṅgyat anamaṙ macan asriŋ oliḥ*

149/5/926.
wadwā nrĕpātmaja tumampuhakĕn gadānya,
rwaŋ lakṣa tan kuraŋ asĕṅhit asiṅhanāda,
Akweḥ tikĕl tikĕl igā ni lawanya rĕmpuḥ,
Aṅrwaŋ pulūḥ uliḥ ikā ri patuṅgalanya*

149/6/927.
wīrânapuk raṅin apiṇḍa sahasra wrĕnda,
meww-îwu koṭi pagalaḥnya parĕŋ tumampuḥ,
gĕk ǥoṙ rĕbaḥ wiꝑala siŋ kinayuḥnya runtuḥ,
sawrĕnda māti ginalaḥ sawaneḥ pinökan*

149/7/928.
sewwaṙwwudâmana manaḥ mwaŋ ikāŋ agaṇḍi,
tandaŋnya tan dwa kinawĕdyan apan karĕsrĕs,
hrūnyânrik iŋ gagaṇa söḥ kadi meǥa mĕṇḍuŋ,
saṙ cĕb tibâṅĕnani siŋ kĕna tan pasāra*

149/8/929.
wadwā narendra malayū sawatĕk watĕknya,
peka prawīra kĕna tan dwa yaya praŋ aṅrok,
kombak linūd awalikan kumĕlab đwajanya,
himpĕṙ nadī kinĕbuṙ iŋ gaja sewu lakṣa*

149/9/930.
ƀātriṅśa lakṣa ŋ apuliḥ kalulun kawaṅsul,
kālaḥ tibā siliḥ idĕk sinĕsĕb pinökan,
rĕmpak tikĕl wiꝑala salwiṙ i sañjatanya,
lwiṙ kaywa kaywan asipattra rĕbaḥ kaliṇḍwan*

149/10/931.
wadwā nareśwara Inatyan irêŋ kasiṅhan,
śakti prawīra parapök i musuḥ yan iŋ praŋ,
yêkâpuliḥ tan awĕdî ripubāṇawaṙṣa,
wany-ânusup tĕpĕt amūk makasoŋ ḍaḍapnya*

149/11/932.
kagyat balā nrĕpatiputra maluy tinaṅkis,
Akweḥ an amriha tawan tiki tan kagöman,
mĕṅgĕp kadi jriḥ akikib malayū tan adrĕs,
munduṙ yayā bala nareśwara duṙbbalâlwaŋ*

149/12/933.
tan jriḥ bala nrĕpati đꜽṙyya sahâƀimāna,
Apraŋ karuŋ paḍa tumiṅgalakĕn ḍaḍapnya,
de niŋ siliḥ pĕḍĕk arok wĕkasan siliḥ prĕp,
bĕk tĕg hĕhĕḥ kahĕnĕkan jriḥ ikaŋ lumumpat*

149/13/934.
Awrâlayū bala narendrasutâwrĕg awrin,
śakti prawīra kapana n kĕna pakṣa pakṣan,
hamham tĕkâṅamaḥ amaḥ bala saŋ narendra,
Apyak tĕkapnya n aṅucap tuhu siṅha riŋ praŋ*

149/14/935.
Ꜽ koŋ watĕk raǥusuta priḥ awakmu maṅko,
haywâpraŋ unduṙ aŧawā paṅaliḥ para ṅke,
Āpan ya tan hana sihankwa ri kāsy-asihmu,
kāton pĕjahmu pususĕṅkwa ri sañjataṅku*

149/15/936.
nā liŋ nikâmutuŋ aṅĕmbuli tan panaṅgĕl,
kweḥnyâprameya kadi sāgara tan papiṅgir,
maṙmmanya wāni sahasâmraŋ amūk tumiṇḍiḥ,
dukduk panaḥ kadi hudan ya ta paṅharĕpnya*

149/16/937.
Aṅwehi sañjata humuŋ gumuruḥ suraknya,
Aṅrok atambĕḥ i harĕp kumucup đwajanya,
Akweḥ pĕjaḥ tan awĕdî pati maṅkin embuḥ,
lwiṙ laṙwwa laṙwwan arĕbut damaṙ alwaŋ embuḥ*

149/17/938.
krūrâpuliḥ bala narendrasutâmuk amriḥ,
munduṙ bala nrĕpati śīǥra muwaḥ tumampuḥ,
Enak siliḥ galaḥ apan paḍa wāni wāni,
söḥ sāhasâṅuḍik uḍik praŋ ikā siliḥ sob*

149/18/939.
Enak marâpraŋ arukĕt paḍa nora mundur,
rwaŋ yojana ŋ paƀaratan paḍa söḥ gajâśwa,
sāmpun rĕbaḥ wukiṙ anaknya watunya kabwaŋ,
Akweḥ juraŋ mari juraŋ wĕkasan kahinya*

149/19/940.
ṅkānê ruhuṙ gunuŋ ikaŋ praŋ arok siliḥ sob,
Apraŋ sumĕṅka tumurun paḍa rota rodra,
rĕp tan katon hanan awās tĕkap iŋ himâwrā,
ramyâtulis praŋ ika konĕŋ unĕŋ tinonton*

149/20/941.
brahmaṙṣi śewa sugatādi ri soṙ anonton,
mwaŋ wwaŋ jriḥ iŋ raṇa huwus katuhan wayaḥnya,
kweḥnyâtatânudiṅi haṙṣa nĕhĕṙ tumĕṅhā,
Akrak paḍâtri gumuruḥ ri paṅadwakĕnya*

149/21/942.
rīyūk rĕbaḥ kidul alaḥ rinĕbut sinökan,
rīyūk rĕbaḥ muwaḥ alaḥ kasĕsöḥ ikaŋ lor,
rīyūk rĕbaḥ muwaḥ ikaŋ kidul alwaŋ akweḥ,
rīyūk rĕbaḥ pinĕgatan wĕdi wök ikaŋ lor*

149/22/943.
Āḥ uḥ piraŋ juru muwaḥ saka loṙ tumandaŋ,
rīyūk rĕbaḥ kidul alaḥ binurunya kagyat,
kady-ânutuḥ kalapa denya mamöki tĕṇḍas,
nā liŋ nikā hana ta len aṅutū kapūhan*

149/23/944.
śīṙṇna ŋ samaṇḍala samaṇḍala konduran syuḥ,
Awrĕg paḍâṅhili sira mpu tĕkêŋ kaninyan,
Aprakprakan di ta kaki hyaŋ ujaṙ nini hyaŋ,
putrī nikā kaburĕṅek burĕṅek tinaṅguŋ*

149/24/945.
sāmpun tĕkê ruhuṙ iŋ agra muwaḥ paḍâwrĕg,
wwaŋ wrĕdđa wrĕdđa guru niny-aṅuhuḥ sakê sor,
pāran pinawrĕgakĕn ā mapa liŋ kaki hyaŋ,
wikw-âñaruk wiṣaya rakwa nimitta niŋ wrĕg*

149/25/946.
lāwan turun patapan ĕmbuli haywa mundur,
Ambĕk ṅwaŋ iŋ kaguru ninyan alaḥ paḍandan,
ṅwaŋ pwâtuhâlaḥ alaḥ ĕmpu buyut ta lampaḥ,
nā liŋ nini mpu kabalik wĕdi wök kaki mpu*

149/26/947.
wīrâpraŋ iŋ tĕgal ayun paḍa wāni wāni,
kontab maṅontabakĕn amraŋ amūk añakra,
kedĕṙ paḍâkuliliṅan gumuluŋ raŧanya,
lwiṙ nāga moliḥ amĕbĕd gaja matta sālas*

149/27/948.
Enak dahat praŋ ika kādƀuta riŋ triloka,
Āpan katuhwan atĕwĕk tĕwĕkan paḍâkris,
len taŋ siliḥ tujaḥ amatrĕm amajra maṅduk,
bāhunya runtuḥ asakit trus aṅĕmbak ĕmbak*

149/28/949.
sojaṙnya kātara nĕhĕṙ marahup rahup raḥ,
hāmaḥ śiraḥ hurupa jīwamu haywa tâjriḥ,
haywâdwa ƀoḥ ndya ta śiraḥ mata maḥ ndya jīwa,
bwat kaprawīran iki tan dadi miŧyawāda*

149/29/950.
nā liŋ nikā tucapa śabda ri de nikâpraŋ,
pyak byuṙ kĕpuk kĕtĕlĕbuk kĕḍĕpĕk kĕtug tog,
ceŋ has tĕhap tĕhap aḍuḥ gĕdĕbĕg ḍĕhak syok,
caṙccab lĕbik bĕk aḍu göŋ gumĕcik gĕlĕmpöŋ*

149/30/951.
nāhan taŋ ĕlwan asĕluṙ karĕṅö karĕsrĕs,
maṅde ƀayānaka pasaṅǥa nikā gumĕntĕr,
len taŋ mahātiśaya rodra paṅalw-alönya,
wīrâṅgĕtĕm nĕhĕṙ aṅohan i meḥnya matya*

<wisaṙjjita> 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20
150/1/952.
śrī magađāđipa sāhasa mijil aƀimāna nirêŋ palagan,
nāgamayāstra laras nira sĕḍĕŋ inayat ƀramita ŋ prĕŧiwī,
göŋ swara niŋ tali de ny-aṅin ika kumusuḥ mĕtu kātatakut,
hrū nika kādƀuta kātara gunuŋ ahĕlaṙ warakadga murub*

150/2/953.
prajwalitāgni cucuknya kagiri giri đūma dilaḥnya murub,
sek gumuruḥ paṅawaknya kumisik amĕgat jaladêŋ gagaṇa,
boṙ kumutug śara bajra saŋ aja kumĕtug lĕpas aṅdwiguṇa,
teg tumibā ŋ wihagācala mati pinanaḥ makĕbĕt kĕbĕtan*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
151/1/954.
muntab krođa saŋ aṅgaṇāŧa kadi bahni maṅaraman i puñcak iŋ wukir,
ṅkānê kūwara niŋ raŧâmahayu lañciṅan ira pinisit siniṅsĕtan,
hrū lāwan laras adwitīya sinamāđy-amijilakĕna saṙwwasañjata,
wuntw-îkaŋ gagaṇāntarāla tĕkap iŋ panaḥ atip atĕtĕl turuŋ tibā*

151/2/955.
dewanyâwurahan tĕkâṅamaḥ amaḥ harĕp amususa riŋ nrĕpātmaja,
lwiṙ meǥodaya māǥamāsa sumaput pĕtĕŋ alimunan aṅhudan hawu,
saŋ hyaŋ bāywanala pracaṇḍa pamanaḥ nrĕpatanaya dumeḥ kawaṅsula,
bĕk gĕk toṙ cĕrĕcĕb tibêŋ bala nareśwara makasulayaḥ kawaṅsulan*

151/3/956.
śaktîŋ praŋ saŋ awantināŧa sira mrĕtyu sakala yan i mađya niŋ musuḥ,
maṅgĕḥ budđi nirâpuliḥ nĕhĕṙ aṅakw-amĕjahana nareśwarātmaja,
rāhasyântya nikaŋ kaśaktin inayat nira mĕtu ŋ ayuđâgnipaṙwwata,
boṙ muṅgw-iŋ gagaṇāntarāla paḍa yatna bala saŋ aja kebĕkan panas*

151/4/957.
tan kewran saŋ ajâpan adƀuta kaśaktin ira tumiru śakti saŋ raǥu,
rĕp mārāđana pañcabāyu mĕtu kātaratara gumĕrĕḥ magĕnturan,
kabwaŋ taŋ śara paṙwwatâgni kadi handaru sayuta dilaḥnya riŋ laṅit,
ƀuṙ tog söŋ prĕkĕtĕk nahan swara nikâmĕkasi hurip i mađya niŋ tasik*

151/5/958.
maṅsö sāhasa tan surud saŋ anupāđipati manaḥ ira n wanîŋ raṇa,
paṅhrik niŋ kuda len grit iŋ raŧa karĕṅw-asĕluṙ i hiriṅan hanê harĕp,
pakrak niŋ balasaṅǥa maṅgyat aṅasut ri bala saŋ aja wāni kāmbulan,
teg tok lwiṙ garuḍâḍahĕm kĕtug ikaŋ gubaṙ asahuran apratiđwani*

151/6/959.
sāmpunya n lumĕpas panaḥ saŋ anupāđipa kadi ruga ŋ aṇḍamaṇḍala,
pātālasŧa samāpta nāga lĕkĕṙ iŋ ƀuwana rumĕbuti nrĕpātmaja,
porot boṙ dumilaḥ mara ŋ wiṣa sinĕmburakĕn ika hanâtĕmaḥ kukus,
byuṙ laṙ lĕs paḍa mukṣa de ni kuku saŋ garuḍa wahu minuṣṭi riŋ laras*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
152/1/960.
krođâmbĕk saŋ susenā saha bala sumaput kātarâsiṅhanāda,
haṙṣa n ton saŋ narāṙyyātmaja pinakamusuḥ kewalânuṅga nuṅgal,
hrū hrū śaktîŋ daṅū söḥ linĕpasakĕn irâtaṅkis akrak karĕsrĕs,
Āpan pakṣy-âhĕlaṙ sañjata kadi garuḍâneka seww-aṙwwudâhöm*

152/2/961.
sumyaŋ sumyak hĕlaṙnya n kinirigakĕn ikâǥāṣa muntab dilaḥnya,
sumyuk tan kāwaran dṛĕṣṇya kadi dinukakĕn yan tumandaŋ sakêŋ doḥ,
kāṇḍĕg katrĕn dinuk de saŋ aja linud irêŋ cakra puṅgĕl gulūnya,
perat sok raḥnya saṅkêŋ ḍaḍa nika kawutaḥ mrĕm tibâdoḥ gumĕntĕr*

152/3/962.
ṅhiŋ saŋ hemāṅgadâmriḥ mriḥ apuliḥ i luyuk saŋ susenā katampĕk,
sāmpun kempun sinimpĕn bala saŋ aja paḍa krūra kedran kawuṅkus,
syuḥ tan sārā sa hemāṅgada mati tinĕḍak bĕntaṙ alwaŋ salakṣa,
kāry-aṅlīlā narendrâmanahakĕn irikaŋ sāgarâtyanta rodra*

152/4/963.
śīǥra rwabnyâṅgaluntaŋ gagaṇacara lĕpas māmpuhan matrigañca,
lĕmboranyâṅlayaŋ kāƀinawa kadi gunuŋ sewu māliḥ marampak,
sumyūk adrĕs tumĕmpuḥ ri saŋ aja kawaluy de ni göŋ niŋ kaśaktin,
mawrĕg luṅhâstra de hyaŋ baruṇasuta kaṛĕṣṇya n hilaŋ tan paśeṣa*

152/5/964.
saŋ pāṇḍyâmaḥ gunuŋ sāhasa tĕka rumahab de ni göŋ niŋ kamānan,
sākṣāt guntuṙ sakêŋ paṙwwata tumurun atūt lwaḥ juraŋ duṙggamâjro,
mātaṅga mwaŋ raŧa lwiṙ watu gumuluŋ apan tan pararyan lakunya,
krođâmĕṇṭaŋ laras saŋ praƀu mamanahakĕn bahni saṅkêŋ samudra*

152/6/965.
lumrā riŋ dik widik teja nika saha panasnyâṅgĕsĕŋ saṙwwawrĕkṣa,
sakweḥ niŋ meǥa mĕṇḍuŋ pinaṅan ika huwus hĕnti lāwan gĕlapnya,
lwiṙ jihwānya ŋ mahāmrĕtyu dumilata narendrātmajâtyanta rodra,
saŋ hyaŋ kālāgni muṅgw-î naraca saŋ aja maṙmmanya mātîŋ raṇāṅga*

<basantatilaka> 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14
153/1/966.
saŋ pāṇḍya soṙ titiḥ alaḥ malayū tinaṅkis,
wadwā nirâlara hilaŋ kahalâwrĕg alwaŋ,
Āpan siliḥ praŋ arĕbut hawan ahrit ewĕḥ,
wadwā nrĕpātmaja maluy sakarĕŋ mararyan*

153/2/967.
saŋ saptarāja sumahab saha ƀrĕtyamantrī,
sāmpun sirâṅhabĕtakĕn đwaja śīǥra maṅkat,
saṙ sök prawīra gumuruḥ kadi sāgara rwab,
lwiṙ siṅha sāṙwwuda paḍâkrak asiṅhanāda*

153/3/968.
wīrâtyan iŋ wani hinatyan inĕṇḍĕm ĕṇḍĕm,
Agyâpraŋ aṅgĕtĕm atön maṅusap lĕṅĕnya,
mwaŋ saṙwwasañjata nikā milu haṙṣa riŋ praŋ,
paṅliṅganâṅiṅis iṅis kumĕñaṙ wajanya*

153/4/969.
hamham tĕkâmanaḥ añakra bubak sakāmbaḥ,
rodrâmupak cĕṅĕl amūk arĕbut kasiṅhan,
len taŋ paḍâpapatihan kuḍuwak paḍâkre,
saṅhāra kātĕkan i rūpa nika n karĕsrĕs*

153/5/970.
śūrâmĕrĕḥ kadi surat tĕkap iŋ kaśūran,
kontanya kādƀuta sahasra kuwuŋ kuwuŋnya,
Asraŋ kĕtug ni panutugnya ḍaḍap gumĕntĕr,
himpĕṙ praƀāwa ni musuḥnya pĕjaḥ kapökan*

153/6/971.
munduṙ bala nrĕpatiputra tinūt cinakra,
Awrā rinampak inirup pinanaḥ ginaṇḍi,
ndātan wĕdîŋ panaḥ atip kadi meǥa mĕṇḍuŋ,
tahw-âhudan hudan i mađya niŋ astrawaṙṣa*

153/7/972.
wadwā narāđipati sāhasa tan panaṅgĕl,
śāṙddūla śakti pinakāgramuꝁêŋ kasiṅhan,
mañjiŋ marêŋ pakĕkĕs iŋ wunuhan tĕkâmraŋ,
tan sāra hĕnti satĕṅaḥ rinakut kadi bras*

153/8/973.
kagyat winūk pinĕgatan tinalaṅkup awrĕg,
tiṅgalnya sañjata raŧâśwa sahasra saṅꝁya,
kedĕṙ gajaḥnya rinubuŋ dinudut śinūla,
lwiṙ waṅkay iŋ walaŋ inīrakĕn iŋ sĕmut baŋ*

153/9/974.
saŋ saptarāja kadi saptasamudra muntab,
de niŋ kamānawiƀawan pinakaswaƀāwa,
maṅsö sahâśwa raŧa wāhana meru tulya,
Apwī sakêŋ panaḥ irôjwala mumbul umbul*

153/10/975.
meǥodayâmaḍĕmi sakṣaṇa tan paśeṣa,
saṅkê panaḥ nrĕpatiputra lawan halisyus,
mĕtw-âmusus musus anūb raŧarĕṅga kabwaŋ,
lāwan gĕlap makasulambĕṙ anambĕṙ aṅgyat*

153/11/976.
saŋ saptarāja saha ƀrĕtya rĕbaḥ katampĕk,
bĕntaṙ winūk saha gajâśwa raŧâlaḥ awrĕg,
guntuṙ prawīra kumusuḥ katĕḍun marêŋ lwaḥ,
himpĕṙ gunuŋ pituŋ atus rĕbaḥ iŋ samudra*

153/12/977.
saŋ saptarāja kabĕlĕt wĕkasan sirâdan,
rĕp sy-andakâwak aśarīra liman sawrĕnda,
saṅkê panaḥ nira mijil tĕkap iŋ kasidđyan,
wuntu ŋ naƀastala lawan prĕŧiwī kasĕṅkö*

153/13/978.
śīǥrânurumbunuḥ amūk ri narendraputra,
Atyadƀutâlimunan iŋ gagaṇāntarāla,
mĕttâṅuliŋ kadi gunuŋ kumukūs umaṇḍĕm,
saŋ saptarāja humuŋ atry-asurak gumĕntĕr*

153/14/979.
de niŋ maṅadwakĕn apiṇḍa tĕkap niŋ apraŋ,
Āḥ āḥ mati sy-aja mulat muliṅā kaṅelan,
kedran kawuṅkus i tĕṅaḥ kalulun kapĕṇḍĕm,
nā liŋ nirâṅgĕtĕm atön dan asiṅhanāda*

153/15/980.
kāla nrĕpātmaja n inambulan iŋ gajendra,
Eṅĕt sirâmanahakĕn śara hastiśikṣā,
meww-îwu hĕnti mati śīǥra parĕŋ tumĕmpĕk,
himpĕṙ namuk tinĕpak alwaŋ atambĕḥ akweḥ*

153/16/981.
riŋ sakṣaṇa nrĕpatiputra kumöl ayoga,
saŋ hyaŋ smarāntakaśarāgni mijil sakêŋ hrū,
śīṙṇna ŋ gajaḥ ginĕsĕṅan paḍa ƀasmiƀūta,
lumrā hawunya kumutug baṅun anđakāra*

153/17/982.
krođâṅayat śarawarāgni narendraputra,
Āpan musuḥ nira suđīra mahāpraƀāwa,
maṅsö paḍâṅlĕpasakĕn śara nāgapāśa,
tapwan tĕkâpan awilĕt pinĕgat nirêŋ hrū*

153/18/983.
saŋ saptarāja paḍa śakti widagđa riŋ praŋ,
wil krūra dꜽtya pamanaḥ nira sewu lakṣa,
krođâmupul sĕmut amūk ri narendraputra,
himpĕṙ grahâṅhibĕki rāt marĕbut śaśāṅka*

153/19/984.
siṅhaprawīra saŋ ajâṅayat astra śakti,
ḍaṅṣṭrā niŋ antaka minuṣṭi huwus minantran,
dewātmakâmawa gadāyuđa mĕtw-arampak,
mawrĕg pĕjaḥ siliḥ idĕk para dꜽtya mukṣa*

153/20/985.
An maṅkana praŋ ira tan hana soṙ awantaḥ,
maṅsö nrĕpātmaja lawan naranāŧa maṅsö,
tĕmpuḥ ni sañjata nirâpagut ātirodra,
himpĕṙ gunuŋ madu gumĕntĕṙ inadw-atĕmpuḥ*

153/21/986.
liṇḍū bĕlaḥ ƀramita ƀūmi nikaŋ raṇāṅga,
mwaŋ saptapaṙwwata kadînayun agraḥ olaḥ,
pātāla sapta kadudut kagiriŋ kagiṅgaŋ,
nya ŋ saptasāgara katumpĕk arok bañunya*

153/22/987.
kweḥ niŋ pĕjaḥ saka salakṣa sahasra wrĕnda,
len taŋ paḍâmĕkasi jīwa humūŋ aṅohan,
meḥ matya maṅrĕguŋ ikaŋ gajaḥ asriŋ aṅgro,
Abyūran iŋ ruđirasāgara kombakan ṙyyak*

153/23/988.
mātaṅga len turaga nūsa nikâṅalimbuŋ,
saṙwwāstra kaywan ika śīṙṇna marok đwajâkrĕp,
ṅkāna ŋ prawīra marĕbut ꝑala niŋ kasiṅhan,
wetnyâlĕyö kasidĕkuŋ sidĕkuŋ siliḥ praŋ*

153/24/989.
ṅkānê pasiṙ pasiṙ ikā naranāŧaputra,
Apraŋ lawan ratu kawīśwara riŋ palambaŋ,
hrū muṅgw-i kaṙṇna nira piṇḍa tanaḥ kasumpiŋ,
tapwan warĕg praŋ alaṅö lagi kombakan raḥ*

153/25/990.
rudrāyuđāgni pinasaŋ naranāŧaputra,
duṙggānalâdƀuta mijil pamanaḥ narendra,
trus riŋ laṅit dilaḥ ikâsĕmu meǥa bahni,
lumrâwilĕt latu latunya mahāsurâkrak*

153/26/991.
prodƀūta kātara dahat patĕmunya kāliḥ,
maṅkin tĕkê ruhuṙ aṅambara kaprahāran,
saŋ hyaŋ śiwāṙkka kasuban pan asoṙ sirâgyaŋ,
luṅhâhawan kuda lumiṅsiṙ adoḥ maṅulwan*

153/27/992.
widyāđarī saha wimāna sumaṅgrahâkweḥ,
muṅgw-î tawaŋ wruḥ irikaŋ wani wāni riŋ praŋ,
dukduk hayunya sinahāyan iŋ ambĕk ahyaŋ,
haṙṣâmapag ri para wīra pĕjaḥ kapökan*

153/28/993.
sāmbĕk niŋ onĕŋ alawas tinĕkan rarasnya,
kāmīrasâyam ayamanya sĕḍĕŋ ƀinukti,
tan lot đumāraṇa panas nikaŋ agnibāṇa,
luṅhā lawan priya nikā suꝁa rāmya māṙgga*

153/29/994.
saptaṙṣi dewagaṇa guhyaka sidđa sidđa,
Anrik hanêŋ gagaṇa sāṙwwuda riŋ sapaṇṭa,
göŋ niŋ praŋ adƀuta ya hetu nira n panonton,
milw-âsurak nĕhĕṙ aṅadwakĕn akrak ahyā*

153/30/995.
luṅhā muwaḥ kapanasan paḍa tan hanâṅher,
saŋ nāradâsyaŋ aṅuhuḥ ri narendraputra,
Ꜽ putra toḥ bapa wulat ndak apintakāsiḥ,
hrūntâgni śakti paḍĕmĕnta sihanta ri hyaŋ*

153/31/996.
mwaŋ paṅrĕṅökw-i kita yan pinakāntaśāpa,
de saŋ priyambada sĕḍĕŋnya gajendrarūpa,
kāruṇya māsiḥ amalĕs ri waluy nira hyaŋ,
saṅmohanêkaŋ inajinta kĕnoḥ parīkṣan*

153/32/997.
An maṅkanôjaṙ ira śīǥra narendraputra,
mārāđanâmrĕta sinrĕṣṭi ri tuŋtuŋ iŋ hrū,
sumyuk sakêŋ awaŋ awaŋ kadi riŋ paṅipyan,
đwasta ŋ śarânala paḍĕm paḍa ƀasmiƀūta*

153/33/998.
saŋ saptarāja paḍa śakti parĕŋ tumandaŋ,
kapwâṅhudan hudani sañjata bāyubajra,
Atyanta tan paṅupamê saŋ ajâpan anwam,
muṅgw-iŋ raŧânudiṅi wākcapalâwalepa*

153/34/999.
Ꜽ rājaputra mapa tâṅĕn aṅĕnmu maṅko,
Āpan huwus wruḥ aku yan kapalaŋ manahmu,
trĕṣṇan purihmu ri huripmw-apan anwam awri,
nā pādukaṅku pakacāmana sambahĕmwa*

153/35/1000.
nāhan wuwus nrĕpati senaka ri twas apyak,
pāruṣyaśabda mada tan wruḥ i śakti niŋ len,
krođa nrĕpatmaja sumöŋ i muꝁa ŋ kamānan,
saƀyâṅucap sahuṙ irâtĕhĕṙ aṅdĕdĕl twas*

153/36/1001.
sanwam nwamaṅkwa n aku siṅhakula prawīra,
tak nāgatêŋ atuha tiṅhali demu maṅko,
sakweḥ ni sañjatamu tan hana paṅgaritnya,
byakta n pacuṇḍaŋ i bapaṅku kabeḥ kabehmu*

153/37/1002.
nā liŋ narendrasuta śakty-aṅayat warāstra,
saṅmohana smrĕti nirêŋ kṣaṇa n ekacitta,
nidrâṅaweśa sumaput ri lĕpas nikaŋ hrū,
mrĕm saŋ watĕk ratu huwus kĕna tan pasāra*

153/38/1003.
sāmānya peka rumuhun para taṇḍa mantrī,
mātaṅga matta turagâṅrĕpa tan wri rātnya,
mūṙcꞓâturū kadi tasik wwaŋ ikaŋ raṇāṅga,
mombak raṅin gajaḥ aǥaṇṭa karaŋ liman ya*

153/39/1004.
sāmpun jayêŋ raṇasaƀā naranāŧaputra,
saŋ saptarāja kadi māti parĕŋ katurwan,
tĕkwan huwus kacuriṅan raḥ i tuŋtuŋ iŋ hrū,
yêkā siluŋluŋ ira yan kaparājayêŋ praŋ*

153/40/1005.
saŋ hyaŋ sirâjaya jayêŋ gagaṇāntarāla,
mwaŋ puṣpawaṙṣa tumibā kadi kasturi mrik,
prīty-âdara nrĕpatiputra sināđukāra,
sāmpun maṅañjali sahaṙṣa nĕhĕṙ tumĕṅhā*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
154/1/1006.
sāmpun byakta kacakrawaṙttyan i nrĕpātmaja ri huwus irâmarājaya,
nora lwaŋ nira pūṙṇna maṅkana sasañjata nira kadi ṅūni dug siṅī,
sakweḥ niŋ bala śūrasaṅǥa humatuṙ paḍa maṅarahakĕn lumampaha,
maṅkat śrîndumatī lawan nrĕpatiputra paḍa suꝁa makālihan raŧa*

154/2/1007.
tiṅkaḥ tiṅkaḥ i de nirâpraŋ inucap winarahakĕn irê suputrikā,
mojaṙ śrîndumatī wagus kita kakâpa hamĕṅan ikanaŋ watĕk ratu,
rakryan yêki panahkw-amuṅwakĕna tan dadi wiꝑala lĕpasnya riŋ musuḥ,
saṅhārāstra wimohanāꝁya paṅalaḥ pinakakajayaśatrun i ṅhulun*

154/3/1008.
nāhan liŋ nrĕpaputra rakwa tadanantara nrĕpati parĕŋ sirâwuṅu,
mwaŋ mantrī saha ƀrĕtya wāhana turaṅga warurutĕn aṅob ariṅguṅan,
Eraŋ de ni kahīnakāyan ira tucꞓa kacuriṅan alaḥ sirêŋ raṇa,
ry-antuk saŋ praƀu tan kaŧākĕna kunĕŋ nrĕpasuta sira waṙṇnanĕn muwaḥ*

154/4/1009.
sāmpun mintaṙ adoḥ laku nrĕpatiputra manĕmu haraṇān ḍusun ḍusun,
piṅgiṙ piṅgiṙ ikaŋ hĕnū pakapasan pakalayaran apaṇṭa tan parok,
Ewĕḥ tan satinūtakĕn rupit ikāŋ aṅiwa hana nĕṅĕn paḍâgĕnĕt,
tan tuṅgal kasasaṙ humuŋ siliḥ uhuḥ kapasaḥ asahuran siliḥ taña*

154/5/1010.
duṅhus niŋ palapat kahundul aruhuṙ kabuyutan alawas kinatwaṅan,
pañcâṙṇnik winĕlaŋ sakanya pinakolul ika tawiŋ ikā hibĕk parab,
wwaŋnyâkweḥ mapupul hanâṅiduṅakĕn ri gaway ira nareśwarātmaja,
lantuŋ mambw-awaṅînasū nika ginanti saha caru sinaṅgaran hañar*

154/6/1011.
ṅkānê soṙ talagâhĕniŋ hana buyut buyut iwak arĕbut walaŋ tibā,
piṅgiṙnyênasaban paras hawan ikā siniku siku hinambalan watu,
raṅrö kaywan ikā lawan kĕpuḥ agöŋ jaha wijaḥ asĕkaṙ lawan winöŋ,
Akweḥ sĕñjaŋ ikâjajaṙ hana kawadwan ana kalanaṅan dinudwakĕn*

154/7/1012.
meḥ meḥ rwaŋ puluhaŋ kulĕm lawas irâṅhinĕp i huwus irâpraŋ iŋ hĕnū,
prāptêŋ ŧāni ḍusun kaḍatwan iŋ usāna parawaśa rinampak iŋ musuḥ,
piṅgiṙ niŋ talagâwukiṙ wukiṙ anak patani nika manumpak aṅlĕnaŋ,
ṅkāna śrī naranāŧaputra maṅĕnaḥ kakawin uliḥ irâṅdadak dadak*

<wikrĕti> 
⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓ = 23
155/1/1013.
dinĕlö ku jinarumanan iṅgut iŋ halis i kāla nika wahu mijil,
Awuyuŋ miṅay anirirakĕn susup susup ikâsana nĕhĕṙ ahidu,
Irikâkw-amĕgati turidaṅku tan wani mulat muwaḥ i muꝁa nikā,
sahajâṅhuripakĕn atukup tukup ri pawahinku kadi kaluputan*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
156/1/1014.
tĕwĕknya n inalap ni rena nika tan tahu katĕmu gĕnĕp tigaŋ tahun,
lipuṙ turida ni ṅhulun mari rimaŋ sinapihan i lawasnya tan katon,
kaŧañcana kapaṅgiḥ iŋ yaśa lawan panuluyan iriyâṅdadak lumuḥ,
pĕpĕt pĕpĕt ikā ya ta n pinahaliṅsya nika ri paṅawenya ri ṅhulun*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
157/1/1015.
nāhan wastu ni de nirâṅikĕt ikĕt winĕkasakĕn irêrikaŋ yaśa,
prajñā śrîndumatī sirâmaca kapintiga tama tumurun sirâdulur,
pawwat niŋ para pora tan papĕgatan tinĕmu nira sumaṅgrahêŋ hawan,
secꞓecꞓā hanan aṅhinĕp sira hanan lumaku ri wijil iŋ niśākara*

157/2/1016.
sāmpun rakwa gĕnĕp salek lawas irêŋ hawan asuꝁa suꝁan dudū gawe,
lok niŋ māṙgga pasiṙ wukiṙ tinutakĕn lamakan ira macaṅkramâṅlĕṅĕŋ,
ry-âyođyānagarī katon hada hadā ni dilaḥ i gupuranya mās maṇik,
saŋ hyaŋ sūṙyya niśākarêŋ udayapaṙwwata paḍa nira kewalâhalĕp*

157/3/1017.
wrĕtta śrī naranāŧaputra katĕkê nrĕpati raǥu lawan nareśwarī,
An sāmpun sira labđakāṙyya ri widaṙbƀapura mamĕnaŋ iŋ swayambara,
mwaŋ ry-âlaḥ para nāŧa riŋ praŋ aharĕp rumĕbuta naranāŧaputrikā,
haṙṣa śrī parameśwarī makamuꝁa nrĕpati tĕhĕṙ akon anuṅsuṅa*

157/4/1018.
wwaŋ ri jro paḍa muṅgaḥ iŋ paṅuṅaṅan rumĕṅĕ rĕṅĕ hanan siliḥ pĕḍĕk,
Agyā gyān hana tan tulus sipat ikânahĕlay apan alaḥ girahyasĕn,
len taŋ strī malajĕŋ wagĕd wagĕd anaṅga susu nika sinaṇḍuŋ iŋ saꝁī,
Akweḥ mādĕg adan tapiḥ miriṙ iniṙ nika nĕhĕṙ akaluŋ kaluŋ sabuk*

157/5/1019.
strī ry-âyođyapurī parĕŋ mijil anuṅsuŋ ahayu kadi paṅjraḥ iŋ sĕkar,
ndan budđinya kaḍaṅhanan raras i denya mulat inuparĕṅgan iŋ guyu,
rūm niŋ strī ri widaṙbƀarājya kadi pālĕman i hayu ni rūpa niŋ rakĕt,
Aśrī denya mawâmbĕk abwat atĕrĕḥ tumiru tiru manaḥ suputrikā*

157/6/1020.
Akweḥ rājasutā ry-ayođyanagarī mada makapaṅayāya rūm nikā,
maṅgĕḥ rūpa nira n panampikakĕnê nrĕpawaraduhitā n pinaṅkwakĕn,
maṅke n wruḥ ri halĕp narendratanayā kawĕdi wĕdi ni rūpa niŋ ratiḥ,
mrĕm tan löŋ kadi wintaŋ iŋ wĕṅi katon akucĕm i kĕñaṙ iŋ niśākara*

157/7/1021.
miṅgut piṇḍa nikaŋ kaḍatwan i sĕḍĕŋ saŋ aja tĕka lawan suputrikā,
Āpan kādƀuta siŋ sapolaḥ ira kāƀinawa ri haliwat nirêŋ lĕbuḥ,
sakweḥ kweḥ para taṇḍa söḥ parĕŋ anuṅsuŋ i sira paḍa haṙṣa gaṙjjita,
Abyūṅan kumisik garantuŋ ira rāmya kadi papagut iŋ ṙyyak iŋ pasir*

157/8/1022.
ṅhiŋ dewînalĕm iŋ mulat syapa ta taṇḍiṅa nira liŋ ikânulus dahat,
yadyan sewu purī pametana mamaṙppatana hajĕŋ ira ndatan hana,
strī sāmantasutā paḍâhyaŋ araras ndan arada kapalaŋ tiniṅhalan,
byakta śrîndumatī pakapraƀu nirêŋ śayana pisaniṅū katampika*

157/9/1023.
nā liŋnya n paṅalĕm katuhwan apa tan hana kadi sira ratnakanyakā,
Āpan saṙwwa sĕkaṙ suganđa makanāyaka pĕnĕd i raras ni rūm nira,
lāwan mađya nira pramāṇa ri kĕlab ni lĕmĕs ikaŋ aśokapādapa,
śrī śrī niŋ muꝁa śudđa pūṙṇna gumawaŋ tuhu tuhu ratu niŋ niśākara*

157/10/1024.
sāmpun śrī naranāŧaputra kalawan nrĕpawaraduhitā marê dalĕm,
ƀakty-ânĕmbaḥ i jöŋ narendra raǥu karwa nrĕpatimahiṣī sirâpupul,
budđi śrī parameśwarī makamuꝁa nrĕpati suꝁa tumon anak nira,
prajñā śāstrawit iṅgitajña wani śakti lituhayu dumeḥ sirâsiha*

157/11/1025.
śrī dewîndumatī kinon marĕka de nrĕpati raǥu kagöṅan iŋ suꝁa,
lāwan śrī parameśwarī sira makon marĕka nĕhĕṙ aṅol sirâsĕgĕḥ,
pāman penan awās marâṅgĕḥ ira de saŋ ahayu paḍa sūṙyyawaṅśaja,
wet niŋ haṙṣa lumuḥ sira n marahakĕn pakadaṅan ira riŋ nrĕpātmajā*

157/12/1026.
sĕmbaḥ śrī naranāŧa ƀoja ri narendra raǥu winaca maṙmma riŋ rasa,
An dewîndumatī kaśudđyana pakānak anaka nira nitya kāsy-asiḥ,
rājaswâdƀuta rājayogya maṇirāja pahula nira muṅgu riŋ raŧa,
kesî sĕmbaḥ ira pramāṇa gumĕlaṙ hinaturakĕn irê nareśwara*

157/13/1027.
budđi śrī parameśwarī suꝁa lawan nrĕpati raǥu tumon anak nira,
An poliḥ maṇik iŋ kaḍatwan i widaṙbƀa saꝑala sira rājakanyakā,
tĕkwan kapwanakan paḍâparĕk ikaŋ pakadaṅan awilĕt karaṅkĕpan,
boṅgan rūpa nirâhañaṙ hañaṙ amantu saparan ira tan kasaḥ tumūt*

157/14/1028.
budđi śrîndumatī rĕsĕp makabapebw-i sira puji puji n kināsihan,
byātītan salawas nira n tĕka paḍâsuꝁa suꝁan aduluṙ macaṅkrama,
mary-onĕŋ ri widaṙbƀarājya tuwi rāka nira sira marĕk manuṅgayap,
ry-âyođyānagarī jugâṅinaki de ni siḥ ira ri nareśwarātmaja*

157/15/1029.
sakweḥ niŋ makapuṇya rāga nira riŋ nrĕpatisuta paḍâṅhiḍĕp smara,
sāmpun rakwa sinūkṣma riŋ pahula mās maṇi rajata suwastra kasturi,
Aṅkĕn māsa silib silib wwaŋ irikaŋ wĕṅi pinaran irêŋ paḍaŋ wulan,
wāwaŋ mātra karĕṅwan iŋ taṅis arūm winisikan ira māsku cĕp tuhan*

157/16/1030.
māliḥ tan tĕka saprahāra ri huwus niŋ ulaḥ aṅaliḥ asriŋ iŋ tilam,
maṙmmâṅdūmi karāsikan wruḥ i harĕp harĕpan iŋ aharĕp halĕmbaṅĕn,
rakryan saŋ pinakādipūṙwwa niŋ amūṙwwa kataruṇan irêŋ pasaṅgaman,
kañcit moǥa kapaṅgiḥ aṅliga ligā kinisapu nira sāhasâwuyuŋ*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
158/1/1031.
kakâja winaliṅku tan wruha kitâṅlwaṅa turida ni rāga ni ṅhulun,
hanânak anakanku ketaka miṅiŋ sahaja tan inakunta rakwa ya,
putiḥ siki kaduṙyyaśaśruti wawaŋ katalu sagalakanta tak wĕdi,
manaḥku wani tan surud pwa ya tat antu kita ya karaṇaṅku tan rara*

158/2/1032.
Ahum yayi saliŋta māsku n awuyuŋ sapaṅucapan i māsku lampunĕn,
ṅhulun yayi turuŋ wĕnaŋ maṅawayuḥ rumatakĕna wilāpa ni ṅhulun,
ya hetu ni kakanta tan wĕnaŋ asiḥ lĕwu marika siḥ i ṅhulun yayi,
hĕlĕm ṅhulun atĕmwa māsku kalawan kita ratakĕna haywa saṅśaya*

158/3/1033.
paran tiki dumeḥ kitâṅucapa maṅkana dali dalihanta keraṅan,
katon aṅawatāra denta tan asiḥ pati pati parihāra tan padon,
tahâkw-alara denta yan kadi kadaŋ haji para kulaputra kāsy-asiḥ,
kita pwa ta bakal ratu syapa ta tan kapanasana hatinya kinwakĕn*

158/4/1034.
waliṅkw-asisinahwa tan wĕnaṅa miŧya kita ri rasa ni pralāpita,
Apan kita sinamƀawâṅadĕga ratw-aṅaliliraṇa kapraƀun haji,
Ujaṙtta kita tan paṅakwa lĕpihanta nĕhĕṙ aśapaŧâṅdilat laṭi,
Adalka kita tan panampa ri laraṅkw-apuji puji kita n tuhan tuhan*

158/5/1035.
tuhanku yayi ni ṅhulun wruḥ aku yan kita mujarakĕna ŋ salaḥ kĕna,
tuhun palaku ni ṅhulun siha ni māsku tumutakĕna budđi ni ṅhulun,
rahasyan ibu polaḥ i ṅwaŋ apa tan wuruṅa kahaturê nareśwara,
huwus kaka huwus nahan wuwus ira n winuwusan akĕcap miṅĕl miṅĕl*

158/6/1036.
taṅeḥ yan ucapĕn paganti saŋ amālihi prĕman i narendraputrikā,
paḍĕm pamanas iŋ smarānala ri budđi nira siniram iŋ karāsikan,
nrĕpātmaja sirâmriḥ aṅliḥ amĕkul mĕkul amĕkasi turwan iŋ tilam,
muliḥ sira bisâpi sāđu kanin iŋ jaja kakuku kinampu kampuhan*

<wisaṙjjita> 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20
159/1/1037.
jāti nikaŋ caritêṅgal aṅucap adawā n hiḍĕpĕn ri hati,
śrī raǥu wrĕdđa sirâṅlwasi suꝁa ni pamukti nirêŋ nagara,
Indriya tan wĕnaŋ iŋ wiṣaya ri sira niṙ pakĕnanya kabeḥ,
kady-asalin rasa tan parasa wirasa salwiṙ ikaŋ wiṣaya*

159/2/1038.
hetu nirâsraḥ i kapraƀun ira ri narāṙyyasutêŋ pasaƀān,
kādƀuta de niŋ aṅastwakĕn i sira samâhalĕpêŋ nagara,
saŋ ratu nora parāṅmuꝁa sahana nirâwĕdi sāmpun anūt,
śrī raǥu paṇḍita walkalađara magawe patapan riŋ alas*

159/3/1039.
yāwat alas ƀaya duṙggama paṅulilan iŋ mrĕga siṅha baroŋ,
yan sinusuk patapan tĕkap ira paramaṙṣi saƀā wĕkasan,
tonĕn ikaŋ wana śūnya tinaruka saŋ uttama niŋ karatun,
lwiṙ suraloka tĕkânurun iŋ acala rāmya katon ahalĕp*

159/4/1040.
saŋ hulu kĕmbaŋ anak wĕsi haji sira milw-anadin wiṣaya,
tan tuna riŋ pariƀāṣa sira dahat alĕp nira yan paṅucap,
Āpan inuttama tuwy-apatiḥ atiśayâdƀuta wīṙyya nira,
tan hana śeṣa niŋ ambĕk aruhuṙ i huwus niŋ aḍampa wuluŋ*

159/5/1041.
kweḥ nira saŋ ƀawika prakaśita milu wikw-anusup riŋ alas,
ƀakti tuwin katĕkan tuha masa niŋ awalkala nora hiner,
gīta lawan kakawin binisa pinakacaṇḍi nirêŋ nagara,
māywan akīṙtti palambaŋ amanis alaṅö hibĕk iŋ patani*

159/6/1042.
wuṅkuk aṅambĕkakĕn kawi milu kawilaŋ kawi wikw-alawas,
saƀya jitākṣara hāsyakaraṇa pinakādi ni kawruḥ ikā,
lumbu waluḥ hajujöŋ rasa ni manis i lambaŋ ikā rinasan,
ṅhiŋ rwa tiwas dumadak lagi winaca wacâṅrahatîŋ amaca*

<kilayu anĕḍĕŋ> 
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22
160/1/1043.
wikw-âpa ta ṅaran ira saŋ tamuy pili piliḥ wiku nagara sira,
Akweḥ marĕk i sira maliŋ maliŋ rusi rusit kinahatakĕn ira,
dondonan inucap ira rāmya rāmya niŋ aṅĕṇḍĕki turuŋ inucap,
yapwan binuru sinulagaḥ luput liŋ ira soṙ saꝑala niŋ alayar*

160/2/1044.
heman wruḥ aṅaji sira tan palokika sadā marika wiku haji,
prāyâpi lupa kadi lamuṙ sināpa dumadak sira malĕs ataña,
kastryan pwa ta marĕk atĕkĕn tĕkĕn sira nĕhĕṙ lumaku ginamĕlan,
de niŋ hyun ira pinakaśaṅꝁapāṇya tumuhâpi pikun api lupa*

<wisaṙjjita> 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20
161/1/1045.
yeki palambaŋ ira mpu tapa tucapa rāmya nikaŋ patapan,
wāṇḍira sāmpun agöŋ pinakasaƀa saƀā para śiṣya lanā,
campaka tañjuŋ aśoka pinatiga tinumpyatak iŋ harĕpan,
bwat halu piṅgiṙ ikaŋ talaga ri harĕp iŋ gupurâṅharĕpi*

161/2/1046.
sāmpun awās paripūṙṇna sahana hana niŋ waṅunan hinĕduk,
bapra lumaṅkuŋ ikaŋ patani jamuṙ alaṅw-aṅuṅaŋ pasisi,
tal tirisan pinakādi ni tuwu tuwuhanya huwus pinahat,
saŋ para śiṣya paḍâṅigĕl aṅiduŋ i kāla nikaŋ tutuban*

161/3/1047.
wet ni lawas naranāŧa lumaku wiku muṅgw-irikaŋ patapan,
māṙ kumĕtĕṙ sahana ny-awayawa ni śarīra nirâṅlĕwasi,
rūkṣa samāpta ni tĕṅran ira paṅanumānan ira n pĕjaha,
kewalatattwa ginĕgwan ira pamariśudđa nira n lĕpasa*

<sragđara> 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21
162/1/1048.
sāmpun swaṙggasŧa rājaṙṣi saŋ aja winaraḥ māṙ gupe twas nirâṅrĕs,
dadyâṅganyâhaṅan tan sapira lara nira n kantuna śrī sudewī,
byakta pwâkālihan maṇḍyuṣa sira sahawan mantuk iŋ swaṙggaloka,
tan pātma śrī narāṙyyâja winiđi pinĕgat siḥ nirârāma rena*

162/2/1049.
Eṅgal mary-âlarâpan wihikan i puriḥ iŋ janma riŋ maṙttyaloka,
An tan sŧitya ŋ śarīrânut i hala hayu niŋ kaṙmma tan sāḥ aṅinte,
śꜽwaṙṣy-akweḥ ḍatĕŋ maṅgĕsĕṅi śawa mahaṙṣînutus śrī narendra,
byātītan ƀasmi rājaṙṣi Inañut i tĕṅaḥ niŋ tasik śūnya rāmya*

162/3/1050.
sāmpun līlā manaḥ saŋ praƀu mari siwuhĕn kewalâṅgöŋ kapūjān,
mānak tuṅgal prasidđa hyaŋ atanu maśarīrâtĕmaḥ rājaputra,
Anwam prajñā sirâpañji daśaraŧa huwus kaprakāśêŋ triloka,
wahw-âṅajy-âhiḍĕp wruḥ ri samaya ni rusit niŋ đanurwedaśāstra*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
163/1/1051.
saŋ mambaŋ kawidoṣa karwa jayawaspa suꝁa manĕmu wīṙyya de haji,
sedĕmpaty-aduluṙ marĕk siliḥ asiḥ tumĕmu ꝑala nikâmalaṙ malar,
sojaṙ saŋ praƀu kewalôjaṙ ika siŋ sawacana nika śabda saŋ praƀu,
wet niŋ sāmpun anĕmwakĕn kahulunan satirun iŋ amalaṙ tuhan tuhan*

163/2/1052.
Ekacꞓattra narendra saŋ para ratu praṇata paḍa wineḥ anugraha,
Icꞓā nora kasaṅśaya prakaśitêŋ triƀuwana sira digwidikjaya,
đaṙmma kṣatriyađaṙmma pinriḥ iniwö nira pamahayu đaṙmma saŋ wiku,
mwaŋ taṙ kewĕhan iŋ giṇâmayuṅi rāt sakala tuhu tuhu prajāpati*

163/3/1053.
śrī dewîndumatī lawan saŋ aja tan bĕsuṙ aṭika ṭikan sirâlawas,
śrĕṅgārātmaka rāsikâṅdadi manuṣya sira pinakamaṅgalê dalĕm,
hyaŋ niŋ saṅgama pāwak iŋ paṅĕsaḥ iŋ śayana sakala janma niŋ rĕṅiḥ,
siḥ siḥ jaṅga wĕlas harĕp saḥ ira saŋsaya lumuŋ awilĕt paḍâlaṅö*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
164/1/1054.
gĕrĕḥ wruḥ i masanya rāmya sinuluḥ duluṙ i raras i ganđa niŋ sĕkar,
ya hetu nira lālanâmĕŋ amĕŋ iŋ taman aṅĕnĕs akālihan kĕmul,
Adoḥ kahiḍĕpanya de ni pĕluk iŋ hawan i siluk ikaŋ latāgrĕha,
hanâmbĕk ira mampirâpan asĕnĕt wulat ira muliṅânahā nahā*

164/2/1055.
smarāśrama tĕkânurun sawaŋ ikaŋ taman aparimitêŋ giṇâlaṅö,
hĕbun hana ri campakanya tumitis kadi lĕṅa waṅi rūmnya kāṅinan,
lĕbūnya saḍĕk iŋ puḍak kahudanan mrik awaṅi kumukus turuŋ paḍĕt,
tinumpyatak arurwa rurwan iŋ aśoka sinalisiṙ i laywan iŋ wuṅū*

164/3/1056.
Ikaŋ talaga mesi pahyas iŋ acaṅkrama mahas ahasâṅañut laṅö,
susup susup aśoka kombak i tĕpinya kasarakat arok lawan wĕrĕḥ,
sare ni kalakānya söḥ salaga niŋ mĕnuṙ anuru nurū sakêŋ gĕluŋ,
kasaṅlad i pasiṙ pasiṙnya śawa niŋ puḍak anak anakan hibĕk parab*

164/4/1057.
narendramahiṣī lawan saŋ aja madyus akaramas aśokapādapa,
paḍêñjuḥ akase wĕrĕḥ harĕp iŋ endaḥ araras awĕḍak wĕḍak lumut,
siliḥ susu susū tĕka ŋ ṙyyak aduluṙ maṅupuk upuk anawwa nawwani,
hilaŋ halĕp ikaŋ saroja tĕkap iŋ muꝁa kadi śaśiwimba riŋ bañu*

164/5/1058.
ri sāmpun ira mĕntas ahyas asalin jayaꝑala kadi raṇḍi kābunan,
raḥ iŋ ripukulâlaḥ iŋ samara tattwa nika sinuji niŋ surāṅgaṇā,
paḍâyugala rūmnya jāti kadi kasturi waṅi nika tan gawe gawe,
Amānuṣa halĕpnya mūlya sakaḍatwan uliḥ iŋ amarājayêŋ musuḥ*

164/6/1059.
muwaḥ sira mahas marêŋ upawanānta ri paraṅan arĕs gunuŋ gunuŋ,
mahantĕn aṅuṅaŋ kaḍatwan alaṅö dunuṅan ira sinuṅsuŋ iŋ gĕrĕḥ,
sĕlā ni paŋ i cāmaranya hawan iŋ kukus asĕmu walantagâṅadĕg,
lĕṅĕŋ watu karaŋnya manda tan awās kadi gaṇapati kāmukan sĕkar*

164/7/1060.
diṅaryan asalaḥ ri kāsiḥ ira tan paṅisapu pinarĕk pijĕṙ maṅö,
palambaŋ inikĕt nirê hati rasanya pinakapamawan putĕk hati,
linambaṅakĕn iŋ wilaḥ pupugan esi kakawin alawas huwus lĕbur,
linolya rinasan manisnya winiweka winaca waca de nareśwarī*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
165/1/1061.
rakryan riŋ lĕpihan taṅisku k aṅaraŋ waca lĕburĕn i luḥta yan tama,
rĕsku n kawruhana n siliḥ kirim ujaṙ tinĕkakĕn i huwusta medĕman,
maṅke n prāpta muwaḥ suwalta sipi wiṣṭi nika katĕṅĕrâmabak puḍak,
yadyastun ṅwaŋ apaṅgihâwaka palambaŋ ibu kadi wuruŋ hana ŋ ƀaya*

165/2/1062.
rakryan yan priya rakryan aṅluruga māsku tumuta kita muṅgwa riŋ raŧa,
tan wismrĕtya kitêŋ tĕgal pacaru luḥ yat atutuṙ i kasiṅhan i ṅhulun,
pañjiṅkw-iŋ kakawin taṅis taṅisananta ri hati yak araryan iŋ yaśa,
lambaṅkw-îbu wunin rasanya hiḍĕpĕn ṅhulun aṅisapu maṅruwat prĕman*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
166/1/1063.
nahan rasa nikaŋ palambaŋ alabuḥ saŋ ahayu sira moǥa kasrĕpan,
prapañca hiḍĕpan sirê carita niŋ kakawin inayu rāgawādaka,
sumaṅśaya ri budđi saŋ praƀu makolaḥ iŋ ulaḥ ika hetu niŋ wiwal,
miṅe musapi luḥ nirâṅisĕk isĕk tinañan api kapĕñciṙ iŋ kuku*

166/2/1064.
prahāsana narendra rakwa wihikan ri karaṇa ni wuyuŋ nareśwarī,
sumatya ri laṅö nira n paṅikĕta ry-awak ira nĕhĕṙ aṅdilat pupur,
Amaṅkwakĕn ameri luḥ tuhu tuhu n kawi siŋ ulaḥ ira n tĕkâmanis,
raras raras i kapriyambadan irâṅhari hari saha luḥ mawoṙ taṅis*

166/3/1065.
yayī mapa panĕmwanaṅkwa kadi māsku hayu saꝑala rājaputrikā,
yadin susupanêŋ sahasraṇagara triƀuwana kapana n kapaṅgiha,
hyaŋ iŋ kusuma sūkṣma tan wĕnaŋ aṅiṇḍarat awĕdi tumon kitêŋ taman,
tulis kanaka tan kĕḍap kadi kapūhan aṅaraŋ alara n sinorakĕn*

166/4/1066.
tĕwĕk niŋ akurĕn lawan kita kakanta karakĕtan amaṅkwakĕn laṅö,
hirĕŋ siŋ ulaḥ iŋ karas kapana yan paṅalapana rarasta riŋ prĕman,
lulutkw-i jarijinta riŋ kapana yan kawaśa taruhĕn iŋ tanaḥ garuŋ,
sĕkaṙ pisaniṅūn panampikakĕna n hana kita ri kisapwan i ṅhulun*

166/5/1067.
ṅhulun ratu niraṙŧa kady-usaŋ amak ri papaḍa nika sūṙyyawaṅśaja,
siḥ iŋ hyaŋ aṅiriŋ ri siḥta riŋ anāśraya pinupu ri laywan iŋ puḍak,
manaḥta kapalaŋ tuhun siha ni māsku pamuhun i kakanta tiṅhali,
Unĕṅku ri raras rarasta yayi saṅwa niŋ ajaṙ ajarêŋ wanāśrama*

166/6/1068.
Ujaṙ saŋ aja mātra maṙmma rinasan tuna tuna mamĕlas mĕlas harĕp,
nimitta ni manaḥ narendramahiṣī wĕdi kaluputanê nareśwara,
hilaŋ taṅis irâtĕmaḥ gĕrĕḥ arūm luḥ ira sumĕmu riŋ hudan muliḥ,
Aminta sĕpaḥ esi de nira mulat kadi mawaraḥ i hĕnti niŋ lara*

<śiꝁariṇī> 
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17
167/1/1069.
lipuṙ suṅsut saŋ lwiṙ śaśađara lumiṅsiṙ karĕrĕban,
parĕŋ mantuk hinrĕt ni pakusikan iŋ cāmara mure,
I siṅgroŋ siṅgroŋ niŋ watu hawan irâlok trĕbis arĕs,
siliḥ tuntun ṅkānêŋ juraŋ arupit awwat wwad alĕyö*

167/2/1070.
guhā lambuŋ tistis kalĕṅĕṅan ikâwaṙṇna siluman,
Asĕp ri jro lāwan sarasija pamūjā mrik awaṅi,
kukus lagy-amrĕg tawwan aliwĕran iŋ ketaka mĕkar,
bañunyânūt rĕṅkā ni muꝁa nika sumyuk manutupi*

167/3/1071.
sudewī līlâpiṇḍa wayaŋ adĕgan muṅgu ri dalĕm,
manaḥ saŋ swāmi prīti maṅudaŋ udaŋ santĕn arupit,
Anāntwâṅlīlâñumbana kinĕliran wwe kadi jamaŋ,
kiduŋ lālityârūm hawan ira muliḥ rāmya tumurun*

167/4/1072.
huwus prāptêŋ kalpadruma pinarigîŋ ratna kinaraŋ,
turuŋ mampĕḥ sub niŋ hariṅĕt aṅĕbun tūsnya ri jaja,
Aganty-aṅdĕmwan dĕmwani muꝁa tan imbā siliḥ usap,
gĕluŋ mury-âtöb lāgi pinĕpĕkakĕn mwaŋ karatala*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
168/1/1073.
An kāmīrasa saṅgamênulahakĕn narapati kalawan nareśwarī,
wwantĕn paṙwwata riŋ pasiṙ tĕpi kidul hinĕmukan i kukus niŋ ampuhan,
riŋ gokaṙṇna ṅaranya rāmya kahujuŋ saray i suku nikâmĕgat harus,
ṅkā n līlâmĕŋ amĕŋ ƀaṭāra mihat iŋ timi wijaḥ aṅalūŋ hanêŋ tasik*

168/2/1074.
kāla dyaḥ hariṇī śināpa ri pamiǥna nika tapa madadya mānuṣa,
mogâsiḥ wĕkasan dwijaṙṣi trĕṇawindu ri panaṅis ikâmaṅun wĕlas,
ndan rakwânta ni śāpa saŋ rĕṣi sĕkaṙ sumanasa hawananya mantuka,
ndaḥ yêkī ginawe ƀaṭāra paramāṙŧa karaṇa nika don ikêŋ jagat*

168/3/1075.
saŋ saptaṙṣi sulakṣaṇâhalĕp asewa satata sira śuśruṣâguru,
ndān aṅhiŋ rĕṣi nāradâṅgupit inuttama tuwi kawi gīta suswara,
winwītan lalitâmanis tinĕṅahan raras inapi tinuṅtuṅan laṅö,
kālap citta ƀaṭāra mūṙcꞓita saśoka hati nira kalĕswan aṅrĕṅö*

168/4/1076.
lwiṙ strī stry-aṙjja kawîṅgitajña para gīta pawulatan i piṇḍa niŋ gupit,
ṅkānê tuṅgul ikā sĕkaṙ sumanasênikĕt asĕmu sadak hanêŋ gĕluŋ,
kady-ânumpiṅakĕn tanaḥ ri sĕḍĕŋ iŋ tabĕḥ inĕnaḥ i tambaŋ iŋ waluḥ,
mwaŋ kady-âsidĕhâṅrĕṅiḥ rĕṅiḥ i pĕs ni lĕṅĕn ika lanā katiṇḍihan*

168/5/1077.
srĕṣṭi hyaŋ madanâtikaŋ sumanasa mrik inalap iŋ aṅin huwus lĕwas,
kāry-âśâlara piṇḍa niŋ gupit arūm sawaŋ anaṅis inambilan sĕkar,
Akweḥ ṣaṭpada maṅrubuŋ milu katūt humuŋ aliwĕran iŋ naƀastala,
saŋ hyaŋ lek alaṅö lumöŋ sĕmu nikaŋ sumanasa ḍumawuḥ sakêŋ tawaŋ*

168/6/1078.
haṙṣa śrîndumatī mulat ri sĕkaṙ iŋ sumanasa kadi tan pamatyana, 
Āpan de ni laṅönya kāṅinan amet ri sira katĕmu riŋ pasaṅgaman,
ndātan wruḥ sira yan sināđya ya ta hetu nira kahĕnĕṅan pijĕṙ maṅö,
ndaḥ yêkī karaṇanya śīǥra tumibā ri jaja nira kasuṅsaŋ iŋ susu*

168/7/1079.
ndātan wyaṙŧa ḍawuḥnya māti sira denya tuhu wĕkas i śāpa saŋ rĕṣi,
mrĕm tan sāra tibê kisapwan i wulat saŋ aja milu tibā sirâpupul,
kāliḥ māti sirêŋ tilam tuhun uđāni saŋ aja wĕkasan sirâṅlilir,
Akrak taŋ sakaḍatwan aṅgyat adadak taṅis ika ri pĕjaḥ nareśwarī*

168/8/1080.
göŋ niŋ duḥka kaƀukti de saŋ aja tan papaḍa wĕkas i tībra niŋ lara,
kāla śrîndumatînalap ni sĕkaṙ iŋ sumanasa muliḥ iŋ surālaya,
kāry-aṅhol śawa koŋ pinakpak inamĕṙ tinañan ira tĕhĕṙ pinaṅkwakĕn,
rĕñcĕm twas nira hetu niŋ luḥ aṅasapta kalara lara de nirânaṅis*

168/9/1081.
rakryan saŋ lumaḥ iŋ kisapwan ahurip karika kita mĕne n maliḥ yayi,
haywântĕnkw-asuwe pĕjaḥ yayi tutuṙ tutuṙ ibu paṅucap kitê ṅhulun,
heman māsku śawanta tiṅgalakĕnanta sĕḍĕŋ ahayu kāsiḥ i ṅhulun,
maṅkin rūkṣa tuhanku tan patuluṅan dudut aku ta duluṙ duluṙ pĕjaḥ*

168/10/1082.
prāṇaṅkw-indumatīṅku māsku pawuṅu ndak amalaku sĕrĕḥ lawan pucaŋ,
Aṅgy-aṅgī saha pastikêbu palakuṅkwa muwaḥ i kita haywa tâsuwe,
Agyâweha sĕpaḥ sakê waja kakanta yayi ri kita māsku paṅlilir,
siḥ sihkw-î kita tan pahīṅan ibu sugyan asĕbĕla hatinta yan pĕjaḥ*

168/11/1083.
maṅke n tan pakakāraṇa ŋ lara patinta pĕjaḥ i taṅan i ṅhulun kita,
t asy-âsiḥ pawaraḥ ri doṣa ni kakanta karaṇa niŋ atiṅgal i ṅhulun,
paṅheṙ māsku waluy muwaḥ ri śawa rakryan apa hamĕṅanaṅkw-inaryakĕn,
suŋsuŋ wāhu ḍatĕŋ kisapwakĕn anakta si daśaraŧa māsku hĕmbanĕn*

168/12/1084.
karwânakta karîŋ kaḍatwan aku denta yayi kadi linad twas i ṅhulun,
sambatnya n patañê nimitta ni patinta kawĕlas arĕp aṅgamĕl taṅan,
yâṅde syuḥ ni hatiṅku māṙ kapĕnĕtan humĕnĕŋ apĕga tan wĕnaŋ mulat,
Aṅhiŋ luḥku lawan taṅisku sahuṙ i ṅhulun ibu ri kĕdö nikâtaña*

168/13/1085.
yêkī sambat irânaṅis kasiḥ arĕp kaluputan i pĕjaḥ nareśwarī,
maṅgā matya matêŋ aṅölakĕna duḥka pamĕkas ira saŋ huwus pĕjaḥ,
maṅke n tiṅhal amaspadākĕn irikaŋ kusuma kasĕlaṅan taṅis nira,
de niŋ krođa lawan putĕk hati mijil paṅuman uman irêrikaŋ sĕkar*

168/14/1086.
Ꜽ koŋ kĕmbaŋ apaṅkwa ko kuṭila kewala ḍumawuḥ amatya matyani,
denya n tan rujitĕṅkwa ko pĕjahi tâku saha bala sarājya hĕntyakĕn,
maṅke ko tumibê jajaṅku ri hatiṅkw-apa karaṇamu tan pamatyani,
sākṣāt ko wiṣapuṣpa dadyan i manaḥ niŋ aṅupĕt agawe prahelika*

168/15/1087.
lāwan deṅkw-anahā nahā ri dadimu n kusuma tĕmahan iŋ warāpsarī,
saṅkêŋ swaṙgga tĕkânurun harĕp aniwya ratu huwus akīṙtti riŋ jagat,
ndātan haṙṣa n amaṙwwa hetumu n amatyani ri kasi kasiḥku putrikā,
riŋ śūnya n waluyâpsarī marĕka tan saḥ anilihana saŋ huwus pĕjaḥ*

168/16/1088.
nā de śrī naranāŧa mojaṙ irikaŋ sumanasa sĕkaṙ iŋ kadewatan,
sakweḥ saŋ rĕṣi śꜽwa sogata kapaṙccaya haji marĕk aṅlawad lawad,
mwaŋ ḍaŋ hyaŋ karuhun purohita nareśwara paḍa humatuṙ marê dalĕm,
niṙwiǥna ŋ rumĕṅö pawitra ni taṅis taṅis ira paḍa wrĕdđapaṇḍita*

<jagadnāŧa> 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
169/1/1089.
sĕḍĕŋ tinaṅisan narendramahiṣī lumay awĕnĕs apan huwus pĕjaḥ,
taṅis nrĕpati rakwa mātra rinĕṅö nira tuna mamĕlas mĕlas harĕp,
nimitta nira n aṅliliṙ tutuṙ irâmuhara wĕlas irê nareśwara,
Aṅiṅkin atalaṅkup amwit i nareśwara pĕjaha nĕhĕṙ maṅañjali*

169/2/1090.
praƀuṅku huniṅan taṅisku rasa mamwita pĕjaha ri jöŋ nareśwara,
hilaŋ manĕ manĕḥta tan tĕmu kaƀaktin ika pahalawö kita praƀu,
patikta kawĕlas harĕp syapa wiđin haji tumuta rumakṣa riŋ hĕnu,
Ahā haji waliṅku rāmya parĕṅâku pĕjaha kalawan kita praƀu*

169/3/1091.
narendra warahĕn ṅhulun ri paran iŋ mati tuduhakĕnanta riŋ hĕnū,
ndya taŋ hiḍĕpĕn i ṅhulun karaṇa niŋ maluya siliḥ asiḥ lawan kita,
Apan kasi kasiḥta ratnawanitā juga tĕmahana ni ṅhulun pĕjaḥ,
sahasraśatajanma janma ni patikta huluna pakĕnaṅkwa de haji*

<Aṙdđasamacatuṣpadī>
– – ⏑ | – – ⏑ | ⏑ – ⏑ | – ⏓ = 11
⏑ – ⏑ | – – ⏑ | ⏑ – ⏑ | – ⏓ = 11
170/1/1092.
trĕṣṇāṅkw-i nāŧaṅku mapôlahaṅkwa,
hilī ni luhtâkilayū hiḍĕpku,
Aṅrĕs hatiṅku n rumĕṅö taṅista,
Ay ay ṅhulun matya tuluŋ laraṅku*

170/2/1093.
swāmiṅku nāŧaṅku wĕkasku maṅke,
marĕk ri paṅkwanta cinumbananta,
Amwīta mūrâku sakê jajanta,
lalun patiṅku n lumaḥ iŋ kisapwan*

170/3/1094.
yadyan kitâṅjanma muwaḥ dĕlāha,
tĕṅaḥku tan sāha sakê lĕṅĕnta,
haṙṣanta rokĕn kalawan lulutku,
Iruŋta sotpattya lawan pipiṅku*

170/4/1095.
nāhan taṅis śrī naranāŧapatnī,
rasâmĕlas haṙṣa tĕkap nirâmwit,
sāmpun sirâṅañjali satyaƀakti,
pĕjaḥ sirâgĕgwan i jöŋ narendra*

170/5/1096.
nitya prakampâmbĕt i mađya niŋ strī,
praƀāwa saŋ satya matî kisapwan,
truḥ truḥ luḥ iŋ śoka hañaṙ tinambaŋ,
kĕtug kĕtīg iŋ wahu wahw-apaṅgiḥ*

170/6/1097.
ƀakty-âtuhan dyaḥ jayaluḥ tumuṅkul,
mulat kapūhan ri pĕjaḥ sudewī,
tan samƀawā matya sirâpan anwam,
hiḍĕpnya ri twasnya nĕhĕṙ masambat*

170/7/1098.
Āḍā tuhankw-indumatīṅku māsku,
ṅhulun tuhan pun jayaluḥ kasiḥta,
yêki n humaṇḍĕm ri paḍadwayanta,
Asiŋ sapatyanta tumūta bela*

170/8/1099.
līlā tuhan pun kawidoṣa winwit,
maweḥ tumūtêka pĕjaḥta māsku,
Āpan katon milwa nipun dĕlāha,
namaś śiwāya n pĕjaha praƀunta*

170/9/1100.
patrĕm pabelan wulatîbu yêki,
Umigrahâtmā ni manĕḥta maṅke,
nāhan wuwusnya trus awaknya mūṙcꞓa,
pĕjaḥ tumūt satya ri jöŋ sudewī*

170/10/1101.
wahw-aṅliliṙ śrī naranāŧa meṅĕt,
Apan katuhwan lara niŋ kapatyan,
keṅĕṙ muꝁa śrîndumatī kalĕṅgak,
huwus katon līna yayan tinaṅhi*

170/11/1102.
Induŋ pawuṅw-îbu lihat kakanta,
Ikaŋ turū haywa ginöŋta māsku,
Āḍā pĕjaḥ kapwa tuhanku maṅke,
dumeḥ si tan paṅliliṙ an tinaṅhi*

170/12/1103.
Atyanta sihtêry-aku tan pahīṅan,
Ujaṙtta matyê kapatiṅku liŋta,
maṅke kitâniṅgalakĕn huripku,
waliṅku tuhw-âsiha miŧya māsku*

170/13/1104.
ṅhiŋ māsku māṙggaṅku suꝁêŋ kaḍatwan,
huripku tuṅgal kalawan huripta,
luṅhā pwa jīwanta sakê śawanta,
hilaŋ pwa jīwaṅku sakê hatiṅku*

170/14/1105.
nāhan śawa dyaḥ jayawaspa māsku,
tumūt awās bela tĕlas mapatrĕm,
swāminya lāwan tanayanya kāri,
laranya tuṅgal kalawan laraṅku*

170/15/1106.
nā de narendrâṅucap asrĕt ahrĕk,
mawoṙ taṅis luḥ nira maṅkin adrĕs,
ndan soca dewîndumatî tibānya,
paḍânaṅis rūpa nira n paḍâṅluḥ*

170/16/1107.
sāmpun śawa śrîndumatī pinuṇḍut,
sakê kisapwan saŋ ajâlupâwak,
mūṙcꞓā pĕjaḥ sakṣaṇa śīǥra meṅĕt,
tuhun sira glāna masū masambat*

170/17/1108.
Induṅku māskw-indumatīṅku paṅher,
Aḥ aḥ yayi ndī paraṇanta maṅko,
Āḍâlalis tan panahā laraṅku,
tuhanku toliḥ kawĕlas harĕpku*

170/18/1109.
nāhan taṅis saŋ praƀu māṙ rasanya,
tamuy nira prāpta mahāṙṣi wrĕdđa,
ndan rakwa saṅkêŋ ƀagawān wasiṣṫa,
narendra maswāgata sāṙjjawâtwaŋ*

170/19/1110.
kṣāntabya rānak mapa don mahāṙṣi,
ḍatĕŋ sĕḍĕŋ niŋ lara tan patambān,
saŋ paṇḍitâtaḥ karaṇanya marya,
prasidđa śudđāmrĕta saŋ munīndra*

<bramitākṣara> 
⏑ ⏑ – | ⏑ – ⏑ | ⏑ ⏑ – | ⏑ ⏑ ⏓ = 12
171/1/1111.
kṣama yogya de saŋ ahulun mataña,
ri ḍatĕŋ ƀujaṅga haji riŋ nagara,
ƀagawān wasiṣṫa maṅutus marĕka,
tumĕkākĕnôcapan irê nrĕpati*

171/2/1112.
haji rakwa haywa kalaran dahatĕn,
puriḥ iŋ dadi n dadi kalotakĕna,
lara duḥka moǥa tumuwuḥ riŋ awak,
ya tikā prihĕn saŋ ahulun paḍĕmĕn*

171/3/1113.
suraputrikā kĕta saŋ indumatī,
suƀagêŋ triloka maṅaran hariṇī,
śuci rakwa janma nira śudđy-anulus,
sira dewatī niŋ araras pinuji*

171/4/1114.
ri sĕḍĕŋ dwijaṙṣi trĕṇawindw-atapa,
hana saṅśayê hyaŋ amarendra mulat,
I mahāpraƀāwa nira riŋ patapan,
tinahā nirâṅadĕha kendran ira*

171/5/1115.
Irikā ta rakwa sira saŋ hariṇī,
katuduḥ mamiǥnana tapâṅĕnĕsa,
I ḍataŋ nirêŋ patapan epw-aputĕk,
ƀagawān sirâsĕgĕ sĕgĕḥ ya masiḥ*

171/6/1116.
suraputrikâṅucapakĕn hyun ira,
marĕk iŋ dwijaṙṣi sĕḍĕŋ iŋ majapa,
Amahaywa kĕmbaŋ ira tan kasaha,
Atĕhĕṙ manaṅhuluha riŋ śayana*

<krĕti> 
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 20
172/1/1117.
mawuyuŋ dwijaṙṣi wĕkasan rumasa rasani de nirâṅucap,
tumuluy śināpa nira tan waluya muwaḥ i jöŋ surāđipa,
jĕnĕkêŋ manuṣyapada kewala matĕmaha janma mānuṣa,
Ujaṙ iŋ wiśeṣapuruṣa pratiniyata tĕtĕpnya tan wuruŋ*

172/2/1118.
I ḍawuḥ ni śāpa ƀagawān sira kapĕgan ikêpu keraṅan,
Anaṅis nĕhĕṙ marĕk aminta tinurunan anugrahâṅĕdö,
ƀagawān mulat ri kawĕlas harĕp ira wĕkasan sirâwĕlas,
Ikaŋ antaśāpa sĕkaṙ iŋ sumanasa paṅanugrahêrika*

<bramitākṣara> 
⏑ ⏑ – | ⏑ – ⏑ | ⏑ ⏑ – | ⏑ ⏑ ⏓ = 12
173/1/1119.
Irikā n pĕjaḥ ta sira riŋ patapan,
tumuluy prakāśa dadi rājasutā,
I widaṙbƀa maṙttyapada rājya nira,
kraŧakeśikendra makawīja sira*

173/2/1120.
pira taŋ tahun lawas irêŋ nagara,
mĕtu dewatī nira n arūm rumara,
sĕḍĕŋ iŋ swayĕmbara kināṙyya nira,
naranāŧa kahyun ira nora muwaḥ*

173/3/1121.
matutuṙ sirê sĕḍĕŋ ira n paniwi,
I narendra riŋ surapada n patĕmu,
dumadak pwa saŋ praƀu hilaŋ rumuhun,
dadi rājaputra sira rājasutā*

173/4/1122.
Akurĕn muwaḥ suꝁa tĕkêŋ karatun,
tĕka ŋ antaśāpa maṅutus muliha,
maluyê swajāti nira dewasutā,
tumibā ŋ sĕkaṙ sumanasâmĕjahi*

173/5/1123.
kaliṅanya saŋ praƀu hade kalarā,
kĕna saŋ pĕjaḥ muliḥ iŋ indrapada,
Apa tan wuruŋ haji matĕmwa muwaḥ,
kalawan sirêŋ amaraloka hĕlĕm*

173/6/1124.
nya wuwus mahaṙṣy-apitutuṙ I haji,
Ahĕbaŋ hĕbaŋ lara nirâtĕlasan,
Umuliḥ mahāṙṣi tumuluy kalaran,
pitutuṙ nirê saŋ aja rakwa tumūt*

<Aṙdđasamacatuṣpadī>
– – ⏑ | – – ⏑ | ⏑ – ⏑ | – ­⏓ = 11
⏑ – ⏑ | – – ⏑ | ⏑ – ⏑ | – ⏓ = 11
174/1/1125.
sāmpun śawa śrîndumatī ƀinasmi,
murub siluŋluŋ nira ratnacetya,
maṅkin prapañca nrĕpati wyamoha,
wwaluŋ tahun kāla nira n katiṅgal*

<Udgatawisama>
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 20
– ⏑ ⏑ | ⏑ ⏑ ⏑ | ⏑ – ⏑ | ⏑ ⏓ = 11
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏓ = 13
175/1/1126.
Irikā ta saŋ daśaraŧâṅadĕg anilihi kapraƀun haji,
budđi saŋ aja suꝁa haṙṣa mulat,
I kasiṅha siṅhan ira digjayêŋ jagat*

175/2/1127.
tadanantarêrika ta budđi saŋ aja siwuhĕn sirâlara,
monĕŋ i hayu saŋ aniṅgalakĕn,
muliḥ iŋ surālaya maluy surāpsarī*

<Atiśakwarī> 
⏑ ⏑ – | ⏑ – ⏑ | ⏑ ⏑ – | ⏑ ⏑ – | ⏑ ⏑­⏓ = 15
176/1/1128.
hana tīṙŧa niṙmmala wĕkas niŋ anindyaśuci,
I patĕmwan iŋ suraṇadī kalawan sarayū,
naranāŧa karwa kawidoṣa pĕjaḥ lumabuḥ,
muliḥ iŋ surālayapadântya pinaṅgiḥ ira*

176/2/1129.
jayaluḥ dadi hyaŋ aṅaraŋ rumuhun katĕmu,
tumuluy kataṅgamaŋ anĕmbaḥ i jöŋ saŋ aja,
Anaṅis nĕhĕṙ mulat i saŋ kawidoṣa marĕk,
Umucap lawasnya mapasaḥ mataṅis taṅisan*

176/3/1130.
parameśwarī haji sirâṅdadi dewasutā,
surarājya nandanawanāꝁya katĕmwan ira,
pinĕkul pinaṅkwakĕn aweḥ pipi wet niŋ unĕŋ,
Asalin śarīra paḍa māṙddawa rūpa nira*

176/4/1131.
saŋ apiṇḍa puṣpa tamuyan ƀramarâṅarĕki,
kamatĕṅgĕṅĕn sira mulat ri papaṅgiḥ ira,
kadi tan patĕmwa muwaḥ iŋ paḍa sūkṣma pĕjaḥ,
maduluṙ taṅis wara waraḥ nira maṙmma dahat*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
177/1/1132.
saŋ sākṣāt hurip i ṅhulun kawĕkas iŋ nagara ri sĕḍĕŋ i ṅhulun pĕjaḥ,
duḥkantê ruhun i ṅhulun muliḥ iŋ indrapada karaṇa niŋ lanânaṅis,
maṅke n prāpta paran tĕmunta kaka de ni kawĕlas arĕp i ṅhulun maṅö,
Aṅhiŋ luḥku panuṅsuṅaṅkwa tarimanta kaka wijil i rāga ni ṅhulun*

177/2/1133.
Induŋ tan sipi kapwa göŋ i lara niŋ huwus atĕmu rinudđa niŋ wiđi,
saŋsāraṅkw-aṅajap tawaŋ karaṇa niŋ ḍatĕŋ i kita katalyan iŋ hayu,
ndan maṅke n tĕka śūnyahasta yayi kewala ḍatĕŋ aṅisapw-aṅolakĕn,
Aṅhiŋ kūŋ uliḥ i ṅhulun saha taṅiskw-asĕkĕl i hati māsku sanmatan*

177/3/1134.
tonton ku n rumuhun pĕjaḥ karika hetu niŋ anĕmu larônĕŋ antya ya,
tontonĕn taṅan i ṅhulun ri kita yan panipati nĕhĕṙ aṅdĕlö mata,
mwaŋ tan kram waja ni ṅhulun kadi humeṙ kita masuṅa sĕpaḥ sakê waja,
milw-âkuŋ tĕṅaḥ i ṅhulun kaka paṅawruhana lagi kaluṅsuran tapiḥ*

177/4/1135.
hāḥ swāmiṅkw-alawas dahat kita tan antuk iŋ amarapadâparan hiner,
mūṙcꞓâpriḥ ṅwaŋ aṅantyakĕn ri ḍatĕṅanta tumutura ri līna ni ṅhulun,
trĕṣṇantê suꝁa niŋ hanêŋ kabinihajyan amuhara lalista ri ṅhulun,
deṅkw-ânaṙkka ri tan tĕkanta tumuluy piliḥ aharĕp i patya ni ṅhulun*

177/5/1136.
Aṅkĕn rātri ri tambwaŋ iŋ wulan awā ṅhulun aṅaraŋ anaṅhulun puḍak,
de ny-ûnĕṅkw-i kitâṅutus taḍahasiḥ tumĕkakĕna taṅisku riŋ kulĕm,
kālaṅkyaŋ jarumankwa riŋ masa kapat ḍatĕṅa ri kita kāla niŋ rĕmĕŋ,
heṙ herĕn ri tĕkanta kewala kitâtiśaya kadi hinundaŋ iŋ patĕr*

177/6/1137.
lwaḥ luḥ wāđaka ni ṅhulun drĕs i hilī nika kadi minahâmĕgat hawan,
wwat goṅgaŋnya gaḍuŋ mure sĕkaṙ ika mrik awaṅi sinaluṇḍiŋ iŋ puḍak,
luṅgaḥ niŋ katiraḥ lumuŋ pinakagĕgwan i tĕka niŋ aṅin kadînayun,
Aṅlaṅwākĕn ululnya puṣpa winaṅun hinĕduk i hĕlaṙ iŋ mađubrata*

177/7/1138.
ṅkâku n ton kakawinta riŋ wĕla wĕlaḥ paḍa paḍa tinatā limaŋ wiji,
wwantĕn ṣaṭpada kanyakânaṅis i saṇḍiŋ ika karaṇa ni ṅhulun mulat,
haṙṣaṅkw-ânuculî talinya tumuluy kinisapu hiniḍĕp hiḍĕp kita,
tan pātmâkw-amacânaṅis katitisan luḥ araras ikaŋ akṣarâmanis*

<nawahaṙṣa> 
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19
178/1/1139.
saŋ apiṇḍa mađubrata taruṇa manĕḥta sawaŋ salaga,
winaraŋ waraŋ iŋ masa kapat alaṅö kararas rarasan,
Irikā ta tuwuhkw-asana wawaŋ alum kita kāry-anaṅis,
maluyā sahanêŋ katiga kaka maran ṅwaŋ atĕmwa muwaḥ*

178/2/1140.
kaka yan kita lūha niŋ amaca wilāpa suwal piniṅit,
tĕmahaṅkwa taṅisnya winuni sinamaṙ samaṙ iŋ kakawin,
yan adadyana ketaka kita tĕmahaṅkwa tulisnya ṭikā,
kaka de ni laraṅkwa pinasahakĕn iŋ wiđi niṣkaraṇa*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
179/1/1141.
wruḥ kw-î tan wĕnaṅanta đāraka kumölakĕna lulut unĕŋta ri ṅhulun,
wwat niŋ lwaḥ luḥ ariṅguṅan hawana saŋ praƀu tumutuṙ i līna ni ṅhulun,
tiṅhaltê lara ni ṅhulun winaṅun akṣara rasa kakawin pralāpita,
byaktâdadyana luḥ tutuṙtta ri hatinta yak amaca ri lambaŋ i ṅhulun*

179/2/1142.
saŋ kārî nagari ndi siḥta winaliṅku tumuta saparanku tan saha,
ry-antuk ni ṅhulun iŋ surālaya tĕwĕk niŋ anaṅis apasaḥ lawan kita,
kālanta n panulis karas mwaŋ aṅikiṙ tanaḥ i kuku ya konĕŋ i ṅhulun,
kāpan swāmi muwaḥ ṅhulun warahananta kakawin anĕhĕṙ pinaṅkwakĕn*

179/3/1143.
lāwan pājara ni ṅhulun hana gaḍuŋ lumuŋ awaraḥ i tiṅkaḥ iŋ hĕnū,
makweḥ luŋnya hanan paṅulwan aṅaloṙ hana lumuŋ aṅidul ya tan tutĕn,
wwantĕn luṅgaḥ ikâṅawetan amĕnĕṙ sĕkaṙ ika kadi kĕmbaŋ iŋ laṅit,
Aṅhiŋ tūtakĕnanta riŋ gagaṇa nandanawana tinujunya nora len*

<girisa> 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16
180/1/1144.
yayi rasa ni palambaṅtêkī māṙ ṅhulun amaca,
muwaḥ inĕnahakĕnku ry-uṅgwanyâlawas alaṅö,
lumaku laku tumoliḥ rākantêbu karakĕtan,
pawaraḥ ika tinūtkw-induŋ maṅke n tĕka ri kita*

180/2/1145.
tarima yayi paṅolkw-î rakryan kuṅkw-amarĕpĕhi,
syapa paraṇa ni rāgaṅku n haṙṣaṅku katulaka,
hĕnĕṅakĕna taṅankw-âmet met moǥa kajĕnĕkan,
sapamalaku niŋ onĕŋ rakryan haywa pinihĕran*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
181/1/1146.
rakryan haywa kitâṅhĕmū guyu nĕhĕṙ miṅay amiru mirū tapiḥ lukar,
rĕñcĕm twasku mulat raras paran ikā ṅaran ika lĕṅĕŋ aṅligā tĕṅaḥ,
ndan mogârĕṅu tan tulus waśa kita n paṅutu taṅan inambilan tapiḥ,
māskw-akras karikā manis manis i denta lumiriŋ anamaṙ linurwakĕn*

<kilayu anĕḍĕŋ> 
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22
182/1/1147.
nāhan paṅucap ucap irêŋ taman sinĕlaṅan prĕman uwat iŋ akuŋ,
saswaṙgga paḍa suꝁa tumon i rāmya ni papaṅgiḥ ira siliḥ asiḥ,
ṅūnî sĕḍĕŋ ira ratu cakrawaṙtti suꝁa niŋ ratu tinĕmu nira,
maṅke n suꝁa riŋ amaraloka maṅdaśaguṇê suꝁa nira mawa rāt*

182/2/1148.
riŋ nandanawana sira karwa raśmi niŋ asaṅgama hinarĕp ira,
riŋ pūṙṇnama mijil amaḍaŋ wulan sira marêŋ taman aṭika ṭikan,
riŋ swapna tuwi sira yayâmanĕḥ manĕhi rāga nira tan awanĕḥ,
kiŋkiŋ ni hati nira miniśra kāraṇa ni tuṅgal i turida nira*

182/3/1149.
riŋ nandanawana wĕkas iŋ kaŧā sumanasāntaka riŋ aji raǥu,
pinrākrĕta rasa kakawin tinīṙŧakĕn i jöŋ nrĕpati rasa laṅö,
siḥ kāraṇa nira n anumāna mājara rikaŋ paṅikĕt amanisa,
śudđāmrĕta waraḥ ira hetu niŋ kadi gaḍuŋ lumuŋ anĕmu kapat*

<jagadđita> 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23
183/1/1150.
sāmpun kekĕtan iŋ kaŧā sumanasāntaka winaṅun ahĕmbanan laṅö,
kāla śrîndumatī lawan saŋ aja mantuk iŋ amarapadâkurĕn muwaḥ,
yêkī tambay ira mpu monaguṇa milw-aṅikĕt ikĕt amaṙṇnana ŋ kaŧā,
ṅhiŋ śrī waṙṣajaya prasidđa guru niŋ guru laǥu sira hantusâmuruk*

183/2/1151.
dīṙgǥāyuṣya janapriyā saŋ amacâmahiḍĕpakĕna saŋ harĕp wruha,
niṙwiǥnâstu saŋ aṅrĕṅö sakaharĕp nira katĕkana moǥa sanmatan,
salwiṙ saŋ makapustaka ŋ sumanasāntaka kasihana de nareśwara,
sidđi mpuṅkw-i garuŋ tirun saŋ anulis katĕkana sasināđya saŋ wiku*

{}
&Iti sumanasāntaka samānta, sinalinakên geśa mahendra cunyađa, puput riŋ rahinā, śaniścara lĕgi wurukuŋ, waṙṣa :1947:, śaśiḥ wꜽśāꝁa, piŋ :12:, Utawi :24:mey:2025:, riŋ bintaro, taṅĕraŋ sĕlatan, pinunasakên iŋ sajroniŋ sucīŋ manaḥ, Amrĕta-madu riŋ śabda, tan hana dosa, tan hana daṙppa, mugi laṅgĕŋ pinaṅgiḥ śuƀāya, Ōṃ sidiṙ astu, Astu, Ōṃ saraswatyꜽ namaḥ, Ōṃ hri rĕk swāhā, Ōṃ śrī guruƀyomanaḥ * Ōṃ śāntiḥ śāntiḥ śāntiḥ ōṃ *