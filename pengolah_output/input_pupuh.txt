
*kuñjarakaṙṇna đaṙmmakaŧana*

ḍisalin oleḥ:geśa mahendra cunyađa

*Awiǥnamāstu*

<ragā kusuma>:1. 
— — — | ⏑ ⏑ — | ⏑ — ⏑| ⏑ ⏑ — | ⏑ ⏑ ⏑ | ⏑ ⏑ ⏑ | — ⏑ — | ⏑ ⏓ = :23:

saŋ đīrâmrih ayudđa riŋ raṇa tapabrata makalaga wīraṣaḍripu,
lagyabyūha samāđitattwaguṇa wāhananira karuṇādiđāraṇā,
sanmudrā đwaja siṅhanāda japamantra warađanuh acintyaƀāwanā,
bođijñāna śarottamâṅhilaṅakĕn ripu makaꝑala đaṙmmaśūnyatā*

sākṣāt mūṙtti ƀaṭāra śākyamuni mārawijaya sira saŋ samaṅkana,
maṅgĕḥ maṅgalaniŋ maṅö praṇata ƀakty-aśiꝁara ri lĕbū ni jöŋ nira,
stuty-aṅkĕn pratimāpratiṣṫa ginĕlaṙ makuṭawiđi winījan akṣara,
hinyaŋ ni ṅwaṅ amoǥa tan saha sake padanira mara janma ni ṅhulun*

lāwan deniṅ aṅaṙccanê pada ƀaṭāra sugata pinakeṣṭidewatā,
niṙwiǥnā ṅwaṅ amaṙṇna-maṙṇna mikĕtaŋ caritaniran ađaṙmmadeśanā,
Aṅkĕn cāmaniyâmrakāśakĕna kastawanira pinawitra riŋ jagat,
paṅgil rakwa wĕnaŋ paṅahwata ri janmaniṅ ajar-ajar aŋrĕgĕp laṅö*

ndaḥ sambođanani ṅhulun ri sira saŋ kawi nipuṇa pinaṇḍitêŋ laṅö,
ndātan kojara talpakâṅidan-idan ṅwaṅ aṅikĕta kaŧā palambaṅa,
tan saṅkeŋ wihikan tuhun maṅiriṅêŋ gati para kawi mātra riŋ laṅö,
tan samwas pwa kuraŋ paṅawruh apa tan kawi kumawi turuŋ wruh iŋ krama*

sotan ta ṅwaṅ apuṅguṅ atpada maṅö pati-tut i-saṅ akīṙtti ƀāṣita,
tonĕn lwiṙ nya hirim-hirim sama saroruha riṅ apa ya sāđya tuñjuṅa,
maṅkā teki hatuṙ nya tan sasiriṅêŋ para kawi sapaniwyan iŋ lanö,
Aṅhiŋ teki Inantusâriw-ariwāṅikĕta carita de kawīśwara*

wwantĕn kuñjarakaṙṇna teki paṅaranya carita ya ta dadya pādika,
ndan wyaṙŧênapus iŋ kadi ṅwaṅ aḍusun wiꝑala kadi mahâpupuṙ harĕŋ,
simbantĕn makahaywaniŋ carita maṅkin amuwuhi panindaniŋ para,
wyaktinyâmuhareki hāsyakaraṇa ṅhiṅ apuran iki de mahājana*

śrī wꜽrocana pūṙwwa niŋ carita kālanira pinarĕk iŋ watĕk sura,
ṅkānên bođiwihāra niṙmmala samaṅkana ta siran ađaṙmmadeśanā,
Akṣoƀyādi sabođisattwapariwāra marĕki sira ƀaktyamūṙṣita,
mwaŋ sakweḥ para bajrapāṇisuranāŧa yama baruṇa len đanāđipa*

<tiḍak ḍiketahui>:2
⏑ — — | ⏑ ⏑ — | ⏑ — — | ⏑ ⏑ ⏓ = :12:

ƀarālipratisāra labđê samaya,
suđaṙmmāđikatattwa sāmpun katama,
wĕkas niŋ paramāṙŧikôwus kahiḍĕp,
waraḥ śrī ṣaḍaƀijña kāruṇyamaya*

tĕlas rakwa ƀarāly-amūjā praŧama,
gumantyaŋ hyaṅ anukramâyajña marĕk,
sawaŋ wrĕṣṭyamrĕtaŋ suđaṙmmaśrawaṇa,
Awas lwiṙ trĕṇa budđiniŋ hyaŋ masawuŋ*

huwus pwêki dineśanan đaṙmma kabeḥ,
tĕkap hyaŋ jina tuṣṭa haṙṣan rumĕṅö,
paḍâṅaṙccana sādare śrī sugata,
byatītan ry-ulih iŋ watĕk hyaŋ sakala*

<nawahaṙṣa>:3
⏑⏑— | ⏑⏑— | ⏑⏑⏑| ⏑⏑⏑| — ⏑⏑| — ⏑⏑| ⏓ = :19:

Aŧa kuñjarakaṙṇna carita matapêŋ waramerugiri,
pinakāgratapođara tan alupa riŋ sugatasmaraṇa,
makasāđana yoganira saꝑalawīṙyya sināđyanira,
tuwi rākṣasarūpa pinakamala hetuniran patapa*

hana teki ri lambuh iṅ acala gihāśrama pūṙwwamuꝁa,
Aṅuṅaŋ jalađi prasama kadi tapowana riŋ gagana,
sĕh ikaŋ kusumâṅjrah aparimita saṙwwa ꝑalanya-n atöb,
panĕḍĕŋ nika tan pĕgat asira-siran kadi tan lĕwasa*

ri hujuŋ-hujuṅ iŋ paraṅ arĕja maṅuṅkul anoṅi juraŋ,
matĕḍun-tĕḍunan bañu kumusuh aǥoṣa humuŋ gumuruḥ,
Asurak lwir i-cāmaranika magiraŋ-giraṅ ādrĕs aṅin,
Anaṅis mara cātaka nika hana möṙ ƀramitêŋ gagana*

wruh agöŋ prihikaŋ giriwana kayu teja samâśryasinaŋ,
tĕkaniŋ kayu simbarĕn aniru wiƀūṣyaṅĕne wwit ikā,
Akaluŋ-kaluṅ odwad araras agĕlaŋ-gĕlaṅ aṙjja kuniŋ,
hana wrĕkṣa kawuntat umarĕk irikaŋ walik-āḍĕp i-sor*

<śiꝁariṇī>:4.
⏑ — — | — — — | ⏑ ⏑ ⏑ | ⏑ ⏑ — | — ⏑ ⏑ | ⏑ ⏓ = :17:

sawaŋ strīratna lwiṙ niṅ acala lĕṅöŋ lĕŋlĕṅ alaṅö,
Asiñjaŋ ñjraḥ niŋ pādapa huwus aganđāsĕkar arūm,
ǥanāraŋ wastranyeki putih anawaŋ caṅlwi sahĕle,
sawitnyan heṙ-talyāƀaraṇanika tejākara-kara*

raras niŋ kambaŋ pahyas ikin awuwuḥ rūm hayu tinon,
baṅun līlā haṙṣan pasidĕha latā mĕṅgĕp aśila,
lĕnöŋ rūpanya dyaḥ lalita maṅilo toya walahar,
huyaŋ ganya-ŋ rāt kāraṇaniṅ apĕpĕt patra kasirir*

hana lwiṙ śrĕṅgāra-ŋ gagana lawan adrîḍĕpa nika,
gĕrĕḥ mandrâlon paŋharih-arih i-śabdanya karĕṅö,
kilat ramyâṅde raśmi paṅujiwatanyâmrih akire,
mĕluk mālap-soṙ waṅkawanika tĕkâñumbana bañu*

katon mātra jro pambĕkan i-bañuniŋ paṙwwatanadī,
Arĕṅwâṅ-imba lwiṙ halis iṅ anukĕṙ wāhu kawawa,
kapiṅsĕl wwaḥniŋ nyuḥ gaḍiṅ apiṅit emweŋ jala papaḥ,
ri saḥ niŋ meǥāpiṇḍa mawud-awudâwrĕkṣa katilar*

Alūm aṅliḥ taḥ pādapa lĕsu katīkṣṇan dinakara,
tuṣārâṅluḥ hisnya ƀramara manaṅis möṙ kalĕmahan,
sawaḥ rāḥniŋ siñjaŋ drawa mara tahi-hyaŋnika mabāŋ,
tumuṅkul-tuṅkul mrak nika mapa tikaŋ wastu dinĕlö*

<turida gati>:5. 
⏑ ⏑ ⏑ | ⏑ — ⏑ | — ⏑ ⏑ | ⏑ — ⏑ | ⏑ ⏑ ⏑ | ⏑ ⏑ — | ⏑ — ⏑ | ⏓ = :22:

tuhu mara yan wiśeṣagirirāja sakahawan aṅāśrayêŋ laṅö,
Upaśama tiṅkah iŋ tahĕn ataṅkil apagĕh apa tan salaḥ-ƀawa,
praṇata maṅañjali lwir i-suluṙ nya sahaja marĕk aŋharas lĕmaḥ,
parĕṅ ahatuṙ sĕkaṙ ƀujagapuṣpa suraƀi sahaśoka campaka*

Arĕṇa Apawwahan gaḍiṅ ikaŋ tirisan amawa mañcuṅ aŋlugas,
jalađa ri Agraniŋ gĕgĕr aṅuṅkul amisah asawaŋ payuŋ putiḥ,
kahaḍaṅ asaṅgani swarani śaṅꝁanika humuṅ i-gĕṇḍiṅ iŋ manuk,
kadi hana bañwahoma titis iŋ juraṅ anĕkar-uraŋ sĕkaṙ tibā*

wwara hawan iŋ wanāśrama tinuṇḍa pinarigi hinambalan watu,
sana-sini bañjaran sĕkar arūm sĕḍĕṅ amĕwĕh aṅambwakĕn laṅö,
cara-cara handwaṅ asla kayu mās kayu puriṅ acĕlĕk-cĕlĕk putiḥ,
parajita maśridanta jagaśatru pinaḍa-paḍa len sĕkaṙ kuniŋ*

paḍa tan asoṙ sĕkaṙ niṅ asanâsinaṅ akuniṅ apendah iŋ kuniŋ,
wijah apajöŋ kuniŋ kunĕṅ ikaŋ kusuma mĕkar atöb paḍâkuniŋ,
tĕka ni manuk nikâkuniṅ ikaŋ kapudaṅ anakĕbinya waḥ kuniŋ,
tuhu lakuniŋ hanêŋ gunuṅ awaṙṇna kasih-arĕp agañjaran kuniŋ*

patani pararyanan hana mahāntĕn apatiga lĕyĕp kadîŋ tulis,
hatur ika sopacāra taru saṙwwaꝑala kusuma ramya len pucaŋ,
hujuṅan i-patraniŋ pisaṅ-alas baṅun aharĕpaṅ āptyaneŋ mara,
bañu tan adoḥ ri soṙ titir aṅeṙ-tali galita sakeŋ ruhuṙ wukir*

kidaṅ aduluṙ laki stryasĕmu polah iṅ ataw-atawan marêŋ wukir,
liriṅ i-matanya lĕñjĕp amanis kadi maṅatag araryanêŋ priyā,
gaḍuṅ awilĕt siliḥ-pĕkul aluŋ lwir atuduh amarantya riŋ bukur,
baṅun amĕḍaṙ tĕṅaḥ pupus ikaŋ liraṅ aputih anaṅhi kūŋ lulut*

Apan ika rakwa mandaragiri prakaśita pinakādiniŋ wukir,
satata saƀā watĕk hyaṅ awilāsa dinulur ikaṅ apsar-âpsarī,
karaṇa niṅ adri ramya racananya-n aniluman anopamêŋ laṅö,
Aƀinawa toya niṙmmala ri śrĕṅga hana raṇu patīṙŧan uttama*

Apituwi śrĕṅganiŋ giri sumeru hibĕk atapa rĕṣyatūt gĕgĕr,
saḍuku-ḍukuḥ katon atĕp i-raṅkaṅ ika pĕtuṅ anekawaṙṇnana,
hana taṅ inantya kāptin akĕtĕb-kĕtĕb anatap inuttamêŋ hajöŋ,
hana kumukus piliḥ ra tapa ganya sumĕlaṅ akulub-kulub gaṅan*

Ika ta halĕpnya soṙ tĕkap iṅ āśrama patapaniraŋ mahāsura,
wiwara śilāputiḥ kadi tutuknikaṅ acala sumeru kātara,
Arata wiśāla maṙsik akilā sꝑaṭika wĕṅi jugā yayâpaḍaŋ,
bañu tumĕḍun sake ruhur aṅuṅkuli wiwara tibā marêŋ juraŋ*

yatiwara kuñjarāsura hanêŋ wiwara sĕḍĕṅ ayoga đāraka,
Aśila subadđa lagyaṅisapu-ŋ taṅan alih amitāƀalakṣaṇa,
pinahabĕnĕṙ śarīranira niścala-n umulat iṅ agra nāsikā,
mari ta-n asattwađātu kahiḍĕp wimala waluya jāti śūnyatā*

krama nira rākṣasa ndan iki lakṣaṇanira tuhu ƀāwaniŋ wiku,
tĕhĕr akaluŋ gaṇitri magĕlaŋ guduha rahat iṅ ambarâtĕṅö,
paragi tĕṅö sinampĕtakĕn uttama satirun atĕṅwa riŋ manaḥ,
kadi makuṭâjaṭâhalap ulaḥ saṅ ataki-taki niṣparigraha*

ri huwus irâsamāđi suꝁacitta larinira mijil sakeŋ giha,
ƀramita wulat nirêŋ jalađi ramya ri pasisi tĕkêŋ tĕṅaḥ lĕyĕp,
wĕkasan awaṙṇna miśra lawan ambara lĕṅit ahirĕŋ katiṅhalan,
linawĕ-lawö nira-n kadi wĕkasniṅ ahurip ana nitya niṣꝑala*

kṣaṇa humĕnĕŋ sirâsĕmu wiraṅrwaṅ anuluyi manaḥ panasbaran,
gumuṇita gupta riŋ twas awiweka satĕkapanikaŋ nayottama,
tan alawasaŋ prayojana tumĕmwa wiƀawa tuwi marya rākṣasa,
karaṇa nirâkire marĕk anĕmbaha ri pada ƀaṭāra gꜷtama*

<prĕŧiwītala>:6.
⏑ — ⏑ | ⏑ ⏑ — | ⏑ — ⏑ | ⏑ ⏑ — | ⏑ — — | ⏑ ⏓ = :17:

saṅ ugratapa śīǥra maṅkat ahawan wiyat niṙƀaya,
hana-n kadi ꝁagendra maŋlayaṅ iṅ agraniŋ paṙwwata,
swaƀāwanira yakṣa śakti maduluṙ praƀāwâdƀuta,
prahāra kumusuḥ tĕkâdrĕs amusus tahĕn riŋ wukir*

lĕpas larini râṅidul tucapa taŋ sakātuṅkulan,
pradeśa mapatuṅga-tuṅgalan akāṇḍa-kāṇḍâlaṅö,
tĕkêŋ wukir alasnya kubwan arĕṇĕb gagâtūt hiriŋ,
pucaŋ tirisan aryan aṙṇnĕb atatā tahĕn wwa-wwahan*

gĕgĕṙ paṅalusan hañaṙ tinarukâpramāṇêŋ juraŋ,
huwus tinapak iŋ wanāgni sawalĕṙ-walĕṙ nyan gĕsĕŋ,
dudug tĕka riṅ agra mākrĕp atumaŋ harĕŋnyâpupul,
śilā kumalaśâputiḥ rĕṅat areꝁa-reꝁā pĕṭa*

Ikaŋ gunuṅ aroŋ katon hana I-soṙ giha lwiṙ gĕḍoŋ,
paraŋ nika sumoŋ sajoŋ kadi masoŋ winoṅwoŋ mara,
sirôbwan umulat paḍâmawa wajoŋ kajoṅkoŋ tibā,
Aboṅ umuni kagyat awri ginĕroŋ nikaŋ moṅ alon*

Adödĕṅ aputiḥ wwayiŋ walahar embuh akweḥ gunuŋ,
sawaḥ sꝑaṭikamāṙgga śudđa lumarap bañunyâlaris,
tutug tĕka ri winđyapaṙwwata paḍâṅawetan lĕpas,
tumampuh i-gihānikaŋ jalađi ǥūṙṇnitâgĕnturan*

rĕrĕb sinawawêŋ riris kilat aliwran aƀrâsinaŋ,
sateja dumilaḥ praƀāwanira kuñjarâwyomaga,
paḍânah-anaha-n mulat kaburĕṅaŋ tumĕṅhêŋ laṅit,
mapêndah iki liŋ nikaŋ wwaṅ apa tan hanā maṅkana*

tiniṅhalan irâparö giri sumeru lambwaŋ kidul,
baṅun sira sinamƀramêṅ alas akon marâraryana,
humuŋ swara nikaŋ manuk wija-wijaḥ lwir aswāgata,
lutuŋ nika lumumpat agya susugun kadi kṣepa ya*

ƀawiṣyati katon krĕtâƀinawa taŋ wihārâhalĕp,
Agopura suwaṙṇna ratna mapucak maṇīndrāṙjjuna,
ndatan pagati taŋ diwākara śaśāṅka keraŋ-Iraŋ,
tĕkap niṅ atiƀāswarânĕlĕhi bapra śudđâkila*

wawaŋ sira tĕkêŋ wihāra warabođicittâmala,
tumuntĕn umarĕk krĕtāñjali ri pāduka hyaŋ jina,
wruh iŋ paramadewakaṙṣaṇa wiśeṣapūjastuti,
ya kāraṇa ƀaṭāra tuṣṭa tumuluymanantwê sira*

wĕkaṅku tija ƀāgya saŋ tapa marĕk ri jöŋ ni ṅhulun,
ndya donta laki yan parêry-aku mapaŋ pinintânaku,
huwus wruh aku yan tasak bratatapanta ṅūnîŋ wukir,
Usön tĕpĕtakĕn juga prih ikanaŋ kayogīśwaran*

na liŋ nira ƀaṭāra budđa sumahuṙ ta saŋ tāpasa,
ƀaṭāra huniṅan ṅhulun warahaniŋ suđaṙmmāđika,
maran saꝑalajanma marya makajāti yakṣākrĕti,
Apan pisaniṅun manĕmwakĕna wīṙyya dewapraƀu*

muwaḥ mapa ta wastu sambulih i-janmaniŋ rāt kabeḥ,
nimitta nika yan hana-ŋ tumĕmu duḥꝁa lāwan suꝁa,
lĕwĕs mara ri tan paḍanya hana kasy-asiḥ mwaŋ sugiḥ,
pitowi hana pūṙṇnarūpa sawaneḥ manaṇḍaŋ mala*

nahan pataña saŋ tapāsura ri jöŋ nira hyaŋ jina,
pradīpta rawitulya rakwa karuṇa-n ƀaṭāreŋ jagat,
ya kāraṇani budđi saŋ yati mĕkaṙ sawaŋ paṅkaja,
halĕpnya kahatuṙ marêŋ pada ƀaṭāra tuṣṭâmuwus*

ya têku laki janma mūlya maṅaran pawitreŋ jagat,
ri denyan aharĕp ri đaṙmma tuhu sāđu labđêŋ hayu,
Apan sipi kĕtaŋ hawas wihikaneŋ rusitniŋ dadi,
Amĕŋ­pĕṅa ri kālaniŋ hurip aṅiṣṭya đaṙmmôttama*

hana wruh i-kadibyan iŋ paramađaṙmma yan gĕgwana,
taŧāpi tiḍapucꞓa tan harĕp atakwanêŋ paṇḍita,
pijĕṙ jĕnĕk amukti wīṙyya kasuꝁan ginönnyêniwö,
mataŋnya larapanya wismrĕti jaḍêŋ suđaṙmmakrama*

swaƀāwanikanaŋ lalĕṙ maharĕp iŋ kudis rāḥ kanin,
purīṣa mahahā śrĕgāla bawi gāgak āptîŋ dagiŋ,
tukaṙ wyasana kāptiniŋ wwaṅ atimūḋa mūṙkꝁâwĕrö,
suđaṙmma hita kahyun iŋ paramasāđu tan gĕŋ galak*

hana wwaṅ awamāna liŋnya taya đaṙmmaniŋ dewatā,
Anāgatanikaŋ gawe hala-hayu ndya donyan tĕmu,
nihan sanu sadrĕbyaniŋ hyaṅ alapĕnku norânulaḥ,
pitowin ika drĕwyaniŋ wwaṅ aparan kawĕdyêriya*

Ikaŋ wwaṅ awamāna maṅkana pĕgat hiḍĕpnyeŋ hati,
ndatan tuhu pĕgat kasaṅśayan ikâwĕrö kewala,
lĕhĕŋ gati nikaŋ tahĕn sapadi janma mattâđama,
Apan dadi lĕpas pratiṣṫanĕn i-mantra saŋ paṇḍita*

<śāṙddūlawikrīḍita>:7. 
— — — | ⏑ ⏑ — | ⏑ — ⏑ | ⏑ ⏑ — | — — ⏑| — — ⏑| ⏓ = :19:

Āpan duṙllaƀa taŋ dadi wwaṅ inusiṙ niŋ saṙwwaƀāwêŋ jagat,
yadyan mānuṣa duṙllaƀa-ŋ wwaṅ atĕmaḥ jalwâmiśeṣêŋ priyā,
yan jalwâtika duṙllaƀa-ŋ wwaṅ atĕmaḥ widwān suśīlâpagĕḥ,
yadyan paṇḍita duṙllaƀā wihikanêŋ widyākriyādyāgama*

yadyan wruḥ-wruha riŋ kriyāgama tuhun saŋ wruḥ riṅ aṙṣârusit,
yadyan wruḥ-wruha rakwa mewĕh ikaṅ utsāhêŋ samastāgama,
saŋ đīrêŋ sakalāgamârusit ikaŋ nityâmaraḥ riŋ jagat,
yadyan mājara riŋ jagat saṅ aharĕp riŋ đaṙmma mewĕḥ dahat*

putraṅku pwa pawitrađaṙmma kaharĕptāṅhiŋ wĕkaskun hiḍĕp,
kon-konĕn rumuhun kitānaku lakun prāpteŋ kawaḥ hyaŋ yama,
donantan wulateŋ samastagatisaṅsāreŋ kawaḥ pātaka,
salwiṙ nyan tañakĕn ri saŋ yamapati ry-antukta tākwājara*

lwāmbĕktānaku haywa saṅśaya mĕne was-was jugaŋ pātaka,
rapwan teki tĕpĕt kite sarasaniŋ đaṙmmāpagĕḥ niścaya,
Āpan byakta panonta duṣkrĕtinikaŋ sañjīwasattwāđama,
śīǥrātānaku maṅkatāstu kita niṙwiǥnan kuminkin hayu*

ṅkā saŋ kuñjarakaṙṇna maṅkat i-huwusnyāmwit ri saŋ hyaŋ jina,
sotan rākṣasa sidđacāraṇa sumīlĕm riŋ samudrālaris,
prāpteŋ bāyucatuṣpaŧe tĕṅah ikaŋ pat māṙgga maṇḍĕg laku,
wwantĕn ƀūta si kālagupta kadunuŋ kāliḥ lawan niṣkala*

yekānantwa ri kuñjarāsura paran dontan para ṅke laki,
lāwan syāpa ṅaranta toḥ warahakĕn wāk jātya haywākalib,
Āpan ṅwaŋ rwa rumakṣa māṙgga ḍatĕṅ iŋ swaṙggā lawan rorawa,
Akwīkin matuduḥ swakaṙmmanikaṅ ātmānuŋ paranyan dunuŋ*

mojaṙ saŋ tapa tan dwa mājar irikaŋ ƀūtāṅĕmit riŋ hawan,
ṅwaŋ saŋ kuñjarakaṙṇna teki paṅarankwiŋ rāt mahārākṣasa,
saŋ hyaŋ śīǥran asanmateŋ hulun akon prāpteŋ ƀaṭārāntaka,
nāhan donku ḍatĕŋ tuhun warahakĕn taŋ māṙgga maṅken tutĕn*

lāwan teki waraḥ ṅhulun ri paran iŋ māṙggāñatuṙ dik widik,
ndyāṅ ātmā maliwat hawan mapa tika lwiṙ nyan padudwan hĕnū,
Aḥ maṅkā pwa tañanta mājarakĕna ṅwaŋ yan kitāhyun wruha,
Ꜽ saŋ kuñjarakaṙṇna rĕṅwakĕna taḥ śabdaṅku yatnā kita*

riŋ pūṙwweśwaramāṙgga yeka hawan iŋ śaktīŋ tapa mwaŋ brata,
nā lor iŋ harilokamāṙgga hawan iŋ śūrātapeŋ papraṅan,
kulwan māṙgganiraŋ mahāmara hawan saŋ dānaśūreŋ jagat,
ndan riŋ dakṣiṇa taŋ yamālaya hĕnūniŋ pāpa muṅsiṙ kawaḥ*

yekin māṙgga tutĕnta maṙsik agĕnĕt prāpteŋ mahārorawa,
haywālon apa yan samastakaluṣan tekaŋ nilāṇḍāṅasut,
Āpan byakta pituŋ wulan lawas ikāṅheṙ taŋ pĕtĕŋ duṙggama,
towin meḥ tĕka saprahāra ḍatĕṅanya ṅke gĕlis priḥ lajun*

sāmpun kuñjarakaṙṇna niścaya laris riŋ māṙgga lampaḥ nira,
prāpteŋ lohasuƀūmipattana ṅaranyātyanta riŋ lwānika,
piṅgiṙ nyāgni murub midĕṙ kumuliliŋ tambaknya tan pantara,
mađyan-yan hana wrĕkṣa ꝁaḍga maꝑalāstrākweḥ sutīkṣṇāluṅid*

ṅkāne soṙ trĕṇa ꝁaḍga saṙwwa niśitān priṅganya tan popama,
ndan rakweki paran watĕk yamabalāṅgrĕk salwir iŋ pātaka,
mwaŋ saṅǥāta kidul gunuŋ wĕsi mahākrūrāntakāṅde takut,
molaḥ lwiṙ babahan tumaṅkab amaṅan pāpāprameyan rĕmuk*

māṅö kuñjarakaṙṇna yan lumihat iŋ pāpāpupul riŋ tĕgal,
kapwācihna kaduṣkrĕtanyan acĕmĕṙ tan śoƀa dehākumĕl,
saṅsāran kasihan lanā sinakitan deniŋ watĕk kiṅkara,
lwiṙ burwan sahananya pinrih inirup gīnrĕk marêŋ duṙggama*

Abyūran malayū waneḥ silih-iḍĕk rĕsnyeŋ watĕk kiṅkara,
sakweḥ-kweḥnya bubaṙ binurwalulunan kempun tibāgĕnturan,
siṅsal ƀagna śiwak śiraḥnya winaduŋ len taŋ gulunyāpasaḥ,
mwaŋ taŋ ƀinna jajanya rantas apaśeṣosusnya rantan wutaḥ*

mañcuṙmuñcar ikaŋ winūk gigir ikāŋruṅkuŋ taṅisnyāṇḍahuŋ,
Amlas-haṙṣa wuwusnya ḍū laki dudut taŋ śūla muṅgwiŋ gigir,
ƀedaŋ pāpa waśāŋdudut kadaluruŋ pĕñculnya tātan haris,
rĕk ṅös ḍuḥ pukulun ndatan sipi laranyan māṙ jajaṅkwāhĕnĕk*

wwantĕn tātma piliḥ watĕk praṅ aṅunus wahwasnya nityenagĕm,
ndātan đāraka yan binurwinikuniŋ ƀūtāṅusiṙ sāhasa,
yekā maŋswakĕn iŋ watĕk yamabalākweḥ taŋ tibāwrĕg layū,
mwaŋ taŋ wahwapuliḥ tumut katawurag śūlanya moliḥ dulur*

maṅkin krođa masö watĕk yamabalāṅgĕgwastra dīṙgǥākrĕti,
lyus ndātan bana kāri mātra tikanaŋ pāpāwĕdin kantuna,
Āpan siŋ kawĕnaŋ hinosan iki jöŋnyan rimpuṅ āśāŋrĕpa,
mewwīwuŋ lwaṅ aneka riŋ sakapisan denyāṅabĕt pātaka*

lāwan taŋ kawĕnaŋ hanan kadi wihuŋ pinriḥ sinujyan wĕsi,
saṅsāran winatĕk tatan mati tĕhĕṙ yāŋrĕñcal āśānaṅis,
kawlas-haṙṣa waneh inantĕpakĕn iŋ śūlāṅrak aṅde takut,
lyan tekaŋ sinikĕp lanenadu wĕḍus tĕṇḍasnya sāmpun rĕmuk*

pakṣī ꝁaḍga saroṣa sāhasa tĕkâṅrĕṅgut watĕk pātaka,
haṙṣan ton irikaŋ samastakaluṣāglaṙ ceḍikākweḥ pĕgat,
wwantĕn rodra muwaḥ watĕk yamabala śwānāśiraḥ rākṣasa,
yekāñaṇḍak aganti-ganti manĕsĕb lāwan warāhâdƀuta*

māwrĕg tan wruh i-polahanya malayū taŋ pātakāmriḥ hurip,
ṅös-ṅösĕn ya kawĕs paḍākuy-ukuyū gĕñjoṙ gupuḥ kaṅlihan,
mośwāsādrĕs aṅambĕk-ambĕk alisus ṙyyamban yan asriŋ tibā,
kedĕk deni samanya pāpa kaluluḥ kepwan kawantiŋ miṅĕl*

towi nyāsani duṣkrĕtinya gumawen ton riŋ marīcyāhalĕp,
wwꜽniŋ raṇwahĕniŋ ri cittanika lumre soṙ nikaŋ pādapa,
hyunyeŋ wwꜽ prasamāruhun-ruhunan osyan muṅsi höbniŋ kayu,
tan dwan prāpta kahaṇḍĕm iŋ trĕṇa taji trus lad karurwan ꝑala*

ṅkā taŋ rākṣasa bahniwaktra sumuyug maŋswaṅhuyaŋ pātaka,
ƀraṣṭāsiŋ kaparĕk bibal ginĕsĕṅan ṅuṇḍas babak len lucut,
rukṣābāŋ mĕlĕkaḥ śarīra kumisik sanđinya deniŋ panas,
saṅsāranya tatan pĕjaḥ tan ahurip glānāṅgĕgö duḥꝁita*

wwantĕn pāpa binurwanambah akĕtĕṙ ƀāwanyan amlas-harĕp,
liŋnyoḍuḥ pukulun manĕḥta huripĕn weḥ janma-janman muwaḥ,
paṅgil ṅwaŋ malĕseŋ hayu praṇata ƀaktyaṅkĕn ri jöŋ saŋ wiku,
O maṅke ya harĕp wiratya ri kapaṅgiḥnyan gawemwiŋ hala*

Āpan yan kuma wehanaṅkwa ta ya janmeŋ rāt maluyduṙyyaśa,
śīṙṇnaŋ đaṙmma wihāra śāla kuṭi len salwiṙ nikaŋ śāsana,
syūhĕn taŋ ƀuwanāstamađya ya nimittaṅkun pramāderi ko,
Oyū lwāmbĕk ikaŋ mahākaluṣa śūlaṅkun tĕke ry-aṅgamu*

tampuḥ niŋ waraśūla ri pyah ikanaŋ pāpānrus aṙdđālaris,
mumbul rāḥnya sakeŋ kanin hana mijil saṅkeṅ iruŋ mwaŋ tutuk,
glānāśāmrih asamba-sambat apĕyĕḥ śabdanya deniŋ lara,
nāhan hetunikālayū sahananiŋ pāpāwĕdin kantuna*

<daṇḍaka>:8.1,1
⏑ ⏑ ⏑ | ⏑ ⏑ ⏑ | [— ⏑ —]×:49: = :153:

Aŧa sĕḍĕṅ alayū-ŋ watĕk pātakāwrĕg tumon śīṙṇna rowaŋnya-n akweḥ sinujyan ta yeŋ śūla siŋ kary-amet uṅgwanāhĕt-hĕtan taŋ watĕk pātakāwoṙ sĕsĕk tan ri rātnyan siliḥ-kol siliḥ-tuṇḍuṅ amriḥ tĕṅaḥ kedĕkan deni rowaŋnya śīǥrāṅaḍal yan tumaṅgal sumĕṇḍal ri jöŋ niŋ duluṙ ṅkān pinañcal kabuñcaŋ cacal ǥrāṇa nīkāprameya-n tibāṅaṅsar-aṅsaṙ jumoṅkoŋ manoñjol i-soṙ niŋ pakompolan iŋ rowaṅ aṅhiŋ lamun tan katon deni śocānikaŋ rākṣasāmigrahāmburw-anūt riŋ watĕk pātaka,
{daṇḍaka}:8.1,2
⏑ ⏑ ⏑ | ⏑ ⏑ ⏑ | [— ⏑ —]×:49: = :153:
hana ta ya maṅusiṙ gunuŋ lohasaṅǥāta mewwīwu lakṣa prakāranya śīṙṇnā tĕmaḥniŋ mahāpaṙwwata lwiṙ rĕcaḥ mombakan rāḥ baṅun guntur aṅde takutniŋ watĕk pāpa meḥ prāpta riŋ paṙwwata ṅkān waluymuṅsir iŋ wrĕkṣa ꝁaḍgāpitowin tinūt denikaŋ kiṅkarākweḥ rapuḥ kaṅlihan prāpta riŋ wrĕkṣa ꝁaḍgā wwagan trus ya deniŋ trĕṇāstrāŋrĕpāsamba-sambat ry-anak mwaŋ laki-strī bapebunya maṅkin taṅisnyāsru deniŋ wwatĕk ƀūta rakweṅ iṣūwrĕkṣa ƀedanya riŋ pāpa riŋ kāna höbniŋ warāstradruma,
{daṇḍaka}:8.1,3
⏑ ⏑ ⏑ | ⏑ ⏑ ⏑ | [— ⏑ —]×:48: = :150:
makakĕrĕcik ikaŋ ꝑalāstrānibe taṇḍas īkaŋ mahāpāpa len puṇḍak iŋ prĕṣṫaka lwiṙ nya laṇḍak jajanyeki sambaṙ kacukcak gĕtiḥnyāsawaŋ đātu muñcaṙ kacūṙṇnan tĕkapniŋ watĕk kiṅkarāmigrahāneka ƀāwanya tan wriŋ wĕlas yaṙ wunuḥ lwiṙ bawi lwiṙ Ayam siŋ kahaṙṣanya mattāṅinum rāḥ waneh aṅgilut jöŋ taṅan ƀꜽrawā yāṅuwuḥ ǥora śabdanya mohāpulaŋ śoṇitāƀrāṅigĕl ramya-ramyan ya taṇḍak sumaṇḍaŋ ta yosus pupuṙ nyan tahi lyan nanaḥ bo hanāŋrĕmba-rĕmbat pukaŋ,
{daṇḍaka}:8.1,4
⏑ ⏑ ⏑ | ⏑ ⏑ ⏑ | [— ⏑ —]×:47: = :147:
makin alara luyuk tikaŋ pātakan ton ri rowaŋnyan akweḥ sinaṅsāra deniŋ watĕk kiṅkarāsaṅgĕm osyan waśānambaluŋ kaṇṫa len taŋ rumante tĕṅaḥ niŋ watĕk pāpa nāhan nikaŋ tan kĕnāmet hawan miṅgat aŋdoha saṅkeṅ ayahƀūmi nora pwa māṙgganya māpan tinambak riṅ agny-ujwalāgöŋ ya hetunya tā pātakāṅuṅsi kīwulnya muk-wūk watĕk kiṅkarākweḥ tibā kedĕkan wetniṅ āwrĕg layū ṅkān siliḥ-raṅkul amriḥ ta yāṙ~but sikĕp sañjatāglut siliḥ-woṙ lawan pātaka*

<sragđara>:9. 
— — — | — ⏑ — | — ⏑ ⏑ | ⏑ ⏑ ⏑ | ⏑ — — | ⏑ — — | ⏑ — ⏓ = :21:

tatkāla kleśaniŋ kiṅkaragaṇa kapahuŋ denikaŋ pātakāmuk,
tan wriŋ rowaŋnya kewran sinalĕsĕk inirup laṅguk astranya kabwaŋ,
Akweḥ māmrĕp duluṙ nyāŋhaṅun-aṅun anĕpak taŋ srĕṅĕn kāsrĕg opĕk,
boṅgan baṅgāŋjĕjĕk jöŋnyan akiyu kawalĕs karwa sāmpun binuñcaŋ*

maṅsö taŋ ƀūtawadwāgalak aṅamah-amaḥ kātarārampak agyā,
mwaŋ sattwāsamƀawa krūra mahiṣa ƀujaga wyāǥra mātaṅga barwaŋ,
yekānīṙṇneŋ watĕk pātaka kahala dawut lwaŋnyan akweḥ matimbun,
saṅsāraŋ pāpa mĕtwaŋ dalĕman arawayan taḥ rumuṅkuŋ rumaṅkaŋ*

<śiꝁariṇī>:10
⏑ — — | — — — | ⏑ ⏑ ⏑ | ⏑ ⏑ — | — ⏑ ⏑ | ⏑ ⏓ = :17:

hana rwaŋ lakṣa kweḥnya sinudukan iŋ śūla madawa,
parĕŋ riñcuŋ lwiṙ nyan banawa kajahat kaṇḍĕm ananā,
pinaṅgaŋ riŋ baḥnyujwala kasih-arĕp liŋnya karĕṅö,
pahĕmpwan ḍū saŋ kiṅkarabala manĕḥta mpu huripĕn*

mawas tiṅhal saŋ tāpasa kasihan iŋ pātaka kabeḥ,
kapīṅrĕs mawlas taṙ wĕnaṅ asiha riŋ pāpa kahala,
rumab romanyan paścat atutur i-siḥ saŋ hyaṅ i-sira,
ya hetunyānambaḥ ri sapar-aparaḥ śrī daśabala*

hahā saŋ hyaŋ wꜽrocana wara dahat siḥta saꝑala,
pakon saŋ hyaŋ prāpten yamani tuhu ƀāgyaṅkun inutus,
ya kewĕḥniŋ janman karakĕtan ikin kleśa wipaŧa,
nahan lwiṙ nyan ṅke pātaka tumĕmu saṅsāra satata*

samaṅkā mĕṙ śīǥran laku katĕka rakweḥ yamapada,
kawahwan ramyāścāṙyya sira mulat iŋ swaṙgga suƀaga,
halĕpniŋ nyāsātyanta racananikānopama lĕyĕp,
Agopuntĕn wꜽḍūṙyya maṇimaya puñcaknya dumilaḥ*

tuhun tuṅgal doṣanyan amiwalakĕn twasniṅ umulat,
ri denya prāƀāǥnālaya tuhu ya tan śāntikapada,
kawaḥ tāmbrākweḥ gomuꝁa hana ri heŋ kādƀuŧa tinon,
sinoṅan deniŋ wrĕkṣa curiga ꝑalanyāstra niśita*

<mrĕdukomala>:11.
— — — | ⏑ ⏑ — | ⏑ — ⏑ | ⏑ ⏑ — | ⏑ — ⏑ | ⏑ ⏑ ⏓ = :18:

prāpteŋ jro pura saŋ tapāŋdunuṅi saŋ hyaṅ antakapati,
ṅkāneŋ weśma suwaṙṇna samƀrama ƀaṭāra rakwa matamuy,
dūran tan wruha jāti saŋ ḍatĕṅa teki śakramanira,
sāmpun paŋktya sĕgĕḥ nirānuꝁani kintu liŋ nira nihan*

ƀāgyan kuñjarakaṙṇna saŋ matapa riŋ sumeru himawan,
Aḥ ndyêkī parananta len mapa gawenta masku ri kami,
swecꞓāŋlālana haṙṣajāmĕṅ-amĕṅ iŋ yamāṇḍaƀawana,
tambeyan mara riŋ yamālayan ujaṙ ta saŋ kasĕgĕhan*

don i-ṅwaŋ para saŋ hyaṅ antaka kinon tumona kaluṣa,
salwiṙ nyan humiḍĕp samastagatiwigraheŋ yamapada,
ndan saŋ hyaŋ yama rakwa mājarakĕneki kāraṇanika,
maṅkā teki wĕkas ƀaṭāra jina ri ṅhulun ywa ginĕgö*

sambadđaṅkwiki yan kinon ḍatĕṅa riŋ yamāntakapada,
ṅūni ṅwaŋ tumameŋ wihāra warabođicitta wimala,
pūjāmantra paṅastutiṅku ri ƀaṭāra gꜷtamapati,
haṙṣāŋrĕṅwi suđaṙmma sambulihaniŋ dadīki tinañan*

ndātan rakwa wawaŋ sirājari suđaṙmma ri ṅhulun usĕn,
ṅkān motus ḍatĕṅe yamāṇḍa makadon tumona kaluṣa,
yapwan rakwa huwus ḍatĕŋ ṅwaṅ ikihĕn siran pawaraha,
nāhan hetu ni saṅhulun para ri loka saŋ yamapati*

Aḥ maṅkā pwa tĕkap ƀaṭāra maṅutus tĕkanta ri kami,
maṅke ṅwaŋ mucape kita kramaniṅ ātma pāpa katĕmu,
ṅhiŋ tekī tiga hetuniŋ ꝑala kaƀuktyan iŋ hala-hayu,
polaḥ śabda manaḥ salaḥ siki hala nya kāraṇanikā*

tĕkwan lwiṙ nya kaniṣṫa mađyama hanottama kramanika,
soṙ taŋ kāyikadoṣa deniṅ apaśabda duṣṭa paruṣa,
soṙ taŋ śabda halanya deni halaniŋ manaḥ yan ahala,
lwiṙ bwatniŋ girirāja pāpanika yan samūha katiga*

Opĕn taŋ tiga sĕmbah aṙppaṇakĕneŋ ƀaṭāra sugata,
kāyāđyātmika wīṙyyawan ꝑalanikin wiƀūti katĕmu,
śabda swaṙgga ꝑalanya yan rahayu kastawanya satata,
Ambĕk niṙmmalaƀāwanānĕmahakĕn kamokṣan apagĕḥ*

Ambĕk nāstika melik iŋ paraguṇāŧaweŋ tan aguṇa,
pāruṣyeŋ wacanan prabañcana lĕñok biṣāmadulakĕn,
duṣṭeŋ polah amatyañidra paradrĕwya len parawađū,
yekin doṣanikaŋ tigāmuhara pāpa duḥꝁa katĕmu*

tonĕn lwiṙ nikaṅ ātma pāpa tinĕmunya riŋ yamapada,
saŋ jīwanya tatan pĕjaḥ tan ahurip lanān sinakitan,
yapwan doṣanikākĕdik ya ta winigrahālpi tan agöŋ,
kapwānūti yaŧākramanya ri saduṣkrĕtinya katĕmu*

yan drĕwyāṙŧa suwaṙṇna ratna ṅuniweḥ pirak paśu pari,
ṅhiŋ hīṅanya karīṅ umaḥ ri sapatinya tan tĕmu muwaḥ,
yapwan mitra kadaŋ śmaśāna juga yeki hīṅan ikahĕn,
Aṅhiŋ lwiṙ pratiwimba taŋ sukrĕtaduṣkrĕteriya tumūt*

Āpan tan dadi tan kaƀuktya ꝑalaniŋ gawe hala-hayu,
kūnaŋ siŋ suꝁa duḥꝁa tan hana waneḥ panaṅkan ikana,
saṅkeŋ swātma jugan tumuntun i-sakaṙmma ṅūni katĕmu,
nāhan hetuni saŋ mahāsujana tan pramāda tumĕmu*

yan tan kohutanaŋ manaḥ sakaharĕpnya tan pahuwusan,
trĕṣṇeṅ indriya loƀa śaktinika tan tinaṅgwan iriya,
byāpāreŋ wiṣayā gawenya ya ta duṙyyaśāmulaṅuni,
tan wyaṙŧan winatĕknikaŋ hala marêŋ kawaḥ wĕkasika*

wyaktinyan paḍa muṅsi riŋ yamani nitya tan papĕgatan,
wwantĕn māṙgga linampahanta mara ṅūni maṙsik agĕnĕt,
mwaŋ taŋ lohasuƀūmipattana sayojaneki hibĕkan,
deniŋ kweḥniṅ ađaṙmma duṣkrĕta ri maṙttyaloka kujana*

ndātan maṅkanaṅ ātmamāṙgga ḍatĕṅ iŋ surālaya samār,
lumrā rĕṅkĕd ikaŋ trĕṇāṅkura latāsĕwö sumarasaḥ,
tis-tis tiṅgĕnĕsĕn hanan kadi purā-purāṅ ana samun,
mewĕḥ taŋ wwaṅ aṅuṅsya yogya ḍatĕṅ iŋ surālayasaƀā*

ḍū maṅkā pwa nimittaniŋ kujana pāpa riŋ yamapada,
ndyānuŋ hetunikāhurip muwah asamƀawan tuhu pĕjaḥ,
Āpan māti ri maṙttyaloka kĕta liŋnikaŋ wwaṅ irikā,
Aḥ maṅkā pwa tañanta yuktinikaṅ ātmaƀeda ya rĕṅön*

nāhan lwiṙ nikaṅ ātma yan lima śarīra mātra mapupul,
Ātmādinya kaliḥ parātma lawan antarātma katiga,
pāpatnyeki nirātma piṇḍanika cetanātma kalima,
trĕṣṇeŋ cetana kāraṇanya dadi tuṅgal ātma kalima*

<jalodđatagati>:12.
⏑ — ⏑ | ⏑ ⏑ — | ⏑ — ⏑ | ⏑ ⏑ ⏓ = :12:

nimittanika yan marêŋ yamapada,
tĕkap nikaṅ ađaṙmma duṣkrĕta tumūt,
balaṅku ya mamigraheriya sadā,
Apan krama ni duṣkrĕtinya tumagiḥ*

kunaŋ ta sira saŋ wiśeṣa kaluput,
wiśāta sira maŋlugas ry-awakira,
pratīpa watu tulya taṙ papatuduḥ,
sirāgawayi rūpaṅ ātma kalima*

pitowi hana riŋ śarīra sakala,
ndatan wĕnaṅ ataḥ sireki tinuduḥ,
Apan sira hanêŋ hiḍĕp mwaṅ atuduḥ,
dumeḥ pisaniṅun siran kahiḍĕpa*

lawö mara waraḥku teki ri kita,
paṅawruhana saŋ hyaṅ ojar ahĕlĕm,
ƀaṭāra jina saŋ priyastuti sira,
Apan sira wiśeṣamūṙtti mawaraḥ*

ƀaṭāra yama toḥ yaśanta tulusa,
ǥrĕṇānta ri si kuñjareki saꝑala,
muwaḥ mapa kĕtaŋ kawaḥ winasĕhan,
ndya donanika yan huwus winasĕhan*

waliṅkwiriya bary-anesyana kabeḥ,
balik ya kumurĕb tar esi sasiki,
mapeki karaṇanya maṅkana lĕgö,
Ike pwa patañanta mājara kami*

haneki mara pāpa ƀāra labuhĕn,
lawasnya riṅ aweci wigrahan usĕn,
Ikiŋ śatasahasrawaṙṣa ya kĕlan,
gĕnĕp pwa ya hanêŋ kawaḥ kasih-arĕp*

samaṅkana tĕkâ saṅ astra śakuni,
rumĕŋ­guta riṅ ātma duṣṭa kaluṣa,
ya wörakĕna rakwa riŋ taru wĕsi,
mwaṅ antĕpakĕneŋ rwi ꝁaḍga niśita*

huwus pwa ya wawan marêŋ tĕgal ayaḥ,
ginantuṅana riŋ pĕtuŋ sukunikā,
Apuymurub i-soṙ nya tan papĕgatan,
paḍeka lawasanya riŋ sakalagi*

kunaŋ matika meḥ marā ri yamani,
pituŋ wĕṅi wĕkas hineṙ ya ḍatĕṅa,
ya kāraṇanikaŋ kawaḥ winasĕhan,
Anuŋ paṅĕlaneriyan tĕka hĕlĕm*

Uḍuḥ saꝑala de ƀaṭāra mawaraḥ,
hanan kadi linād hatiṅku rumĕṅö,
harĕp ṅhulun adadya mānuṣa jĕmaḥ,
katon kasihan iŋ dadi wwaṅ arusit*

muwaḥ tañakĕnaṅkwi saŋ yamapati,
syapeki paṅaranya pātaka kĕlan,
Araḥ pwa warahĕn ṅhulun kita laki,
kadi wruha kiteki nāma rasikā*

<sragđara>:13.
— — — | — ⏑ — | — ⏑ ⏑ | ⏑ ⏑ ⏑ | ⏑ — — | ⏑ — — | ⏑ — ⏓ = :21:

wwantĕn ganđaṙwwanāŧa prakaśita suƀageŋ kendran atyanta śakti,
tan len nāmanya saŋ pūṙṇnawijaya paḍa riŋ swaṙgga lāwan hyaṅ indra,
Akweḥ rakweki duśśīlanika tan apagĕḥ riŋ mahāđaṙmma ṅūni,
nāhan hetunya yaṙ wigrahan alawas usĕn denikaŋ ƀūtawadwa*

maṅke pwāmukti riŋ swaṙgga tumĕmu ꝑalaniŋ puṇyakaṙmmanya ṅūni,
ndan wwantĕn duṣkrĕtanyāṅiku yatika tumūt kapwa yāminta ƀuktin,
nāhan pājaṙ ƀaṭārāntakapati ri siraŋ tāpasa lwiṙ kagöman,
ḍū maṅkā kupwa saŋ pūṙṇnawijaya ta kariḥ pātakātyanta ƀāra*

siṅgiḥ ṅwaŋ sānakāđaṙmma rasika karaṇaṅkwātapāṅuṅsir adri,
deniŋ dāgeri saŋ pūṙṇnawijaya tumĕmu swaṙgga widyāđarendra,
tambis ta ṅwaŋ pramādeŋ gati pijĕr aharep wīṙyya riŋ swaṙgga ramya,
byaktā ṅganya ṅhulun muṅgwa ri niraya yatan ƀaktya riŋ śrī jinendra*

maṅke wyaktinya saŋ pūṙṇnawijaya tumĕmuŋ kleśaniŋ deha kuṣṭan,
niṙdon denyānĕmuŋ swaṙggawiƀawa ratuniŋ dèwa widyāđarāꝁya,
ndātan lupteki doṣanya dadi kabalik iŋ pātakāgöŋ ƀinukti,
ndan dūran wruḥ-wruheŋ pātaka rasika tĕkapniŋ kawīṙyyan pramāda*

maṅke wyaktiṅkwi saŋ hyaŋ yama tulusa juga ṅwaŋ maguṙwweŋ suđaṙmma,
Āpan ṅhiŋ samƀawāŋraṅkĕpana ri sihira śrī mahāśākyasiṅha,
towin lambā twas i-ṅwaŋ maśaraṇa ri turuṅni ṅhulun ƀaktyanĕmbaḥ,
nāhan liŋ saŋ tapa hyaŋ yama sira wihikan yan pakon śrī jinendra*

sāmpun saŋ tāpasāṅañjali ri sukunira hyaŋ yamāṅde katuṣṭan,
yekātakwan muwaḥ yan dadi maluya tikaŋ pātakeŋ maṙttyaloka,
mwaŋ yan tansaḥ winiǥnan ri yamapada sadāṅgöŋ mahāduḥꝁa tībra,
mājaṙ saŋ hyaŋ yamāwāsananika ri huwusnyan pamuktiŋ yamāṇḍa*

ndan cihnanyeki saṅkeŋ niraya hinanakĕn janma riŋ maṙttyaloka,
kadyaṅganyaŋ hayan kuṣṭa wuta tuli bisu ƀrānta wuṅkuk bule wwal,
siṅkĕl gondoŋ kĕtĕŋ mwaŋ wĕlu busuṅ awatuk maṅgiriḥ wyāđi lumpuḥ,
yan swasŧaŋ dās-adāsī ya putu-putu kumiŋ jaṅgitan wādi walyan*

lāwan taŋ ƀāra doṣanya yatika matĕmaḥ mlecꞓa caṇḍāla tucꞓa,
dadyaŋ lintaḥ hulĕṙ sŧāwara paśu mrĕga len gāḍaꝑāt mīna pakṣi,
nāhan taŋ pāpajanma lwir ika tan ahalĕp ƀeda saŋ sāđujanma,
yekin liŋ hyaŋ yamāṅde tutur i-manah i-saŋ tāpasātyanta tuṣṭa*

mamwit saŋ tāpaseŋ hyaŋ yama ri tĕlasirāṅaṙccana ṅkān lumampaḥ,
lagyālon-lon lanā lwiṙ hĕla-hĕla mihat iŋ swaṙggamāṙggātiramya,
towin kāṅĕn siraŋ pūṙṇnawijaya labuhĕn riŋ kawaḥ dlāha rakwa,
göŋ kāruṇyeŋ pamitran karaṇanira marêŋ kendran otus prayatna*

<śiꝁariṇī>:14.
⏑ — — | — — — | ⏑ ⏑ ⏑ | ⏑ ⏑ — | — ⏑ ⏑ | ⏑ ⏓ = :17:

tumĕṇḍas riŋ swaṙggedran umulat i-ramyāṣṭakapada,
riṅ indraswaṙggan wetan analapadāgneya kaparĕk,
kidul ṅkā swaṙgga hyaŋ yama kaparĕk iŋ rākṣasapati,
kakulwan swaṙgga hyaŋ baruṇa kaparĕk mārutapada*

kuweraswaṙggeṅ uttara paramayakṣāđikapada,
riṅ ꜽśānya śrīśānapada sira ƀūtendra siniwi,
katon taŋ trīśrĕṅgālaya lĕwih i-mađye śiwapada,
kidulnyan brahmaswaṙgga muwah aṅaloṙ wiṣṇuƀawana*

wĕkasniŋ swaṙgga hyaŋ baruṇa lawan iŋ rākṣasapati,
Ikā swaṙgga śrī pūṙṇnawijaya cinunduk saṅ atapa,
halĕpniŋ swaṙggānekaracana paniskāra dumilaḥ,
tĕkapniŋ weśma swaṙṇna muwah atawiŋ gopuramaṇi*

<jagadnāŧa>:15.
⏑ — ⏑ | ⏑ ⏑ — | ⏑ — ⏑ | ⏑ ⏑ — | ⏑ ⏑ ⏑ | ⏑ ⏑ ⏑ | — ⏑ — | ⏑ ⏓ = :23:

samantara kawĕṅyan amrih aṅusiṙ paranani saṅ iniṣṭi pājarĕn,
tuhun kadi śaśāṅka taŋ rajatabapra gupuramaṇi saṙwwa ƀāswara,
tĕlas kahaliwat sirerikaṅ apantwakĕmit i-yawa tan panaṅśaya,
Apan wruh i-samitra saŋ prawara pūṙṇnawijaya ya ta hetuniŋ laris*

ḍatĕŋ tumama riŋ lawaŋ ri dalĕm asyaṅ atĕhĕr anatab-natab lawaŋ,
sĕḍĕŋ pwa maturū sira prawara pūṙṇnawijaya ri kisapwan iŋ priyā,
siraŋ kusumaganđawatyađikanāmaniran ahayu kastawenalĕm,
kataṅgamaṅ anaṅhi saŋ sĕnĕṅ ajaṙ sira ri hananiṅ asyaṅ iŋ lawan*

samaṅkana saṅ apsarāđipa rumĕŋ­wakĕn analiṅa śabda saŋ ḍatĕŋ,
kakaṅkwasura kuñjareki liṅirāsyah aṅutus amĕhākĕnaŋ lawaŋ,
kakaṅku tija ƀāgya teki kadi riŋ swapĕna ḍatĕṅ i-kālaniŋ wĕṅi,
haneki yayi kāṙyya ƀāra karaṇaṅkwa halin-alin i-masku tan sipi*

ṅhulun marĕk i-jöŋ ƀaṭāra sugatāđipa riṅ amrĕtabođi niṙmmala,
kumon ta sira muṅsireŋ yamapadāŋlihatana riṅ amukti pātaka,
mawās pwa mulati ṅwaṅ iŋ sakalapātaka paḍa humiḍĕp larāđika,
tuhun hana ta rorawan winasĕhan tinañakĕn i-kakanta don ikā*

kitekana kĕlan sahasraśatawaṙṣa mara ya lawasanta riŋ kawaḥ,
huwus pwa kita riŋ kawaḥ wawan iṅ astrataru tĕkap ikaŋ ꝁagāsura,
tĕlasnya mara riŋ Ayahđaraṇipattana ta kita ginantuṅ iŋ pĕtuŋ,
kunaŋ mara hineṙ pituŋ wĕṅi wĕkas kita lumabuha rakwa riŋ kawaḥ*

nahan mara waraḥ ƀaṭāra yama ṅūni ri kami kita haywa tālupa,
ṅhulun muliha deniṅ agya marĕkeŋ padakamala ƀaṭāra gꜷtama,
na liŋ ra tapa kuñjareki wahu rakwa tumurun i-batuṙ nikaŋ salö,
sinambut iki jöŋ niran tinaṅisan tĕkap i-saṅ amarāpsarāđipa*

Ahaḥ ka-ka mapolahaṅku sipi göṅ i-kawĕdi ni Arinta pātakā,
rĕbut ka-ka sakeŋ kawaḥ jĕmah arinta palar amalĕsāmbĕk uttama,
palakwi sira saŋ yamāđipa huripku waluyakĕna riŋ kadewatan,
yadin pwa wĕlin iŋ suwaṙṇna maṇi ratna rajata huripi ṅhulun kaka*

Uḍū mapa ta dāya ni ṅwaṅ apa tan hana mara ya paṅoṣađeriya,
si pāpa kĕta tan haneki ya wĕlin hurupana maṇi ratna kañcana,
ndya gantyanika masku yan mahutaṅ aṙŧa kĕna sahurĕn iŋ samaṅkana,
gatintaṅ apađaṙmma pātaka juga kramanika panahuṙ ta-tan waneḥ*

hanā hyun i-kakanta milwa kita ri ṅhulun umarĕk i-jöŋ mahājina,
sĕdĕŋ nira hanêŋ wihāra warabođi wimala paramāđikottama,
riṅ eñjiṅ iki maṅkat antĕn iriṅĕn tĕkap ikaṅ amarāps-arāpsarī,
kakanta yayi rowaṅanta tĕhĕr aŋhaturakĕna ri jöŋ mahājina*

samaṅkana warāpsarāđipa kumon mataga bala surāpsa-rāpsarī,
lawan kasih ireki winwit ira maṙmma wacananira kadyawoṙ mađu,
Ariṅku kita karya riŋ grĕha kakantan umarĕka ri jöŋ mahājina,
hayunta kĕkĕsĕn si mūlya pahayun tan alawasa kakanta riŋ paran*

na liŋ wiwuđanāŧa maṅkana ri saŋ kalulut ira sinaṅgrahenamör,
prahāsananirāŋharas pi-pi hanan sumuṅakĕn i-sĕpaḥ nireŋ waja,
mĕnĕŋ kapĕnĕtan ndatan huniṅa rakwa saṅ ahayu ri pamwit iŋ sĕnĕŋ,
kasaṅśayani citta yan lumarisālama karaṇani luḥ niran hili*

taṅeḥ yan uniṅan sapolah ira lāwan i-pasĕgĕ-sĕgĕḥ nireŋ tamuy,
waṅun rahina kāla sāmpun arahup wiwuđapati madan maƀūṣaṇa,
tuhun sahananiŋ balāṅiriṅ i-lampahira paḍa sĕnāđa maŋhadaŋ,
tĕgĕpni winawanya līri susuruḥ ya maṅinaki ri budđi niŋ tuhan*

<suwadanā>:16.
— — — | — ⏑ — | — ⏑ ⏑ | ⏑ ⏑ ⏑ | ⏑ — — | — ⏑ ⏑ | ⏑ ⏓ = :20:

maṅkat ganđaṙwwanāŧāhalĕp aṅiriṅakĕn sāmitra sutapa,
ramyaŋ widyāđarī mwaŋ wiwuđabala tumūt ṅkāne wuri pĕnuḥ,
lwiṙ tārāsaṅǥa lumrāsinaṅ aṅalih anūt wyomānuluhi dik,
deniŋ raktāmbarālaṅkrĕtanikara sawaḥ tejanya dumilaḥ*

śīǥra prāpteŋ wihāra prakaśita maṅaran sambođi wimala,
ṅkā taŋ siṅhāsana swaṙṇna maṇi hinanakĕn de pūṙṇnawijaya,
paṙṇnaḥ sŧānānira śrī daśabala mawaraḥ đaṙmmādi saꝑala,
Āstām lwiṙ niŋ witānāŋḍiri sumaji patāka mwaŋ đwaja pajöŋ*

lāwan wastrottarīyāƀaraṇa dinuluran nꜽwedya mahalĕp,
đūpa mwaŋ dīpa ganđākṣata sadulur ikaŋ pādyāṙgǥa tan adoḥ,
mālyārum puṣpamālā prakaṭa waṅinika mrik māṙ saha jĕnu,
ṅkāmūjā saŋ rwa ri śrī sugatapati nihan toccāraṇanira*

<śāṙddūlawikrīḍita>:17.
— — — | ⏑ ⏑ — | ⏑ — ⏑ | ⏑ ⏑ — | — — ⏑ | — — ⏑ | ⏓ = :19:

Ōṃ sĕmbaḥniṅ aṅaṙccane padayuga śrī đaṙmmarājāđika,
saŋ muṅgwiŋ waralokađātu makacꜽtyaŋ byoma taṙ popama,
saŋ hyaŋ riŋ sakalātma niṣkala dadintānanta śudđākrĕti,
hyaŋniŋ hyaŋ tridaśāsurādi ƀamitan bođyagrimudrāđara*

byāp-ibyāpaka riŋ samastaƀuwana prajñāwak iŋ niṙmmala,
sŧānanteŋ ƀawa śūnyatā ganal alit sūkṣmanta dūrāparĕk,
saŋ sākṣāt paramāṙŧasāri ri hiḍĕpniŋ prāṇa dewāśraya,
Īcꞓānteki sinaṅgah an kita hanêŋ tīṙŧeŋ wukiṙ sāgara*

hyunteŋ puṇya parāṙŧa kāraṇa tinūtniŋ bođisattwātmaka,
söḥniŋ wīṙyya mahāprađāna kaharan saŋ đaṙmma śudđāmita,
lwiṙ waṙṣeŋ masa kāṙttikāmrĕtani sihteŋ loka tulyāṅkura,
lumrā lwiṙ śaśi sūṙyya teja karuṇanteŋ saṙwwasatwāpagĕḥ*

nāhan tādinikaŋ stutīnujarakĕn saŋ ƀaktyamūjārarĕm,
ṅkā yan mojar i-jöŋ ƀaṭāra mahatuṙ sĕmbaḥ tĕhĕṙ sādara,
sājñā śrī ṣaḍaƀijña sāmpun umulat ṅwaŋ lwiṙ nikaŋ pātaka,
towin waspada de waraḥ yamapatī mūlanya yan kilwiṣa*

paŋhyaṅni ṅwaṅ i-jöŋ ƀaṭāra sugatā śudđanta maṅke tĕḍan,
wwantĕn teki manĕḥta karwa warahĕn riŋ đaṙmmatattwāđika,
rapwan tan hana wiǥnani ṅhulun awas muṅsī pada hyaŋ jina,
Āpan tan maharĕp maṅuṅsya ꝑalaniŋ swaṙggālpa wāhyāśraya*

tan muktyeŋ ƀawacakra duṙggama ƀayātyantābalik duḥꝁita,
wyaktinyāŋdadiṅ anta pūṙṇnawijaya swaṙggāpsarendrāđipa,
nistanyan ƀaya maṅkaneka labuhĕn rakweŋ kawaḥ gomuꝁa,
ndan liŋ hyaŋ yama pātakanya tiga ri ṅwaŋ ndan tigaŋ twas huwus*

Ōm putraṅku mahāpawitra kaharĕptātyanta riŋ kottaman,
An mahyun kita muṅsyaṅ uttamapada nyaŋ mokṣamāṙggā rĕṅön,
ndin toṅgwanta daṅū ri kālani bibintānwam sĕḍĕŋ kanyakā,
ndyuṅgwanteŋ bapa ṅūni dug taruṇa riŋ śūnyāŧaweṅ antara*

saṅkeŋ rāgani saŋ yayaḥ bi-bi nimittanyāmaṅun saṅgama,
saṅkeŋ liṅgani saŋ yayaḥ kita mijil ndaḥ lwiṙ timaḥ syuḥ drawa,
siṅgiḥ kāma haranya maṅkana ratiḥ nāmanta rakteŋ bi-bi,
muṅgwiŋ padmawikāśagaṙbƀaniṅ ibu ṅkā yan mapiṇḍākrĕti*

<Upajati bajra>:18
⏑ — ⏑ | — — ⏑ | ⏑ — ⏑ | — ⏓ = :11:
— — ⏑ | — — ⏑ | ⏑ — ⏑ | — ⏓ = :11:

tinūt hanekiŋ warapañcaƀūta,
tĕkwan gaweniŋ prĕŧiwī śarīra,
gawenikaŋ teja yateka cakṣuḥ,
wwaytaṙ waneḥ muꝁya gawenya jihwā*

samīraṇośwāsa gawenya tan len,
Ākāśa tekaŋ gumawe śiraḥta,
kabeḥ paḍāsambuṅ apiṇḍa jīwa,
sambuŋnikaŋ ƀūmi ya cetanātmā*

pasambuṅ iŋ wwꜽ yatikaŋ nirātmā,
ndaḥ sambuṅ iŋ teja taṅ ātma sākṣāt,
pasambuṅ iŋ bāyu taṅ antarātmā,
sambuŋniṅ ākāśa kĕtaŋ parātmā*

ya don iṅ ātmā lima riŋ śarīra,
Ātmā parātmā lawan antarātmā,
muwaḥ nirātmā saha cetanātmā,
na lwiṙ nyaṅ ātmān lima riŋ śarīra*

<basantatilaka>:19.
— — ⏑ | — ⏑ ⏑ | ⏑ — ⏑ | ⏑ — ⏑ | — ⏓ = :14:

Ātmā ṅaranyaṅ awaloka mulat rikiŋ rāt,
taṙ paŋrĕṅö swara kabeḥ yatikaŋ parātmā,
Uśwāsa bāyu ya sinaṅgah ikāntarātmā,
ndan śabda wastunika taŋ maṅaran nirātmā*

towin kĕtĕg-kĕtĕg iṅ aṅga ya cetanātmā,
trĕṣṇa swakāṙyyanikaṅ ātma limeŋ śarīra,
yekan śarīranikanaŋ warapañcaƀūta,
yapwan gĕnĕp tiŧimasanta mijil samaṅkā*

<ƀujaṅgaprayāta>:20.
⏑ — — | ⏑ — — | ⏑ — — | ⏑ — ⏓ = :12:

sinuŋsuŋ kitenāpti de saŋ bibinta,
Asiŋ saprakāranya mānak ginĕŋnya,
Aho rātri dīnāturū syaŋ sumaṇḍaḥ,
lukan kasyasiḥ mabratāmet huripta*

lawan saṅśayātākusut glāna rukṣa,
tĕkapnyāsih iŋ putra maṅde putĕk twas,
lanāmrāṙŧanêŋ swasŧa dīṙgǥāyuṣanta,
lĕwĕs kaṣṭa denyāṅiwö mopakāra*

nda nāhan hutaṅteŋ bapenduŋta ṅūni,
lalu pwātuhāntukniṅ utsāha yatna,
kasĕnwan tĕkapniŋ śaśāṅkāṙkkateja,
ya tan wruḥ manaṅgaḥ bapenduŋ samaṅkā*

mijil taŋ musuḥ ṣad haneriŋ śarīra,
yatekāmisan ry-aṅga pañcāṅga sākṣāt,
ƀaṭārādidewanya muṅgwiŋ śarīra,
sĕḍĕṅtānakĕbyambĕk aṅde kamānan*

Ahĕṅkāra sampayta yeŋ wwaŋ daridra,
tan atwaŋ mucap riŋ wikū wrĕdđaśīla,
lalī saṅkan iŋ janma lāwan paranya,
ya donyan katon denta pāpeŋ yamāṇḍa*

hutaŋniŋ dadi wwaŋ ya toṅgwannikā pat,
jagatmuꝁya saŋ hyaŋ guru mwaŋ kamūlan,
kaƀaktin ri saŋ hyaŋ panāhuṙ ta riŋ hyaŋ,
jagat haywa duḥꝁa prihĕn tuṣṭaniŋ rāt*

hutaŋ riŋ guru priḥ sahuṙtteŋ swaśiṣya,
hutaŋ riŋ bapenduŋ sahuṙtteŋ suputra,
makopāyaniŋ taṙ pĕgat ƀakti nitya,
saƀāgyan tumĕmwaŋ kamokṣan prađāna*

<mrĕgāṅśa>:21.
— — — | ⏑ ⏑ — | ⏑ — ⏑ | ⏑ ⏑ — | ⏑ ⏑ ⏑ | ⏑ ⏑ ⏑ | ⏓ = :19:

yekin janma rahasya mūlya pawaraḥkwiri kita pituhun,
ndaḥ yatneriya paŋrĕṅö wara-waraḥku tan iman-imanĕn,
ṅhiŋ maṅke ꝑala mon tumĕmwakĕn ujaṙ mami saꝑala dahat,
Astu kleśa wināśa teki ri śarīramu kalih anaku*

nā liŋ śrī sugatāmađaṙmmakĕn i-saŋ rwa paramasulaƀa,
ṅkā tānĕmbah i-jöŋ ƀaṭāra sira saŋ yatiwara sumahur,
sājñā saŋ hyaṅ anugrahānulusa māsiha riṅ aśaraṇa,
niṙjjanmaṅkwi samokṣasāđana tĕḍan ri pada jinapati*

Ōm putraṅku pawitra mūlya juga sāđyamu saꝑala dahat,
ndā nāhan mara paŋhilaŋ halaniṅ indriya sakala-mala,
toya jñāna wiśudđa paŋrahupa paŋdyusa ya lagi-lagin,
rapwan ƀraṣṭa kĕtaŋ gĕlĕḥ-gĕlĕh amiǥnani hana riṅ awak*

tan wwꜽ riŋ wulakan pitowi tan i-śaṅꝁa saha japa wiđi,
tan sidđā hilaṅā kĕtaŋ gĕlĕ-gĕlĕḥnikiṅ awak ahala,
ndātan dūra sakeŋ śarīra putus iŋ hĕniṅ inulahakĕn,
yekā niṙmmala kājar īya paramāṙŧa kinatĕṅĕtakĕn*

<sragđara>:22.
— — — | — ⏑ — | — ⏑ ⏑ | ⏑ ⏑ ⏑ | ⏑ — — | ⏑ — — | ⏑ — ⏓ = :21:

nāhan tekaŋ sinājñan ya tuhu-tuhu śarīraṅkun āwak ƀaṭāra,
ya ṅkā ya ṅke sinaṅguḥ ya kita ya ta kami ꝁyāti riŋ swaṙggaloka,
nistanyan maṅkanewĕḥ saṅ awaśa wihikan ry-aṙŧaniŋ yopadeśa,
putraṅkun mahyun iŋ mokṣapada pagĕhakĕn haywa budđi prapañca*

Āpan duṙgrāhya tā yārusit aganal alit duṙllaƀā wwaŋ tumĕmwa,
yadyan ṅganya wruheṅ aṙŧanika juga yayan byakta maṅgiḥ pawitra,
ƀāgyan wikwamrih āsaṅwa sira kalĕpasĕn tan kĕneŋ kleśamāla,
ndan haywātāpiliḥ riŋ tiga kita yadiyan bꜷdđa śꜽwāṙṣi dibya*

he he putraṅku kāliḥ marĕka kita ri jöṅni ṅhulun ṅke paliṅgiḥ,
wwantĕn wastwāwiśeṣānilibakĕn i-kita ndaḥ gatinyocapĕnku,
ndā nāhan tānaku ṅhiŋ hika rinĕbut i-saŋ bꜷdđaśꜽwāṙṣipakṣa,
ndātan maṅgātut āpan paḍa lumĕwihakĕn ry-ādidewanya sowaŋ*

<jagadđita>:23.
— — — | ⏑ ⏑ — | ⏑ — ⏑ | ⏑ ⏑ — | ⏑ ⏑ ⏑ | ⏑ ⏑ ⏑ | — ⏑ — | ⏑ ⏓ = :23:

maṅkā lwiṙ nika saŋ gumĕgwani tapabrata maparĕbutan manaḥnika,
nāhan kāraṇaniŋ watĕk wiku hanêŋ janapada kasilib ndatan lĕpas,
nora wruḥ ri patuṅgal iŋ yaśa siki rwa tĕlu dadi Aneka tan waneḥ,
lwiṙ glaṙ sogata pañcabudđa rĕṣi pañcakuśika wiku śꜽwa pañcaka*

ndan salwiṙ nya yayan śarīra mara sinyaṅ irika ya nihan paṅawruha,
Akṣoƀyāwakiraŋ mahākuśika gaṙgga niyata sira ratnasamƀawa,
saŋ metrīkyamitāƀa saŋ rĕṣi kuruṣya makaṅaran amoǥasidđyawas,
saŋ pātañjala tāku tan hana waneḥ ṅhulun ađipati bꜷdđadewata*

yapwan pañcawiśikki yuktinira pañcasugata paramāṙŧa tan waneḥ,
Akṣoƀyāwakira hyaṅ īśwara tuhun cinarita juga ƀeda lakṣaṇa,
hyaŋ brahmā sira ratnasamƀawa mahāmara siraṅ amitāƀadewatā,
tan lyan saŋ hyaṅ amoǥasidđi mađusūdana ṅaranira yan catuṙbƀuja*

ndā nāhan ri patuṅg-atuṅgalan ikaŋ ƀuwana wihikananta riŋ tuhu,
ṅwaŋ wꜽrocana budđamūṙtti śiwamūṙtti pinakaguruniŋ jagat kabeḥ,
nāhan donkwiṅaran ƀaṭāra guru kaprakaśita tĕka riŋ sarāt kabeḥ,
Aṅhin byāpaka riŋ samastaƀuwanāku juga warawiśeṣadewatā*

saŋsiptanya bapaṅku haywa kita tan tuhu-tuhu makabudđi niṙmmala,
haywāṅastawa pakṣa pāpa hana melika rumĕgĕpa śānti kewala,
Astu pwānaku sidđasāđya kita karwa laki ꝑalamu labđadeśanā,
nāhan wākyani budđi saŋ hyaṅ i-siraŋ rwa yatiwara muwaḥ maṅañjali*

śrĕdđā saŋ hyaṅ ađaṙmmadeśana tatan kapalaṅ-alaṅ aweh anugraha,
ndātan kojara jāti rākṣasa manĕḥta tĕkap i-karuṇānta don ika,
lāwan saŋ wiwuđendra pūṙṇnawijayāṅga rasika mari kuṣṭa duṙmmala,
sambegaŋ hulun amwitāhulihanaŋ patapan umusiraŋ mahāpada*

sāmpun mamwit anambah iŋ pada ƀaṭāra ri waluyanireŋ tapowana,
saŋ widyāđara kojara pwa kawĕkas marĕk i-pada ƀaṭāra gꜷtama,
maṅsö prāptaṅ umaṇḍĕma praṇata ƀaktyamalaku wiđi mokṣa wigraha,
prāyaścittanirātĕhĕṙ wuruṅa pātaka kĕlan iṅ aweci gomuꝁa*

mojaṙ teki ƀaṭāra tan hana maroṣađani tĕkaniṅ antakakṣaya,
yāwat ƀāwa śarīra sakṣaṇa katattwan ika niyata tan hana sŧiti,
putraṅku pwa śarīraƀāwa riṅ apanta luputa kita riŋ samaṅkana,
ndan wwantĕn ꝑala mon huwus krĕtawarāmiḍĕṅĕrakĕn i-đaṙmmani ṅhulun*

nidrā teki hawanta māti tuwi tan kalawasana mamuktya pātaka,
hīṅanteŋ nirayāṅgĕgö lara saṅaŋ wĕṅi katutur i-sojari ṅhulun,
Ākāranya dasaŋ wĕṅīrika kitāwaluya muwaha pūṙṇna śāśwata,
salwiṙ niŋ warawigraheri kita dadya kahala wiparīta niṣꝑala*

Aṅhiŋ teṅĕt-iṅĕt ri kālaniṅ aturwa rumĕgĕpa ri citta niṙmmala,
sāmpun teki pĕsatniṅ ātma pĕkul iŋ tutur i-kawaluyanya riŋ śawa,
ndaḥ yekānaku jīwawāsita ṅaranya wĕnaṅa kita dūralālana,
nā liŋ śrī ṣaḍaƀijña rakwa ya sinambahakĕn ira saṅ apsarāđipa*

sĕmbaḥniŋ praṇatāṅaƀakti ri padadwayakamala ƀaṭāra nityaśa,
wāhyāđyātmika sādarāṙccana ri jöŋta lihatana tĕkap jināđipa,
saŋ sākṣāt gumawe jagadđita sadāśrayaniṅ aśaraṇa kriyāsmrĕti,
māyākāra pakātmarakṣa pĕta wimba ri hati pinakeṣṭidewatā*

saŋsiptan ri huwusnyanugraha ƀaṭāra kahiḍĕp aƀiṣeka tan waneḥ,
Aṅhiŋ teki ƀaṭāra budđa juga kāraṇani kaparipūṙṇnani ṅhulun,
ndātan sĕṅgahĕn ambĕk iŋ kuhira mamwita muliha manĕḥta sanmatan,
nāhan liŋ nira saŋ praƀu prawara pūṙṇnawijaya tĕlas iŋ prayojana*

<Aśwalalita>:24.
⏑ ⏑ ⏑ | ⏑ — ⏑ | — ⏑ ⏑ | ⏑ — ⏑ | — ⏑ ⏑ | ⏑ — ⏑ | — ⏑ ⏑ | ⏑ ⏓ = :23:

Aŧa ri huwusnirāmuhun aṅañjalī pada ƀaṭāra budđa caritan,
mijil iniriŋniṅ apsarabalāđikāra surakanyakāṅalĕpakĕn,
prasama mulat kapūhan aṅalĕm ri pūṙṇnawijayan hilaŋ malanira,
kunaṅ ikaṅ apsarī huwus asewa rāga suratāsmu gaṙjjita marĕk*

tan asuwayiŋ hawan lakunirālaris tĕka ri kendran ālaya huwus,
pinapag i-saŋ priyā kusumaganđawatyadisusatya ƀakti masĕnĕŋ,
Irika sirāwaraḥ kramanirenanugrahan anindyađaṙmma saꝑala,
sahajan aminta tuṅgun aturū daśaŋ wĕṅi lawasniran tan awaran*

kunaṅ ika saŋ priyenutus atuṅgwa moǥa kadi suṅkawāṅunĕk-unĕk,
rudita sumĕk ri cakṣu Apa tan sakeŋ wacanalaṅǥane sĕnĕṅira,
tuhun agawe kasaṅśaya ri citta pājarira saŋ tapāsura daṅū,
Alawas amuktya pāpa riṅ awecyayahđaraṇipattaneki katahā*

samayaniran pataṅya sapuluḥ kulĕmnira taŧāpi tan ya kahiḍĕp,
tumaha-taha pwa saŋ kusumaganđawatyapusĕn iŋ sĕnĕŋ matilara,
kaharĕp ireki ṅūni tumute saduḥꝁani sĕnĕŋnireŋ yamapada,
lalu winĕkas matuṅgwa paturūnireŋ wiwuđanāŧa tan kĕna wihaŋ*

Aŧa ri paratra pūṙṇnawijaya ndan ātmanira muṅsir iŋ yamapada,
Irika ta gad-gadaŋ yamabalāṅatag ri sawatĕknya sāyuđa ḍatĕŋ,
prasama sumuṅsuṅ aṙbbut amupuḥ waśāmraṅ anuduk ta yeŋ ku-ku makas,
dumulurakĕn marêŋ yamani tan panampar agĕlĕŋ riṅ ātma kaluṣa*

<śāṙddūlawikrīḍita>:25.
— — — | ⏑ ⏑ — | ⏑ — ⏑ | ⏑ ⏑ — | — — ⏑ | — — ⏑ | ⏓ = :19:

byātītan wiwuđāđipātmaniran aṅgöŋ glāna muṅgwiŋ kawaḥ,
saŋ kārīŋ suraloka rakwa caritan śokānaṅis duḥꝁita,
sakweḥ niŋ wiwuđāṅganāniwi ri saŋ ganđaṙwwanāŧālara,
towin sambatiraŋ sudewyanaṅis aṅlad prāṇa maṅde wĕlas*

Aḥ saŋ līna kiteŋ paturwan alalis dentā matiṅgal priyā,
prāyaṅkun ka-ka milwasiŋ saparanā yan muṅsireŋ rorawa,
maṅke pwātilarā kitānilibakĕn yāṅde kĕsĕlniŋ hati,
sis kāṅĕn kasihanta riŋ yamapadāmuktyaŋ mahāwigraha*

wwantĕn teki manĕḥta rowaṅani maskwaṅhera riŋ rorawa,
Āpan göṅni wĕlasku denta kasihan ndin sambatĕnteŋ kawaḥ,
ƀāgyan teki manĕḥta hĕlyanani maskwāṅgantyanaŋ pātaka,
paṅgil maŋlwaṅane hutaŋ riṅ apađaṙmmākweḥ kaƀuktīŋ kawaḥ*

herĕn ṅwaŋ ka-ka rowaṅanta kasihan muktyaŋ mahāwigraha,
rowaŋ-rowaṅa maskwiṅ astrataru mon yan gantuṅĕn riŋ pĕtuŋ,
yadyan ṅwaŋ wunuhĕn kawalyana tĕkapniŋ kiṅkara hyaŋ yama,
tan wĕdyāku tuhun kita wruha jugan rantĕnta satyāsĕnĕŋ*

<Udgatawisama>:26.
⏑ ⏑ — | ⏑ — ⏑ | ⏑ ⏑ — | ⏑ ⏑ ⏑ | ⏑ ⏑ ⏑ | — ⏑ — | ⏑ ⏓ = :20:
— ⏑ ⏑ | ⏑ ⏑ ⏑ | ⏑ — ⏑ | ⏑ ⏓ = :11:
⏑ ⏑ — | ⏑ — ⏑ | ⏑ ⏑ — | ⏑ — ⏑ | ⏓ = :13:

Iti maṅkana śrutini sambatira kusumaganđikānaṅis,
dagđa manahira lĕlĕḥ kalaran,
ri hatuṙ nika prihati śoka kasyasiḥ*

Alisū gupe lĕsu śarīranira tĕkap i-śaktiniŋ lara,
sök hatinira wulat aṙdđa pĕtĕŋ,
kalĕṅöṙ sumuṅkĕm i-wijaṅni saŋ sĕnĕŋ*

paricārikāpsarawađū tumuluṅ i-sira maṙmma sāṙjjawa,
ḍū patutur ibu nahan pawuṅū,
niyatāhurip muwaha teki saŋ pĕjaḥ*

paṅadeśan i-ṅwaṅ i-katuhwan i-samayanirāpsarāđipa,
tonĕn i-marinira kuṣṭamala,
wiparīta miŧya sira teki liŋ nira*

ri tĕlasnyanugraha ƀaṭāra daśabala ri saŋ surāđipa,
tan hana mari ya kasaṅśayanĕn,
Apan uttamāmrĕta suđaṙmma liŋ nira*

ndya ta wāsananta rari tan tumutura ri kakuŋta saŋ pĕjaḥ,
herĕn i-samayanirāhuripa,
ri halintaṅ iŋ samaya sāđya taŋ pati*

na wuwusniṅ apsarawađū mapitutur agawe srĕp iŋ manaḥ,
moǥa ta ya tĕkapirān karĕṅö,
hana mātra paŋlilir i-saŋ kakiṅkiṅan*

<kusumawilasita>:27.
— ⏑ ⏑ | — ⏑ — | ⏑ ⏑ ⏑ | — ⏑ ⏑ | ⏑ ⏑ ⏑ | ⏑ — ⏑ | — ⏑ ⏓ = :21:

ndan sira saŋ hanêŋ niraya rakwa carita ri saṅaŋ kulĕmnira,
ṅkān kahanan tutuṙ sira tatan sapira karasa tīkṣṇaniŋ kawaḥ,
ndug sapuluḥ kulĕmnira samāđi rinĕgĕpira cittaniṙmmala,
ƀraṣṭa tikaŋ kawaḥ lawan apuynya mati mahĕli ratnapaṅkaja*

mwaŋ taru ꝁaḍga ramyaparijāta tĕmahan ika saṙwwaśoƀita,
wwaḥnyan anindyaratna maṇi kostuƀa makusuma hāra kañcana,
komala patrapādapanikāmrik awaṅi ruđiranya motkaṭa,
mary-ahapĕk masaṅhir apĕṅuk saguṇanika balik maweḥ suꝁa*

rākṣasa bahniwaktran umulat parawaśaniṅ aweci niṙhapuy,
sambut ikaŋ triśūla tĕhĕr aṅđik anudiṅi kiwāndrĕṅ aṅgrĕgut,
syuḥ kahala triśūlanika mūṙ kadi hawunika kādrĕsan barat,
luṅha kameraṅĕn muwah akon ri dulurika gumantyamigraha*

tan dwa tĕkâgalak śakuni ꝁaḍga maṅabalaṅakĕn karaŋ wĕsi,
sādrisuta pramāṇanika dūli tĕmahan iki kabwaṅ iŋ tawaŋ,
maṅkana salwir iŋ yamabalāŋhala-hala paḍa moǥa keraṅan,
hetunikaŋ watĕk yamanirākṣasa humatur i-saŋ hyaṅ antaka*

<kilayu anĕdĕŋ>:28.
— — ⏑ | ⏑ ⏑ ⏑ | ⏑ ⏑ — | ⏑ — ⏑ | ⏑ ⏑ — | ⏑ ⏑ ⏑ | ⏑ ⏑ ⏑ | ⏓ = :22:

sĕmbaḥnikiṅ asurasamantaƀrĕtya ri padāntakapati huniṅan,
saŋ pūṙṇnawijaya pukulun kinonakĕn i-saŋ hyaṅ alawasa kĕlan,
hīṅanya mara śatasahasrawaṙṣa lawasanya yatika karĕṅö,
maṅke pwa ya tĕka sapuluḥ kulĕm niyata ƀagna dadi surapada*

saṙwwāyuđani bala ƀaṭāra śīṙṇna tĕmahanya hana dadi hawū,
mwaŋ tīkṣṇaniṅ asura đanañjayāsya dadi sīta mari katatakut,
taṙ pamyati sahanani wigrahanya sawatĕk yamabala kabalik,
nāhan haturiṅ asuraƀrĕtya saṅśaya yamāntaka sira rumĕṅö*

ṅkā hyaŋ yama lumaku marêṅ aweci dinuluṙ nikaṅ asurabala,
yaṙ ton pwa sira ri paripūṙṇnayowananiṅ ātma kadi manasija,
ƀedaṅkarika nupamaṅ ātma pātaka hanêŋ yamapada kahala,
nāhan karaṇanira sumāntwa riŋ wacana sāṙjjawa rĕsĕp amanis*

E saŋ lituhayu kadi kāmadewa mara riŋ yamani kari kita,
hetunta wĕnaṅ amariśīṙṇnakĕn yamani dadyamarapadasaƀā,
Āpan kita hinatur amuktya pāpa riṅ awecin alawasa kĕlan,
maṅke kita tĕka sapuluḥ kulĕm ndi tika deniṅ amahiwagakĕn*

saŋ hyaŋ yamapati mucapa ṅhulun ri kita hetuniṅ anĕmu waraḥ,
saŋ hyaŋ daśabala sira tāṅanugrahani tan malawasa kaluṣā,
Īṅankwiki kĕlan iṅ aweci gomuꝁa saṅaŋ wĕṅi tan ađikara,
ṅhiŋ taŋ yamabala marikĕdwamigraha ya donika paḍa kabalik*

saŋ hyaŋ paramaguru munīndra ta pwa maṅanugrahani wara dahat,
Atyanta kita laki sinanmateŋ kadi sira hyaṅ iṅ amara kabeḥ,
ndaḥ mantuka ta kita mare swanāŧani bapaṅku waluyana muwaḥ,
wwantĕn dumulurakĕna kālarātri paṅaranya yatika tumuta*

<basantatilaka>:29.
— — ⏑ | — ⏑ ⏑ | ⏑ — ⏑ | ⏑ — ⏑ | — ⏓ = :14:

mantuk ƀaṭāra yamarāja tatan wiwakṣan,
saŋ nāŧa pūṙṇnawijayātmanireki waktan,
mañjiŋ marêŋ śawa muwaḥ sira tan wimāṙgga,
ṅkā tāŋliliṙ kadi mataṅyaturū tan imbā*

kagyat siraŋ kusumaganđawatī sudewī,
maṙmme sĕnĕŋ siran umaṇḍĕm anambah aswi,
wetniŋ manaḥ gĕmĕ-gĕmĕn kahawan suꝁāmbĕk,
yaṙ ton pamaṙbbaṅun i-saŋ wiwuđendra jīwan*

saŋ nāŧa pūṙṇnawijayāwarah iŋ sudewī,
rakryan huwus ṅwaṅ anawuṙ hutaṅ iŋ yamāṇḍa,
saṅsāra duḥꝁa kasihan kinĕleṅ aweci,
Akweḥ pamigrahanikaŋ yamaƀrĕtya ṅūni*

ndaḥ prāptaniŋ samayarātri kakanta yogī,
meṅĕt ṅhulun ri pawĕkas paramāṙŧabudđa,
ƀagnaŋ kawaḥ mahĕli nākasaƀādiramya,
saŋ hyaŋ yamāđipa kapūhan ike tĕkapku*

tan lyan pamitra juga dibya mahāwiśeṣa,
ndan mitra sāđu mara sāđananiŋ suƀāgya,
sāđutwa yeki ka-ka kuñjarakaṙṇna ƀāra,
tan len nimittaniṅ umuṅsi ri jöŋ jinendra*

taŋ mitra sāđu kadi waṅwa gĕlĕŋnya riŋ twas,
ndātan wĕnaŋ ya purugĕn ri sĕḍĕŋnya mūṙkꝁa,
yan śānta budđinika tulya harĕŋ paḍanya,
byaktānulaṙ-nulari solah-ulaḥnya nitya*

Aṅhiŋ katĕnku tumute ra kakaṅku tan len,
ṅkāneŋ sumeru himawān patapanya ramya,
nityāmrihājapa matāku maṅiwwa yoga,
rapwan lanāsiha ƀaṭāra taŧāgatendra*

ndaḥ tambayeñjiṅ umarĕk ṅwaṅ i-jöŋ jinendra,
sakweḥ nikaŋ surabala pwa muwaḥ surastrī,
konĕn samāŋhiriṅa saṅgĕpaniŋ pamūja,
yapwan huwus marĕk ayajña marākwiṅ adri*

<jagadđita>:30.
— — — | ⏑ ⏑ — | ⏑ — ⏑ | ⏑ ⏑ — | ⏑ ⏑ ⏑ | ⏑ ⏑ ⏑ | — ⏑ — | ⏑ ⏓ = :23:

nāhan tojariraŋ surāđipa rasanya karaṇani pasuṅsut iŋ priyā,
Āpan deni lulutnya tan kĕna kinas hĕla-hĕla maniwīŋ pasaṅgaman,
wetniŋ kiṅkiṅ unĕŋnya ṅūni katilaṙ wahu-wahu suꝁa maṅhĕb-aṅhĕbaŋ,
maṅke pwātapa rakwa sāđyanira nora palarĕn iṅ asewa sanmata*

kubđa prāṙŧananiŋ warāpsarawađū sumawurakĕna yan ḍatĕŋ nira,
pūjāmaṅguṅ asaṅgame tilam agañjarana turida mādĕgeŋ lulut,
wwantĕn pwêki gĕluḥ lukaṙ saha wirāgakusuma kaharan kupat lĕpas,
tan hopĕn karuhun sajinyan asalaḥ-salaha tapih i-mehaniŋ gati*

maṅke ƀrāntani budđiniŋ surawađū salahasa ri hatinya tan padon,
Āpan rakwa hiḍĕpnya mantĕn alulut wiwuđapati ri rūmniṅ apsarī,
nāhan hetuni kūŋnirāwĕtu taṅis maṅajarakĕn i-duḥꝁaniŋ hati,
ṅkān pamwit sahananya mantuka ri pāmrĕman ahawadi denikaŋ wĕṅi*

dewī ganđawatī lĕwĕs prihati śoka siwuhĕn apa tan wriṅ enaka,
sotan taŋ winuwus patibrata rumĕŋ­wakĕn ujar i-sĕnĕŋnirātapa,
lĕŋlĕŋ glāna wimūṙcꞓitāṅaṅĕn-aṅĕn ry-ulahanira yadin katiṅgala,
tan wriŋ dāya mĕhaḥ tumuṅkul anaṅis kapusĕṅĕn anĕsĕl purākrĕti*

maṅkin rūpanirāwĕnĕs kadi maṅambwakĕn i-rarasirāṅjrah iŋ kapāt,
mambĕtniŋ tĕṅah aṅlih aṙjja sawaṅ olah i-kĕlab iṅ aśokapādapa,
kĕmbĕŋ-kĕmbĕṅ i-luḥ nirānalaga riŋ pamatan asĕmu nīlapaṅkaja,
lwiṙ kumbaŋ maṅisĕp sĕkaṙ swaranirānaṅis-aṅisĕk-isĕk ndatan humuŋ*

śrī widyāđaranāŧa pūṙṇnawijayāṅarih-arih ujar iŋ priyambada,
dyaṅkwinduŋ saṅ aninditeŋ hayu kakanta papagĕn i-manisnikuŋ mata,
haywāṅluḥ mulati ṅhulun rari hañaṙ tĕka ri kita kakanta suŋsuṅĕn,
göŋnyūnĕṅkwi rarasta hetuniṅ amaṙbbaṅun arah apa tan sinanmata*

maskwinduŋ mapa maṙmmaniŋ wuyuh awoṙ taṅis amahala rūmta dewatī,
mepu ṅwaŋ ri wiwalta kadyacala duṙggama ƀayaniṅ atīṙŧa sanmatan,
jroniŋ pambĕkan aŋjuraŋ lĕṅit adoḥ kadi humañuta rāgani ṅhulun,
yāṅde twaskwaputĕk pĕtĕŋ sinaput iŋ turida kadi samūhaniŋ limut*

pintĕn duḥꝁa manaḥta deni lawas i-ṅhulun aṅurati sewake kita,
norātuṅgwi daganta riŋ pakasutan tumĕkakĕna sakāptiniŋ hati,
siṅgiḥ masku kakanta tan maras apan tuhu yadin ika doṣani ṅhulun,
yadyan ṅganya sadĕṇḍaniŋ tan atĕmĕn maṅĕmasana sadenya lampunĕn*

<mrĕdukomala>:31.
— — — | ⏑ ⏑ — | ⏑ — ⏑ | ⏑ ⏑ — | ⏑ — ⏑ | ⏑ ⏑ ⏓ = :18:

nāhan liŋ wiwuđendra mĕṅgĕp aṅalap kasoṙ wulatira,
maṙmmāpet siwi haṙṣajāṅusapi luḥ niraŋ surawađū,
romāwrā kawaweŋ muꝁenajum-ajumnirān ginĕluṅan,
Eñjuḥ ramya ṅisapwakĕn tumaña don saṅ antĕn anaṅis*

ndin tan munya marī manuk maha minunyan aṙjja pinikat,
keñcut haṙṣa kaweni deni pamarĕknya tan wĕnaṅ adoḥ,
maṅkā teki hatuṙ niraŋ kusumaganđawatyanuti kūŋ,
mājaṙ mandra pĕgat-pĕgat swaranirāsrĕt aswi sĕsĕgĕn*

E nāŧaṅku nimittani ṅwaṅ anaṅis ri denta malalis,
sihteŋ kuñjarakaṙṇna mitra kita teka rakwa ta tumūt,
sis hānuŋ palarĕnku yan linĕbur iŋ tapāmĕgati kūŋ,
Aṅhiŋ kenakani ṅhulun tumuta tan sahānuta tapa*

maskwinduŋ karaṇaṅkwaṅuṅsira kaśaktin amriha tapa,
Eraŋ ṅwaŋ ri turuŋniṅ indradayitāṅaƀakti ri kita,
hyaŋ śakrādinikaŋ catuṙbƀuwanapāla katwaṅa kabeḥ,
yapwan sidđa wiśeṣanāyaka kitaŋ hulun juga siwin*

mwaŋ yan masku wanĕḥ kiteŋ surapada hyun iŋ janapada,
ṅkā ṅwaŋ dadyana rājaputra lituhaywanindya guṇawan,
maskwādadyana rājaputri hayu tan hanāniriṅana,
ramyāniŋ winaraŋ-waraŋ kadi hañaṙ wruhāna hirikā*

Akweḥ deniran aŋlipuṙ-lipurakĕn manaḥ saṅ awuyuŋ,
sotan taŋ kawisaṅgraheŋ kalĕṅĕnan biṣāmĕtu lulut,
yāṅde hĕntya ri budđi saŋ kadi kalaṅwan iŋ masa kapat,
kekĕt rāganiran kaṅĕn tĕkap i-saŋ surāđipa mati*

sāmpun māri wuyuŋnirāṅajĕṅi kūŋ waśāmarĕpĕhi,
maṅgĕḥ prāyaṅ anūti riŋ ka-ka yaŧāsuꝁāŋrĕsĕpakĕn,
ṅrasniŋ saṅgamayogasanđi ginĕlaṙ nirāpsarapati,
mūṙcꞓa twasnira saŋ mawantah i-katĕmwan iŋ rasa lĕyĕp*

Akweḥ yan caritan sapolahira riŋ kulĕm tan ucapĕn,
kadyāmuṅpuṅ i-raśminiŋ surawađū sakāpti tinĕkan,
jambat lagyanapis marêŋ saṅ amaliḥ karāsikanira,
līlāmukti laṅö hanan panaḍah iŋ nataṙ saha kasiḥ*

<sragđara>:32.
— — — | — ⏑ — | — ⏑ ⏑ | ⏑ ⏑ ⏑ | ⏑ — — | ⏑ — — | ⏑ — ⏓ = :21:

ndaḥ luṅhāŋ kāla rātri krama tĕlas inatag saŋ watĕk dewasena,
śīǥrādan salwiriŋ ƀūṣaṇa parĕṅ umijil riŋ lĕbuḥ mwaŋ priyanya,
lāwan kanyāpsarī sāmpun araras amĕpĕk tyas tameŋ tiṅkah aśrī,
pantĕs solaḥnya kadyāṅĕtĕri sahananiŋ kāpusan rāgapāśa*

Aṅhiŋ kantun saragnyāhyas asuwayamiliḥ riŋ gĕluŋ rājasiṅha,
moǥā rapwan wĕḍaṙ deni kĕḍi-kĕḍik ikaŋ roma muṅgwiŋ śiraḥnya,
towin bwatniŋ paṅimbuḥ rwa tĕlu kinĕkĕsan riŋ gĕluŋ haśrayeŋ göŋ,
Olĕk taŋ pahyasan kābaban aparĕpĕk iŋ daṙśanāṅwab tutuknya*

wwantĕn widyāđarī rwaŋ siki mawisi-wisik sotan iŋ sekacitta,
ndan rakwājaṙ larāmbĕk salahasa ri gatinyan tan ahyun sinomaḥ,
maṅke sepnyan tĕlas denika manaha siliḥ saŋ harĕp rūmnya ṅūni,
kañcit cunduk pwa denya ndan ikana mahidu lwiṙ kapeṅin tĕḍāmlā*

ndaḥ śrī ganđaṙwwanāŧa krama huwus arasuk ƀūṣaṇānekawaṙṇna,
Aƀrā dewāmbarā cāmaranira tinaman citra mās raktawaṙṇna,
līlānuntun ri dewīnira nĕhĕr umijil tan karālon lumampaḥ,
Akweḥ widyāđarī mwaŋ wiwuđabala paḍārabđa māṅantyasowe*

maṅkat widyāđarendrāhalĕp iniriṅ ikaŋ dewasenāprameya,
mwaŋ taŋ widyāđarī ramya maṅiriṅi sira kyaṙjja ganđaṙwwa saśrī,
Āpan sāmpun tiniṅkaḥ saṅ aṅiriṅ i-harĕp riŋ wayaḥ len karaśmin,
tan pendaḥ lwiṙ watĕk manmaŧa mahas-ahas iŋ sāgarācaṅkramāsraŋ*

Eṅgal prāpteŋ wihāra prakaśita maṅaran bođicittātiśudđa,
pinriḥ taŋ ramyaniŋ nyāsa kahalĕpanikaŋ dewapūjāniwāṙyya,
sāmpun pañcopacārāparimita humaḍaŋ saṙwwayajñopakāra,
ṅkāmūjā rakwa san pūṙṇnawijaya dinuluṙ denikaŋ dewasaṅǥa*

<mālinī>:33.
⏑ ⏑ ⏑ | ⏑ ⏑ ⏑ | — — — | ⏑ — — | ⏑ — ⏓ = :15:

Irika ta hana manyup kāla Adwa-ndwa śaṅꝁa,
gumuruh abaruṅ atryāƀeri lāwan mrĕdaṅga,
murawa paḍahi boñjiŋ len mahāsāra muṇḍa,
dwanika paḍati windā māṙddawāsraŋ swaranya*

tuwin amuwuhi ramyāṅ apsara mwaŋ surastrī,
mijilakĕn i-guṇanyānrĕtta lālitya riŋ de,
wijah agamĕl anekaŋ wadwa ǥūṙṇna đwaninya,
pinakaśuƀawiramyāŋdadyakĕn tuṣṭacitta*

Agĕlis asĕmu cumbwan kinnarāƀaṇḍagarya,
kalih ika paḍa kambo lāǥawāđāraƀaṇḍa,
kadi gila-gila haṙṣānĕmwakĕn ƀāwa hāsya,
calita tuhu matampil solahiŋ wruḥ tar olug*

Aparimita kiduŋniŋ dèwa lāwan surastrī,
sahananika manojña prastutī dewapūjā,
hana ta maṅaƀiwādeŋ śloka soccāraṇārūm,
gurulaǥunira patyātūt lawan kaṅsi wīṇa*

Ikaṅ i-wuri lumĕṅhe hyus luse tan sasampur,
kadi minaha katonā mađya rosnyāṅgaluṅgaŋ,
puji-puji sawaweŋ rosniŋ wuluḥ danta śudđa,
syapa lĕwiha kadi ṅwaŋ ceṣṭaniŋ budđyaḍaṅhan*

saṅ atĕlasan anrĕttāninditānwam tuwuḥnya,
Iniriṅ i-wuri len taŋ cārakākweḥ ri wuntat,
pilih amĕnaṅ ataṇḍiŋ rūm sakeŋ kāmaloka,
hayunika tuwin aṅsal yan tĕkêŋ rūmnya dewī*

Aŧa sĕḍĕṅ asĕluṙ taŋ ǥoṣaniŋ saṙwwapūjā,
Atiśaya karĕṅö riŋ swaṙggaloka prakāśa,
paḍa suꝁa manah aptyāṅrĕṅwakĕn saŋ watĕk hyaŋ,
gumuṇita riṅ ulaḥ mahyun tumontona ramya*

yama baruṇa kuwera mwaŋ ƀaṭārendra muꝁya,
paḍa tĕka sira lāwan saŋ watĕk dewatāṙṣi,
lwir inatagakĕn eṅgal prāpta riŋ bođicitta,
praṇata paḍa hanĕmbaḥ sādare jöŋ jinendra*

<śāṙddūlawikrīḍita>:34.
— — — | ⏑ ⏑ — | ⏑ — ⏑ | ⏑ ⏑ — | — — ⏑ | — — ⏑ | ⏓ = :19:

ṅkā saŋ hyaŋ yama mojar atwaṅ i-pada śrī śākyasiṅhāđipa,
saŋ hyaŋ ndyêki nimitta pūṙṇnawijayeṅgal pātakanyan hilaŋ,
Āpan ṅūni ranak ƀaṭāra rumĕṅö sojaṙ watĕk dewatā,
An rakwālawaseŋ kawaḥ rasika len riŋ lohaƀūpātana*

lāwan kāraṇa tattwa ƀūtanika ṅūnīŋ rāt dumeḥ pātaka,
hetunyan patĕmaḥ surāđipa tuhun kleśanya tapwan hilaŋ,
nāhan takwanira hyaṅ antakapati ṅkā saŋ hyaṅ ojaṙ sira,
he sakweḥ para dewatā miḍĕṅĕre śabdaṅku yatnā kita*

wwantĕn ṅūni ri maṙttyaloka kahananyaŋ wadwa nityenalĕm,
ꝁyātīŋ rāt wara ƀūmimaṇḍala ṅaranyāṙṇnĕb suƀikṣāhalĕp,
ṅkā taŋ śreṣṫa haranya mūlađara sĕḥ riŋ drĕwya mās mwaŋ maṇi,
kāsiḥnyāhayu nāma saŋ sumaliṇī hatyanta ƀaktīŋ sĕnĕŋ*

wwaḥ duṙśīla wĕnaŋ malap sakaharĕp strī drĕwyaniŋ wwaŋ waneḥ,
bwat kopāṅawamāna hīna mrĕṣaśabda crolnya coreŋ laku,
hiṅsākaṙmma masampayiŋ wwaṅ atuha mwaŋ riŋ watĕk paṇḍita,
sakweḥ niŋ wwah adaḥ kaniṣṫa ri hiḍĕpnya śreṣṫa mūṙkꝁāwĕrö*

yekā tāŋhanakĕn yaśāhalĕp i-piṅgiṙ niŋ hawan göṅ ayun,
ramyāpan hana đaṙmmapātra saꝑalākweḥ twak sĕkul brĕm kilaŋ,
lāwan dāna suwaṙṇna ratna rajatā wastrāmbara mwaŋ paśu,
Āstām taŋ kahatuṙ tĕlas mara ri saŋ hyaŋ đaṙmma sidđaŋ lĕpas*

wwantĕn teki muwaḥ wwaṅ atpada ṅaranyotsāhađaṙmma sŧiti,
ndan kāsiḥnya ṅaran suđaṙmmika śuci wruḥ ƀaktyagurwiŋ sĕnĕŋ,
santoṣāhĕniṅ iŋ manaḥ lakibi đaṙmmeṣṭī tiśrĕdđeŋ tamuy,
sāntuknyāgĕmĕt iŋ gaṅan lalab uliḥnyākāyikan sakrama*

nāhan rakwa winehakĕn dinuluranyan citta tuṣṭāhĕniŋ,
Aṅkĕn riŋ haliwat hawan ḍatĕṅ araryan ṅke grĕhanyâlaṅö,
towin ramya nataṙ nya maṙsik agĕnĕt lumrāŋ sĕkaṙ tanduran,
ṅkāne heŋ payaśan muwaḥ tiki hanêŋ jro muṅgwi saṇḍiŋ bale*

moǥāsaṇḍiṅ i-kīṙtti mūlađara taŋ weśmāparĕk riŋ hĕnū,
yekān hetuni duḥꝁa mūlađara ri syutsāhađaṙmmāyaśa,
krođan tuṇḍuṅ ikaŋ wwaṅ atpada tumūt riŋ budđiđaṙmmeŋ jagat,
luṅhālĕs ri huwusnikāṅulih-uliḥ kāliḥ priyā kasyasiḥ*

<basantatilaka>:35.
— — ⏑ | — ⏑ ⏑ | ⏑ — ⏑ | ⏑ — ⏑ | — ⏓ = :14:

honyeki mūlyaꝑala paṙwwata dibya ramya,
ṅkānaŋ gawenya patapan masamīpa māṙgga,
đīrabratāṙccana samāđi ginĕŋnya nitya,
lāwan sinambinika puṇya parāṙŧa riŋ wwaŋ*

jīwāntakanya paḍa māti lawan kasiḥnya,
niṙbbāṇalakṣaṇanikāŋhanakĕn praƀāwa,
sāđyanya mokṣa lĕpaseŋ waraloka đātu,
ṅhiŋ puṇya wāhya maṅikĕt karaṇanya maṅsul*

ṅkā yan wineṅku ya madadyana saŋ hyaṅ indra,
kāsiḥnya dewyanika nāma śacīƀaṭāri,
sāmpun pratiṣṫita riṅ indrapadāmarendra,
Utsāhađaṙmma satirun tĕkap iŋ dadi wwaŋ*

maṅkā si mūlađara māti lawan priyanya,
siṅgiḥ ya pūṙṇnawijayāmaḍa saŋ hyaṅ indra,
Āpan ꝑalanya maṅiwö yaśa dāna puṇya,
kāsiḥnya ṅūni ya ta ganđawatīki maṅke*

moǥa pwa duṣkrĕtanikāṅgrĕk amukti wiǥna,
nāhan ta hetunika kuṣṭan amukti pāpa,
nāntĕn pamitran ika nāma si kaṙṇnagotra,
ndan śilpikanya magawe tapa teka ṅūnī*

yekāŧa dadyatapa kuñjarakaṙṇna yakṣa,
prāpteŋ hulun ya rumĕṅö warađaṙmma yukti,
Enak ta denya rumĕgĕp sawaraḥku đaṙmma,
mantuk ta yātapa muwaḥ wĕkasanya mokṣa*

mwaŋ teki pūṙṇnawijayan samayopadeśa,
hetunya yan tan alawas kinĕleṅ aweci,
hīṅanya nāraka saṅaŋ wĕṅi tan dwa pūṙṇna,
nāhan ꝑalanya rumĕṅö pawaraḥku đaṙmma*

<toṭaka>:36.
⏑ ⏑ — | ⏑ ⏑ — | ⏑ ⏑ — | ⏑ ⏑ ⏓ = :12:

ya ta hetunikaŋ waradewa kabeḥ,
warađaṙmma gĕgĕn sipi dibyanira,
rumuwat śmala pāpa sakeŋ yamani,
tuwi māṙgganiṅ uttamamokṣapada*

yadi mānuṣawālaka yan wihikan,
tija ƀāgya sulakṣaṇa jāti wiku,
gumĕgö ry-upakāra ƀaṭāra sadā,
pahawas yan amaṅgiha sidđa lĕpas*

Iti maṅkana śabda ƀaṭāra jina,
prasamaŋ hyaṅ anambah atipraṇata,
tĕlas amwit umantuka tapwa sira,
maduluṙ suranāŧa surāṙṣi muliḥ*

!wīralalita!
<jagatpramudita>:37.
— ⏑ ⏑ | — ⏑ — | ⏑ ⏑ ⏑ | — ⏑ — | ⏑ ⏑ ⏑ | ⏓ = :16:

sāmpun i-saŋ watĕk hyaṅ umuliḥ marêŋ surapada,
ṅkā ta marĕk muwaḥ wiwuđanāŧa pūṙṇnawijaya,
ƀaktyanamaskrĕtātaña wiśeṣaniŋ bratatapa,
mwaŋ ꝑala yogyaniŋ sakaladānapuṇya ginawe*

śabda ƀaṭāra mājara sireŋ surāpsarapati,
soṙ ꝑalaniŋ samastayaśapuṇya wāhya ginawe,
swaṙgga ꝑalanya tan tumĕmu mokṣa śudđaƀawana,
tan kadi polih iŋ brata tapānu ƀāra ginĕgö*

wwantĕn awāhyapuṇya makadon kamokṣan inusir,
dānamayādi śīlamaya ƀāwanāmaya lĕwiḥ,
yeka tiga prakāranika puṇya yogya gawayĕn,
Iṣṭinikāṙppaṇākĕna ri saŋ triratnaśaraṇa*

<śāṙddūlawikrīḍita>:38.
— — — | ⏑ ⏑ — | ⏑ — ⏑ | ⏑ ⏑ — | — — ⏑ | — — ⏑ | ⏓ = :19:

mwaŋ taŋ dāna catuṣprakāra kahatuṙ puṇyāđikāreŋ jagat,
kambaŋ pālawa len gaṅan kayu Uyaḥ toyānna sāsiŋ hana,
yogyan wehakĕneŋ wwaṅ ahyun atĕhĕṙ śabdāḥniṅ ambĕk lĕbā,
yekin tāmiṣadāna pūṙwwa kawilaŋniŋ dāna pat kawruhi*

yapwan rakṣaṇa kahyun iŋ wwaṅ awĕdīŋ māṙggeṅ umaḥ riŋ raṇa,
saṅke göṅni takutnya yan kawĕnaṅêŋ duṣṭātirodreriya,
rakṣan yogyanikan prihĕn tĕmĕn anuŋ yatnāta riŋ lakṣaṇa,
yekātaḥ ƀayadānapuṇya gawayĕn saŋ wīra đīrottama*

yapwan wwaŋ wuta deni puṅguṅ ika tan pendaḥ pĕtĕŋ riŋ wĕṅi,
tan wriŋ dāyanikin harĕp wruha ta yeŋ heyopadeyakrama,
yogyan pājarĕn iŋ hitāṙŧa sĕlĕhaŋ đaṙmmāditattwāgama,
ndaḥ yekin warađaṙmmadāna winuwus de saŋ mahāpaṇḍita*

metrīdāna nihan prayojananikaŋ yogāsih iŋ rāt sadā,
salwiṙ niŋ ƀawaniŋ swaƀāwika gĕgĕn jñānālilaŋ niṙmmala,
jātī ƀāswara ƀūta hitya juga satwāwoṙ lawan dewatā,
muktaŋ kleśa kabeḥ lĕpas tumĕmu budđiswaṙgga yāṅde suꝁa*

<jagatpramudita>:39.
— ⏑ ⏑ | — ⏑ — | ⏑ ⏑ ⏑ | — ⏑ — | ⏑ ⏑ ⏑ | ⏓ = :16:

maṅkana kupwa sanđiniṅ upāya puṇya rahayu,
ṅhiŋ pukulun tulus-tulusa saŋ hyaṅ ojara muwaḥ,
lwīraniṅ aṅgĕgö brata tapa ndyaṅ uttama tutĕn,
Ambalan iŋ tĕkêŋ jinapadāṅusiṙ kalĕpasĕn*

Ōm syanaku prih uṅsi taṅ anĕmwaṅ uttamapada,
Āpan anopamāđika wiśeṣa tan tuhu lĕpas,
milwa gawe ndatan pawiparītakaṙmma wiꝑala,
tan hana duḥꝁa wiǥna ƀaya kewalā ya ta suꝁa*

lwiṙ talagāŋ suđaṙmma racaṇan tĕkapta matapa,
jñāna wiśudđa toyanika rakwa śīta hinĕniŋ,
Adwayaƀāwanāmulakan āmrĕtasrawa mijil,
brahmawihāraśīla makatampakanyan apagĕḥ*

yāṅkĕna cakrawākanika tumrapaŋ bratahita,
byakta halĕpnya yan lagi japan ta tuñjuṅanikā,
mantra manohara swarani kumbaṅanya karĕṅö,
sidđapawitraniŋ lĕpas ikiŋ suđaṙmmanalinī*

kohutanaŋ swacitta juga simpĕn iŋ brata kabeḥ,
śudđanikaŋ trikāya paramāṙŧa siṅhitakĕna,
śāntika goraweŋ sakalasattwa limpadakĕna,
donya saliswaniŋ kuśalamāṙgganiŋ kalĕpasĕn*

yeki ta śāsanaṅku pituhun tĕkapta lĕkasi,
yāwat anūt kitānaku ri sūtra ni ṅwaṅ apagĕḥ,
nora ƀayanta tan hana musuḥ ta wanya ri kita,
tāwat ikaŋ kamokṣan inusiṙ ta sidđa kawĕnaŋ*

haywa kitātmapīḍana yan abratā dadi tiwas,
tonĕn ikaŋ wwaṅ iŋ janapadātapeŋ giriwana,
glāna śarīra pāḍana lĕkasnikābratatapa,
swaṙgga pinetnya wīṙyyani dadinta tan hana waneḥ*

yan katĕmuŋ praƀūttama ri mađyaloka ya jĕmaḥ,
wīṙyyawiƀūti kewala makāśramanyan atapa,
duḥꝁanikaŋ jagat kadi samudra tan dwa katĕmu,
lwānika tan pahīṅan adalĕm linaṅhuyan ikā*

wyāđi pakombak iŋ jalađi duḥꝁa wigraha karaŋ,
lwiṙ nya tarĕṅgasaṅǥa tikanaŋ rajaḥ sumarasaḥ,
ndaḥ patiniŋ jagat drĕs i-bañunya moǥa humilī,
Ātma silĕm tĕkêŋ yamani yan pramāda riṅ ulaḥ*

tattwanira hyaṅ īśwaran amigraha lwir aburu,
śwānanirāñjarādrĕs atuhāṅgyakĕn kawĕnaṅa,
wyāđi si duḥꝁa roga pariƀūtane balanira,
hrūnira tāmisanyamati sattwa janma sakala*

kaƀyudayan ṅaranya tapa tan pareŋ kalĕpasan,
towi bahu prakāranika ƀedalakṣaṇa kabeḥ,
salwir ikaŋ manaḥ kapasuk iŋ śuƀ-āśuƀakrĕti,
yeka kaniṣṫaniŋ du-du gawe kabanđana muwaḥ*

puṇya parāṙŧađaṙmma gumawe suꝁeŋ parajana,
yan nirapekṣa riŋ walĕsa teka sakramanikā,
đīra suśīla śakti ya makambĕkāḥniṅ apagĕḥ,
yeka ta mađyamāṙŧa makamāṙggaṇa trinayana*

nāhan ujaṙ ƀaṭāra ṣaḍaƀijña đaṙmmakaŧana,
maṅkin atĕn riṅ uttamapadeki pūṙṇnawijaya,
hetunirāmrihātapa marêŋ sumeru himawān,
mwaŋ sira ganđawatyaṅusiraŋ tapānuta sĕnĕŋ*

<girīśa>:40.
⏑ ⏑ ⏑ | ⏑ ⏑ ⏑ | — — — | — — ⏑ | ⏑ ⏑ ⏑ | ⏓ = :16:

ri huwusira manambaḥ riŋ śrī śākyamunisura,
mijil iniriṅ i-sakweḥ niŋ wadwā wiwuđa tumut,
suꝁa manahira līlāpan sidđaŋ krĕtasamaya,
Aƀinawanira tan len sidđāniŋ laris atapa*

rinasanira lĕhĕŋ yan prāpteŋ paṙwwata tumuluy,
supadi sira tĕkâ riŋ kendran maṅkata matapa,
tinaha kasuwayāṅheṙ kekĕt riŋ wiṣaya daṅū,
makin atĕguh i-göŋniŋ trĕṣṇāmbanđana pinĕgat*

karaṇaniran araryan ramyāhĕm-hĕman apupul,
hana patani mapañjaŋ yā toṅgwānira pinarĕk,
huwus ahalĕp atiṅkaḥ padmāsŧāna kinĕnakĕn,
Irika ta sira mojaṙ maṅde wlasnikaṅ aniwi*

kṣamakĕna wuwus i-ṅwaŋ de ganđaṙwwabala kabeḥ,
ṅhulun atiki wiśāteṅ adryamriḥ-mriha matapā,
muliha ta kita maṅke riŋ swaṙggālaya waluyi,
Apan iki gatini ṅwaḥ lwiṙ nāŧānilihi bala*

yadi hana suranāŧa dlāhāṅgantyani siniwi,
Umuyahana samudra ṅwaŋ maṅke mucap i-kita,
rusit iṅ aṅiriṅ ambĕk riŋ swāmin paṅinakana,
tuhu-tuhu drĕḋa ƀaktyāśuśrūṣānuṅ ulahakĕn*

ɉaṭiti parĕṅ anĕmbaḥ sakweḥ saŋ wiwuđabala,
ṅuni hayunira kanyā ganđaṙwwa praṇata marĕk,
kimuta lara saṅ antĕn sakweḥ saŋ mamalihi kuŋ,
hana tumaṅisi jöŋ śrī ganđaṙwwāđipa masayut*

<jagadđita>:41.
— — — | ⏑ ⏑ — | ⏑ — ⏑ | ⏑ ⏑ — | ⏑ ⏑ ⏑ | ⏑ ⏑ ⏑ | — ⏑ — | ⏑ ⏓ = :23:

tāṅeḥ yan huniṅan pataṅgĕh ikaṅ apsarabala kalawan warāpsarī,
śrī widyāđaranāŧa trĕṣṇa pinĕgatnira makakaraṇaŋ sŧirabrata,
nāhan hetuniran laris lumaku maṅkat atapa makapaṅharĕp priyā,
sāmpun rakwa sulakṣaṇa kramanirāmagĕhi tapa mahāyanabrata*

mantuk riŋ suraloka taŋ surawarāpsarabala saha dewakāminī,
śokāśa prihatin ri deni taya pūṙṇnawijaya siniwīŋ surālaya,
Āpan mewĕh ameta nāŧa masiheŋ bala kadi sira saŋ huwus licin,
wruḥ riŋ maryada yukti nityaśa dumadyakĕna guṇani saŋ kaniṙgguṇan*

tekwan tiṅkah iṅ apsarī sahananiŋ sama kapihutaṅan karāsikan,
lĕŋlĕŋ mukṣa manaḥnya yan maṅĕni polahira wiwuđanāŧa riŋ daṅū,
prāpteŋ weśma tinurwakĕn laranikenimur-imur apa tan kĕnenimur,
ton-tonĕn ri sagātra saŋ sĕnĕṅ aniṅgal iriya masaput-saput muꝁa*

ƀrāntāpan pratiwimbaniŋ manah anaṅgraha riṅ apa kĕnāwaran ṅhulun,
yāwat rūpa katona wimba hana riŋ manah anuti dumadyakĕn tutur,
tāwat maṅkana rakwa taŋ wacana kāśrawaṇa dadi mawimba riŋ manaḥ,
saŋ yogī lumĕbuṙ tutuṙ hiḍĕp apan ya pinakahĕlĕt iŋ kamokṣakan*

Akweḥ yan caritan warāpsarawađū sahananika paḍāśa sūkṣĕka,
len tāŋlālana suṅkawāmĕṅ-amĕṅ iŋ taman analimur onĕk iŋ lara,
wwantĕn rakwa guritniraŋ wiwuđanāŧa kawĕkas irikaŋ yaśāhalĕp,
yekānuŋ winacanya lāgi kahiḍĕp hananiran aṅucap lawan priyā*

rakryan saŋ paśarīra waṙgganiṅ akūŋ sahita turida mitra riŋ lulut,
saŋ rowaṅkwa kadaŋ wulat liriṅ awoṙ smita saꝑala yan iŋ raras hati,
tuṅgal ṅwaŋ mikĕtaŋ wilāpa hana riŋ puḍak amisani rāganiŋ lulut,
donkwātĕmwa lawan kitāpagĕh inuṅsir apatutan asānak iŋ ṭikā*

riŋ janmāntara tan saheŋ kita yadin satĕmahani Ariṅku riŋ taman,
yadyan tuñjuṅa masku dadya talagaŋ hulun ahĕniṅ anindya paŋdyusan,
donya ṅwaŋ waraniŋ rarā yan adamū ṅhiṅ atĕwasa pawitra don ikā,
yan kālanta sināhaseṅalap amoǥa madalĕma kakanta rakṣakā*

yan paŋdadya kitāsana ṅwaṅ ibu dadya jalada marĕk aŋhĕmū jawuḥ,
ƀuktin siḥkwatĕmaḥ riris yak agĕrĕḥ mapaga sĕmini kuŋta hat-hatĕn,
ndak ton haṙṣani maskwakĕmbaṅ anĕḍĕŋ wruha kita ri wilāśani ṅhulun,
ndan riŋ ṣatpada tan saheŋ marĕk i-rūmta katuturana deṅkwañumbana*

nāhan lambaṅ i-saŋ wiśāta winacanya winalu-waluyan wināhyakĕn,
Ambĕkniŋ wiwuđāṅganālara tĕñuḥ kadi kahilaṅan ātmajīwita,
maṅkin tan kawĕnaŋ kinas laranika lwir apuyamaṅaniŋ mraṅ ujwala,
sambatnyāmlas-asiḥ titiṙ musapi luḥ nika malupa ri luṅsuriŋ tapiḥ*

Aḥ saŋ duṣṭa kiteŋ paturwan apa yan tan awĕdi ri warāstraniŋ smara,
ṅkā pamraŋniṅ alisniṅ adyah aluṅid kĕlab i-pamatan iŋ kinewala,
tan kewĕḥ ri panumbak iŋ su-su jajanta ka-ka puji-puji sŧiraŋ brata,
siŋ heman kararaṅku mūlya hinalap tatan awĕlas añidra ri ṅhulun*

luṅhātiṅgal adoḥ kita ṅwaṅiṅanuṅgalakĕna paṅucapta māsihan,
Enak ṅūni sinākṣyan iŋ madana ƀāgya ri hati pĕjaheŋ pasaṅgaman,
wāhyāsatya tĕkapta mojar anĕsĕp laṭi tĕwas atalĕḥ luhik dahat,
sotkwaṅhiŋ sira wiđyaniŋ smara panumpala wĕnaṅa maluymarêŋ hulun*

lwāmbĕk māsku mĕneŋ kulĕm mĕkasana ṅwaṅ asĕkuṅa suđīra maŋhyaṅa,
pūjan riŋ śayanāsĕkaṙ paṅisiniŋ gĕluṅ asĕpana ganđaniŋ pupur,
lumrāŋ kĕmbaṅ urā suganđa burat amrik amĕḍara tapiḥnya lepana,
rūpākāra gĕgön tĕlas haturanaṅkwi kita caru tĕṅaḥ palaṙ tĕka*

maṅkā sambat iṅ apsarī katanĕhan lara turida tiniṅgal iŋ sĕnĕŋ,
lwiṙ norāpsaranāŧa samƀawa siwin gatinika pada lĕŋlĕṅ iŋ manaḥ,
taṙ wruḥ paṅdan ikaŋ wiđī hana riṅ āśrama ꝑalanika puṇya riŋ jagat,
byaktā drĕwyani saŋ miwöŋ kuśalađaṙmmaṅ amarapada len warāpsarī*

nāhan hīṅan ikiŋ kaŧe huwus i-pūṙṇnawijaya gumawe tapabrata,
ṅkāneŋ hyaŋ wara meru paṙwwata lawan kasihira n-apagĕḥ mahāyani,
sāmpun kuñjarakaṙṇna sidđa lĕpas iŋ jinapada tumĕmuŋ kamokṣakan,
ṅkā rakweki muwaḥ lĕpas prawara pūṙṇnawijaya sira mokṣa sapriyā*

yêkī kuñjarakaṙṇna đaṙmmakaŧana kṣamakĕna kĕta de saṅ aŋrĕṅö,
tan samwas katunan laṅö tĕkapira mpu ḍusun awĕtu mātraƀāṣita,
puṣpāñjalya ri jöŋ niran kawi samenaka pakĕnanirāstu sanmatan,
tĕkwan siḥ nira Antusān panikĕlan tanah amuruki tiṅkah iŋ maṅö*

wyaṙŧaŋ nāṭyan amenak iŋ śruti tuhun palalun iki paṅantyan-antyanan,
yadyan kālihanāpusĕn muwah apaṅlwaṅ anĕmu kawi rowaṅ iŋ maṅö,
ndonyā tan kawurāpus i-ṅhulun aṅuṅsya paramapadanāgawe hayu,
kāṅkĕn sidđa manojñawaŋ manah ilunya ri para kawi mitra suśrama*

{Iti kuñjarakaṙṇna đaṙmmakaŧana samāpta}

tĕlaḥ sĕlĕsꜽ ḍisalin kakawin kuñjarakaṙṇṇna đaṙmmakaŧana, paḍa hari sĕnin:10:juni:2025:,pukul:12::40:wa,I,ba, Oleḥ geśa mahendra cunyaḍa, bintaro taṅĕraŋ sĕlatan:Ōṃ śantiḥ-śantiḥ-śantiḥ Ōṃ