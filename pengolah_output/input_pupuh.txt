
#Ōṃ Awiǥnamāstu#

#praŧamas saṙggaḥ#
<Āṙyyā>
! – – | – – | – – = :12: !
! – – | – – | – – | – – | = :18: !
! – – | – – | – – = :12: !
! – – | – – | ⏑ | – – | – = :15: !
hana sira ratu dibya rĕṅön, 
praśāsta riŋ rāt musuḥ nira praṇata, 
jaya paṇḍita riṅ aji kabèḥ, 
saŋ daśaraŧa nāma tamoli*

sira ta triwikramapita, 
pinakabapa ƀaṭāra wiṣṇu maŋ janma, 
Inaka nikaŋ ƀuwana kabèḥ,
ya ta don ira nimitta niŋ janma*

guṇamānta saŋ daśaraŧa,
wruḥ sira riŋ wéda ƀakti riŋ déwa,
taṙ malupèŋ pitrĕpūja,
māsiḥ ta sirèŋ swagotra kabèḥ*

rāgādi musuḥ maparö,
riŋ hati ya toṅgwanya tan madoḥ riṅ awak,
yékā tan hana ri sira,
prawīra wihikan sirèŋ nīti*

kadi méǥa maŋhudanakĕn,
paḍa nira yaṙ wèhakĕn nikaŋ dana,
dīnānđa krĕpaṇa ya winèḥ,
ṅūni-ṅūni ḍaṅhyaŋ ḍaṅ ācāṙyya*

mwaŋ satya ta sira mojar,
riṅ anak kĕbi towi taṙ mrĕṣawāda,
ṅūni-ṅūni yan ri para jana, 
priyahita sojaṙ nirātiśaya*

saꝑala sira rākṣakèŋ rāt,
tuwi sira mitra hyaṅ indra ƀakti tĕmĕn,
māhéśwara ta sira lanā,
śiwaƀakti ginöŋ lanā ginawé*

Ikanaŋ đanuṙđara kabèḥ,
kapwa ya ƀakti ri sira praṇata matwaŋ,
kadi mawwata yaśa lanā,
rūpanyan agöŋ ta kīṙti nira*

jñāna nira śudđa kadi wulan,
parāṙŧa gumawé sukā niŋ ƀuwana,
sākṣāt indra sira katon,
tuhun hanèŋ ƀumi ƀéda nira*

Ikanaŋ pratāpa dumilaḥ,
suka nikanaŋ rāt yatèka ginawénya,
kadi bahni riŋ pahoman,
dumilaḥ maṅdé suka nikaŋ rāt*

hana rājya tulya kéndran,
kakwèhan saŋ mahāṙdđika suśīla,
riṅ ayođyā suƀagèŋ rāt,
yéka kaḍatwan niraŋ nrĕpati*

hayu niŋ swaṙgga tuwi masor,
dé niṅ ayođyāpurātiśaya,
suka nityakāla ménak,
ri rĕŋrĕŋ towi riŋ lahru*

sakwèḥ nikaŋ mūlya kabèḥ,
kanaka rajata lèn manik hana ṅkana,
yāṅkĕn huntunya maputiḥ,
gumuyu-guyuŋ swaṙgga kasoṙ dénya*

hana ta umaḥ kanaka maṇik,
kinuliliṅan ikaŋ taman rāmya,
warakanyakāmĕṅ-amĕŋ,
warāpsāri tulya rin méru*

sꝑaṭika maṇik tamalah-alaḥ,
satéja muṅgwiṅ umaḥ paniñjowan,
kadi pwa gaṅga saka himawān,
rūpanya katon sutéjāśrī*

suka trĕpti saŋ naréndra,
ƀuktīkaŋ ƀoga tan papaḍa dibya,
niṙƀaya tan hana katakut,
sāmanta kabèḥ masö praṇata*

saŋ kékayī sumitrā,
kośalyā ǥāra saŋ naréndra tiga,
duṙggā gaṅga gorī,
paḍa nira surūpa dibyaguṇa*

suꝁa saŋ naréndra makurĕn,
dèwi nira kapwa yatna maniwi,
tan hana māmbĕk iṙṣya,
ri sira dèwi matūt katiga*

kadi haṙṣa saŋ mahāṙṣi,
saktèn rĕk sāma lèn yajuṙwwéda,
maṅkana saŋ daśaraŧa wèḥ,
haṙṣa sira ta dé mahādèwī*

malawas sirāṙ papaṅguḥ,
masnéha lawan mahādèwī,
surasa saṅgama rinasan, 
rāgāliṅganācumbanādinya.

mahyūn ta sira maputrām,
mānaka wètnyaṙ warĕg riŋ wiṣaya,
malawas taṙ pānak ataḥ, 
mahyūn ta sirāgawéya yajña*

hana sira rĕṣyaśrĕṅga,
praśāsta karĕṅö widagđa riŋ śāstra,
tamoli ri yajña kabèḥ,
Anuŋ makaꝑalaṅ anak dibya*

sira ta pinĕt naranāŧa,
marā ry-ayođyā purohita ṅkāna,
tātaṙ wihaŋ sira pinèt,
pininta kasihan ta sirāyajñā*

saji niŋ yajña ta humaḍaŋ,
śrī-wrĕkṣa samidđa puṣpa ganđa ꝑala,
dađi ǥrĕta krĕṣṇatila mađu,
mwaŋ kumƀa kuśāgra wrĕtti wĕtiḥ*

lumĕkas ta sira mahoma,
prétādi piśāca rākṣasa minantran,
ƀūta kabèh inilagakĕn,
Asiŋ mamiǥnérikaŋ yajña*

sakalī kāraṇa ginawé,
Āwāhana lèn pratiṣṭa sānniđya,
paraméśwara inaṅĕn-aṅĕn,
Umuṅgu riŋ kuṇḍa bahnimaya*

sāmpun ƀaṭāra Inĕnaḥ,
tinitisakĕn taŋ miñak sasomyamaya,
lawan ikaŋ krĕṣṇatila mađu,
śrī-wrĕkṣa samidđa rowaŋnya*

saŋ hyaŋ kuṇḍa pinūjā,
caru makuliliṅan samatsyamāṅsadađi,
kalawan sĕkul niwédya,
Inamĕs salwiṙ nikaŋ marasa*

ri sĕḍĕŋ saŋ hyaŋ dumilaḥ,
niniwédyākĕn ikaŋ niwédya kabèḥ,
Oṣađi lèn ꝑalamūla,
mwaŋ kĕmbaŋ ganđa đūpādi*

sāmpun pwa sira pinūjā,
binojanan saŋ mahāṙṣi paripūṙṇna,
kalawan saŋ wiku sākṣī,
winūṙṣitan dinakṣinān ta sira*

śésa mahāṙṣi mamījā,
pūṙṇnāhuti dibya patyaganđarasa,
ya ta pinaṅan kinabèhan,
dé nira dèwī mahārāja*

nda tatīta kāla luṅhā,
mānak tānakbi saŋ daśaraŧāsiḥ,
saŋ rāmānak matuha,
I sira mahādèwī kośalyā*

saŋ kékayī sira makānak,
saŋ ƀarata ꝁyāti śakti dibyaguṇa,
dèwī siraŋ sumitrā,
lakṣmaṇa śatruǥna putra nira*

ri wĕtu nikaŋ putra kabèḥ,
pinuluŋ ḍaŋ hyaŋ lawan ḍaṅ acāṙyya,
paripūṙṇna sira pinūjā,
binojanan dé mahārāja*

matuhānak naranāŧa,
winara-waraḥ maṅajya wédāstra,
ƀagawān wasiṣṫa maṅajar,
nipuṇa wruḥ sirèŋ đanuṙwéda*

saŋ rāma sira winarahan,
riṅ astra dé saŋ waṣiṣṭa taṙ malawas,
kalawan antĕn ira katiga,
prajñèŋ widyā kabèḥ wihikan*

sāwara-waraḥ mahāṙṣi,
hĕnti kabèḥ tan paśéṣa kapwa tama,
karĕṅö ta sira riŋ rāt,
guṇāmānta suśīla śakti towi raray*

hana sira gađisutaṙṣi,
yogīśwara lèn tapaswi rājāṙṣi,
wiśwāmitra ṅaran nira,
sira rumĕṅö śakti saŋ rāma*

patapan ira yā mananā,
dé nikaŋ rākṣasa krūrakaṙmma,
mahyun ta sira rinākṣā,
patapan nira dé niraŋ rāma*

naranāŧa saŋ daśaraŧa,
sira pinaran dé niraŋ mahāṙṣiwara,
gorawa saŋ praƀu pinaran,
praṇata manambaḥ sirānuŋsuŋ*

Apa don iraŋ saŋ mahāṙṣi,
kita jaya riŋ mantra sidđa sākahyun,
tatwa ya linolyanta lanā,
yatikā mūlya riṅwaŋ kadi kita*

sumahuṙ ta saŋ mahāṙṣi,
tan madwa wuwus naréndra yukti tĕmĕn,
kami ikihĕn wiku hana matapa,
jñāna lawan yoga mūlya juga*

Ikana kunaŋ dona mami,
mamalakwa rinakṣā dé mahārāja,
hana saṅhulun mayajña,
ndan yālilaŋ rākṣasāmiǥné*

Ikana kunaŋ yan yogyā,
saŋ rāma marā riṅ āśrāma maŋ­rakṣā,
śāraṇa mamin wĕnaṅa,
Umatyanaŋ rākṣasāmiǥné*

maṅkana liŋ mahāṙṣi,
naréndra trĕṣṇa tĕmĕn ri saŋ rāma,
ndā taṙ sahuṙ tumuṅkul,
mojaṙ tā saŋ mahāṙṣi muwaḥ*

hé nāŧa saŋ daśaraŧa,
nojaṙku rĕṅönta yatna pituhun ya,
yan tan yogya kṣama ya,
jāti niṅ aswī maminta kasiḥ*

nyā đaṙmma niŋ kadi kita,
pinakaśaraṇa dé niraŋ tapaswi kabèḥ,
salwīra niŋ katakuta,
kita tāṅrākṣā ri duḥka kabèḥ*

nyā đaṙmma niŋ kadi kami,
mawaraha kita riŋ sinaṅguhan đaṙmma,
puṇya lawan pāpa kunaŋ,
kami mawaraha ṅwaŋ kadi kitèŋ yukti*

brahmaṇa kṣatriyan padulur,
jātinya parasparopasaṙppaṇa ya,
wiku tan panāŧa ya hilaŋ,
tan pawiku kunaŋ ratu wiśīṙṇna*

kalawan tamƀāra Iké,
Apan mahāśakti rakwa saŋ rāma,
yéki rānak śrī naranāŧa,
tatan hana paḍa nira ri kaśaktin*

ya mataŋnya hé naréndra,
haywa ta sandéha riṅ anak jayā,
dānawa rākṣasa hilaṅa,
praƀāwa saŋ rāma hétukanya*

nā liŋ mahāṙṣi mojar,
Umĕnĕṅ ataḥ naréndra maṅĕn-aṅĕn,
dolayamānacitta,
képwan ta sira taṙ wĕnaŋ sumahur*

An lakwéki si rāma,
lumagé muṅsuḥ mahāṙṣi riŋ patapan,
pĕjahāwās ya kasāmbya,
Apan raré tuwi tan wruḥ riŋ biṣama*

tuhu yan wruḥ ya riṅ astra,
ndā tan tahu maŋlagé musuḥ biṣama,
rakṣasa māyā ya kabèḥ,
lāwan paracidra yan papraŋ*

yapwan wihaṅĕ mahāṙṣi,
tak anumodā yaṙ paminta śaraṇa ṅké,
krođā sirān salahasan,
byakta kami kabèḥ śināpa nira*

ri huwus nirān māṅĕn-aṅĕn,
sumahuṙ ta sirānumoda taṙ pamihaŋ,
Om-om sājña mahāṙṣi,
yan yogyā pwa ṅhulun śaraṇā*

bālaka raray mapuṅguŋ,
tapwan papraŋ taman panon śatru,
yapwan wĕnaṅāśaraṇā,
sojaṙ mahāṙṣi tan wihaṅĕn*

dadi tuṣṭa saŋ mahāṙṣi,
madĕg ta sira māmwit muliha śīǥra,
saŋ rāma sira madandan,
lumakwa marérikaŋ patapan*

saŋ lakṣmaṇa sira dibya,
sira sasuka duḥka mwaŋ saŋ rāma,
rumakĕt citta nira lanā,
dadi ta sira tumūt marĕŋ patapan*

sira magawé pratiwimba,
tuladana ikaŋ wwaṅ ulaḥ nirāṙ paniwi,
sakwan saŋ rāma tumūt,
taṙ dadi kantun asiŋ saparan*

{mālinī}
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = :15:

rahina ya sakatambé māwa taŋ déśa rāmya,
lumaku ta sira kāliḥ sāmpun amwit manambaḥ,
mamawa ta sira laṅkap Astra saṅhārarāja,
Anakĕbi ri Ayođyā śoka monĕŋ manaḥnya*

katĕka nira lumakwāśānti saŋ Aṣṭaséni,
paḍahi haji ya ginwal maṅgalā niŋ lumampaḥ,
kumĕdut i-tĕṅĕnan māṙ bāhu saŋ rāmaƀadra,
marahakĕna Alaḥ niŋ śatru tātan paśéṣa#

#dwitīyas saṙggaḥ#
<basantatilaka>
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = :14:

kāwit śaratsamaya kāla nirāṙ para ṅkā,
ṅ ton taŋ pradéśa ri hawan Ira kapwa rāmya,
kwèḥ lwaḥ magöŋ katĕmu dé nira tīṙŧa dibya,
Udyāna lèn talaga niṙɉara kapwa mahniŋ*

tuñjuŋ putiḥ pwa ya ta-tañjuṅ abaŋ sĕḍĕŋ rūm,
kumbaŋnya ǥūṙṇnita maśabda humuŋ sadaṙppa,
lèn mandamāmruta miriṙ ya suganđa māmbö,
saŋ rāma lakṣmaṇa rikaŋ kṣana tuṣṭa dénya*

kĕmbaŋ turut sisi rikaŋ padamāṙgga lumrā,
saŋ rāmaƀadra manĕhĕṙ maṅalap ta kĕmbaŋ,
mādyus sirācamana kapwa maśoca riŋ lwaḥ,
ṅkāné śilātala jĕnĕk ta sirān pararyan*

Utꝑulla taŋ kumuda kapwa mĕkaṙ paḍābaŋ,
ṙyyak-ṙyyak nikaŋ talaga yéka dumèḥ ya cāla,
byaktan katon kadi dilaḥ niṅ apuy ya molaḥ,
kumbaŋ ƀramanta I-ruhuṙnya Akĕn kukusnya*

rāmya ṅ-alas kadi mahā maṅilo tumuṅkul,
cāyānya yèniṅĕt-iṅöt ya mawās rikaŋ lwaḥ,
mèdī dĕlĕg Agul-agul magĕlis ya molaḥ,
cāyālilaŋ malimunan makusut ya dénya*

tatkāla sāmpun umĕtu pwa ƀaṭāra suṙyya,
rukṣékanaŋ kumuda śūnya hilaŋ hayunya,
sakwèḥ nikaŋ kayu kadi pwa tumūt makiṅkiŋ,
moni-ŋ manuk mawurahan kaharan taṅisnya*

mwaŋ lwiṙ nikaŋ kayu kadi pwa mahā padĕlwan,
lāwan tikaŋ talaga kapwa sahaṙṣa kāliḥ,
kĕmbaŋnya kapwa maputiḥ kaharan matanya,
kumbaŋ Umandĕl ahirĕŋ ya ta tārakanya*

tuñjuŋ prakampita tinūb riṅ aṅin ya molaḥ,
tulyānulak kadi mahā ri lakinya mélik,
kumbaŋ marĕŋ kumuda ṅūni dumèḥ ya méwa,
Iṙṣa swaƀāwa nikanaŋ wini ǥāra kāsiḥ*

ṅkānèṅ alas ƀramara matta maśabda mandra,
nidraŋ kidaŋ kiniduṅan juga paŋhiḍĕpnya,
caṇḍāla yékana manaḥnya luput pwa dénya,
Āpan pijĕṙ ya rumĕṅö kalahaṅsa moni*

Ahniŋ maho talaga dibya makin ya saśrī,
kātéjanaṇ sakĕna dé ni sĕnö hyaṅ aṙkka,
sindūrawaṙṇna kadi lāka mabāŋ praƀanya,
lwiṙnyan katon kadi ta téja tĕñuḥ dadi wway*

nāhan tinor ira rikaŋ wanadéśa rāmya,
n ton taŋ gagā saꝑala dibya parinya wrĕdđi,
kapwākiris wahu huwus winatun ya rāmya,
saŋ rāma lakṣmaṇa sahaṙṣa tumon ya saśrī*

wanwé gunuŋ-gunuṅ alĕmbu gawénya mahwan,
yékā hawan Ira tinon ira taŋ palĕmbwan,
gopāla yékana mamöḥ rikanaŋ praƀāta,
mawwat miñak susu gawénya maré ry-ayođya*

gopāṅganânakĕbi saŋ makĕmit palĕmbwan,
rārā gunuŋ duga-dugā sipi maryadanya,
yaṙ ton sirāŋ humaliwat madulū rwa sānak,
wiśwāsa yan wahu mulat sapi wèḥ wulatnya*

gambīra śabda nikanaŋ mamutĕṙ ya mandra,
yāṅkĕn paḍahya nikanaŋ maṅinum magoṣṭi,
sakwèḥ nikaŋ wwaṅ amutĕṙ maṅigèl jugānton,
bāhunya kālih asiliḥ-silihan ya molaḥ*

daṙppā-ŋ kidaŋ ya makidaŋ-kidaṅan ya mādrĕs,
wètnyān śaratsamaya kāla dumèḥ ya daṙppa,
ṅkāné tĕgal-tĕgal awan mamaṅan-maṅan ya,
saŋ rāma lakṣmaṇa Alaḥ magiraŋ tumon ya*

śudđāputiḥ pwa ya ta méǥa magöŋ Akandĕl,
Imbaŋ nikaŋ gunuṅ i-soṙ kahanannya lumra,
dé niŋ Aṅin makin agöŋ ya makin ya māwān,
lwiṙnyān katon kadi gunuŋ himawān apūṙwwa*

lèn siṅha muṅgu rikanaŋ giri pāṙśwa moni,
śabdanya riŋ gagana mapratiśabda mādrĕs,
sakrođa maŋdĕmaka liŋnya mulat tumĕṅha,
Āḥ sihha mūḋa winaliŋnya musuḥnya monī*

riŋ paṙśwa lèn talaga rāmya tinon ira ṅkā,
tuñjuŋ putiḥ juga sĕkaṙnya tatan hanābāŋ,
tātan katon hana ta haṅsa putiḥ maṅumbaŋ,
śabdanya mātra karĕṅö mrĕdu komalālwan*

sakwèḥ nikaŋ talaga tan hana tan patuñjuŋ,
tuñjuŋnya tan hana kuraŋ paḍa mèsi kumbaŋ,
kumbaŋnya kapwa muni tan hana tan paśabda,
śabdanya kaṙṇnasuka tan hana tan manojña*

tatkāla yaṙ tĕka rikaŋ patapan mahāṙṣi,
sakwèḥ niraŋ wiku tapaswi kabèḥ manuŋsuŋ,
Ꜽṙśānti puṣpa ꝑalamūla suganđa đūpa,
lèn wwaḥ sĕrĕḥ wway ininum panamuy mahāṙṣi*

sāmpun siromaṅan ikaŋ panamuy sutrĕpti,
māmöŋ-mamöŋ sira rikaŋ patapan mahāṙṣi,
wiśwāsa saŋ tapa kabèḥ paḍa gorawāṅliŋ,
ménak ta Uṅgwan ira riŋ patapan wisāta*

māsiḥ ta saŋ rĕṣi mawèḥ ta sirāstra diwya,
saŋ rāma lakṣmaṇa parĕŋ winaraḥ maṅajya,
widyātiduṙjjaya jayā wijayā jayantī,
yékin pawèḥ ri sira dibya Amoǥaśakti*

sāmpun tikaŋ Aji kabèḥ tama dé nirāwās,
māmöṅ-amöŋ sira rikaŋ wanadéśa rāmya,
n-ton rākṣasī tĕka mamātyana donya tan lèn,
wadwā nira-ŋ praƀu daśāsya si tāṭakākyā*

saŋ rāma yatna Inayat nira taŋ suđanwa,
gaṇḍéwa dibya tumihaŋ warayaŋ malaṇḍĕp,
tĕṅgĕknya yénarah-araḥ nira tan papiṅrwan,
mūṙcꞓān tibā maguliṅan ta si tāṭakākyā*

sāmpun pĕjaḥ pwa ya sahaṙṣa ta saŋ mahāṙṣi,
tātan hanaŋ ƀaya rikaŋ patapan samrĕdđi,
māriŋ manuk muni mĕṅé matakut ya kasraŋ,
dé niŋ mahāmuni raray muni yāmicāra*

ṅūnin hanékana si tāṭaka tāpa moni,
moŋ mona muṅgu ri guhānya humīs awaknya,
sihhomĕhaḥ ya malapākuru yaṙ mahuṅhaŋ,
Aṅhiŋ warak juga warĕg rumuruk rikaŋ rwī*

sāmpun pĕjaḥ pwa katakutnya si tāṭakākyā,
moŋ māri mabrata warĕg ya kĕnas kidaŋ kwèḥ,
siṅhātisāhasa mahās riṅ alas madasyu,
mattā-ŋ liman ya pinaṅanya labuḥ bratanya*

sakwèḥ niṅ oṣađi Anuŋ tinanĕm mahāṙṣi,
mārin nanā saꝑala dibya parĕŋ ya mawwaḥ,
poh ambawaŋ wawaṅ atöb ya kabèh umĕṇḍuḥ,
lwiṙnyān katon kadi sumĕmbahakĕn ꝑalanya*

tatkāla yan rahayu ṅ-āśrama pūṙṇnawrĕdđi,
saŋ rāma lakṣmaṇa winūṙṣita dé mahāṙṣi,
dinyūs inaṙgǥa sira muṅgu rikaŋ palaṅka,
mojaṙ ta saŋ rĕṣi tumon sira dibyajāti*

hé rāma lakṣmaṇa Anāku nihan rĕṅönta,
nārāyaṇāṅsa kita wiṣṇu Awakta jāti,
sakwèḥ nikaŋ ƀuwana ṅūni đināraṇanta,
rākṣanta yajña mami dènta kamīkyayajñā*

nā liŋ mahāṙṣi sumahuṙ ta sirā pinūjā,
sojaṙ mahāṙṣi kita tan hana saṅśayanta,
Āpan praƀāwa ni tapanta magöŋ Alaṅǥya,
yékān dumèḥ kami jayā ri musuḥ mahāṙṣi*

nā liŋ niraŋ nrĕpasutottama rāmaƀadra,
sāmbut taṅ āyuđa laras lawan astra dibya,
maṅkat sirāṅuliliṅī patapan prayatna,
saŋ lakṣmaṇéka n-aduluṙ nira kapwa saṅkĕp*

tatkāla saŋ rĕṣi kabèḥ ta winèḥ mamūjā,
tandwa-ŋ musuḥ tĕka parĕŋ sumahab ya rodra,
ṅkānèŋ laṅit kadi ta méǥa sĕḍĕŋ gumantuŋ,
daŋṣṭrokarāla ya sihuŋnya kilat paḍanya*

saŋ lakṣmaṇékana wawaŋ Umulat tumĕṅha,
wĕṇṭaŋ laras nira suđīra maṅékapāda,
tātan salaḥ r-arah-araḥ ya riṅ aṙdđacandra,
śiṙṇnāpasaḥ mati kabèḥnya taman paśéṣa*

tĕṇḍasnya ǥoratara rāhu paḍanya rodra,
śabdanya ƀīṣaṇa rikaŋ gagaṇan paṅohan,
lāwan Awaknya maṅawanđa tibā gumĕntĕr,
sakwèḥ niraŋ tapa kabèḥ matakut tumon ya*

mārīca yékana tuhanya masö masĕṅhit,
māyā yatéka pinasaŋnya masö tumandaŋ,
saŋ rāma taṙ wiǥani śūra suđīra maṅsö,
mojaṙ siraŋ nrĕpatiputra mahā marīkṣā*

mārīca mūḋa Apa donmu riṅ āśrama ṅké,
kon māṅsabakṣaṇa ri saŋ wiku taṙ pamāṅsa,
yapwan Ĕmās ya kaharĕpmu ri saŋ tapaswī,
tan drĕbya saŋ wiku ṅaranya Atītaduḥka*

Ꜽ rāmaƀadra Atimūḋa dahat mapuṅguŋ,
tātan Ĕmās pinakadon mami yan para ṅké,
taṙ māṅsa tan Apa mahāṅraƀasā juga ṅké,
đaṙmma swaƀāwa mami rākṣasa śatru niŋ rāt*

miǥnèṅ ayajña Umatī wiku tan padosa,
nā đaṙmma niŋ Asura-rākṣasajanma jāti,
mūṙkkātisāhasa mamañcana bañcanĕŋ rāt,
krūra swaƀāwa mami tan hana sāđubudđi*

nyaŋ rāt kabèḥ ya raƀasāṅkwa taman paśéṣa,
wèhĕnku taŋ ƀuwana dadya Alas ya śūnya,
Āpan swaƀāwa mami rākṣasa sāhasèŋ rāt,
nā liŋnya śīǥra sumahuṙ nrĕpaputra rāma*

yan rākṣasaprakrĕti duṣṭa ya tūtanamwa,
jātinku śudđa karatun ya ta tūtanaṅkwa,
sakwèḥ nikaŋ Ađama rākṣasa śatru niŋ rāt,
tātan pataṅgwa sahananya ya patyanaṅkwa*

mārīca ko kalana mūḋa taman panoliḥ,
Atyanta sāhasa rikèŋ patapan mahāṙṣi,
ko tan pasāra trĕṇatulya ḍukut mahumpaŋ,
méraŋ Aku g-lawana ko laku mūṙ saka ṅké*

nā liŋ nirār adĕgakĕn ta laras nirāgöŋ,
bāyabya yéka pamanaḥ nira bāyu mādrĕs,
mārīca rākṣasa kapuk juga tan pasāra,
kontal katūb ya tamatan papuliḥ muliḥ ya*

sāmpun katūb kapalupuy pwa ya dé niṅ astra,
Indrādi déwata sahaṙṣa manāđukāra,
Ꜽ rāma hé daśaraŧātmaja sāđu dibya,
nā liŋ nirāṅhudanakĕn sira puṣpawaṙṣa*

ménak manaḥ nira mahāmuni yan payajña,
niṙwiǥna tan hana kuraŋ rikanaŋ pamūjā,
lāwan ta yajña nira niṙmmala niṙwikāra,
sāmpun mahoma Umuwaḥ ta mahāṙṣi mojar*

Ꜽ rāmaƀadra kita dibya Anugrahanta,
ƀūlokapāla kita liṅkwiki yan hana ṅké,
sāswaṙgga dé nikana taŋ prĕŧiwī hiḍĕpku,
kabwat nikan hana ƀaṭāra śacīpati ṅké*

sakwèḥnyawakta katutuṙku tinonku maṅké,
wiṣṇwaṅśa déwata kitānaku dibya śakti,
riŋ pūṙwwakāla balirāja hilaŋ ya dènta,
kṣīrodasāgara nahan pinutĕṙta ṅūni*

mwaŋ rāhu yékana cinakra gulūnya dènta,
kwèḥ dꜽtya dānawa Anuŋ talu dènta ṅūni,
prākkalpa dibya tĕmahanta warāharūpa,
saŋ hyaŋ lĕmaḥ kalĕbu ṅūni đināraṇanta*

nyānuŋ rĕṅönta ratu saŋ janakojarĕṅkwa,
mahyūn sirāgawaya yajña ta rakwa maṅké,
lāwan swayambara nahan gawayĕn wanèhan,
sītā Anak nira rarā waraṅĕn malakya*

ndā tan wĕlin riṅ upaƀoga lawan kaḍatwan,
trꜽlokyarājya tuwi tan ya pamĕlya rīya,
Aṅhiŋ wiśésa kaharĕpnya Anuŋ siwin ya,
wwaŋ śaktimānta guṇamānta kulīṇajanma*

sītā sĕḍĕŋnya mĕtu ṅūni laras duluṙnya,
gaṇḍéwa dibya yatikā pinakaryarinya,
yapwan hanānuṅ umĕṭĕŋ ya mayat ya śaktya,
ya swāmya saŋ janakarājasutā tatan lén*

ndan liṅku yogya kita milwa Ataḥ marā ṅkā,
Aṅhiŋ kitékana Anuŋ wĕnaṅomayat ya,
gaṇḍéwa yadyapin akas tikĕlā ta dènta,
sītā Awās ya kita kéwala kahyunanya*

nā liŋ mahāṙṣi ri siraŋ nrĕpaputra kāliḥ,
tātan wihaŋ sira parĕŋ ta masö manĕmbaḥ,
sāmpun manĕmbah aduluṙ sira śīǥra luṅhā,
saŋ rāma lakṣmaṇa marèŋ mitilāđirājya*

tatkāla yaṙ tĕka rikaŋ pasaƀān saśoƀa,
sök ǥora ǥūṙṇnita humuŋ tikanaŋ manonton,
tonton ta rūpa nira saŋ nrĕpaputra kāliḥ,
Āścaṙyya tékana manaḥnya wijaḥ ya mojar*

hyaŋ Aświno sira kunaŋ Umahas mara ṅké,
hyaŋ kāmadéwa ta kunaŋ maduluṙ basanta,
Ākāra Iṅgita sulakṣaṇa rūpa sampat,
saŋ hyaŋ triwikrama kunaŋ Umahā katona*

nā liŋ nikaŋ wwaṅ umulat paḍa haṙṣacitta*
saŋ rāmadéwa pinujinya surūpa dibya,
mojaṙ ta saŋ janakarāja mulat sahaṙṣa,
saŋ rāmadéwa pinarīkṣa winèḥ ta laṅkap*

gaṇḍéwa dibya paṅalaḥ tripuréka ṅūni,
laṅkap ƀaṭāra paraméśwara pūṙwwakāla,
sakwèḥ niraŋ nrĕpati ta Umĕtĕŋ mayat ya,
saŋ rāma kéwala Anuŋ tumikĕllakĕn ya*

sāmpun tikĕl pwa ya sahaṙṣa ta saŋ naréndra,
tuṣṭāgiraŋ hati niraŋ janakāđirāja,
dé niŋ praƀāwa nira saŋ nrĕpaputra rāma,
mojaṙ ta saŋ janaka riŋ ƀaṭamantrimuꝁya*

saŋ rāma yogya rasikā ta siwīn i-sītā,
sampat kulīna tuwi yowana śaktimānta,
Undaŋ ta saŋ daśaraŧāt laku śīǥra méṅgal,
saŋ rāmadéwa waraṅĕn ya ta pājaranta*

nā liŋ niraŋ janakarāja rikaŋ kinonkon,
luṅhā ḍatĕŋ tumama mājar-ajaṙ ya wrĕtta,
kagyat siraŋ daśaraŧān winaraḥ Inundaŋ,
tātaṙ wihaŋ sira pinèt tĕka śīǥra méṅgal*

tatkāla yaṙ tĕka rikaŋ mitilāđirājya,
maṅkat sagorawa siraŋ janakāṙ panuŋsuŋ,
nānā prakāra panamuy pariƀoga yogya,
mojaṙ ta saŋ janakarāja mulat sahaṙṣa*

hé nāŧa saŋ nrĕpati śūra mahāpraƀāwa,
đaṙmmāṙŧa kāma gawayĕn tuwi dé naréndra,
mitra hyaṅ indra kita déwata tulya sākṣāt,
ƀāgyan tĕmĕn kami ḍatĕŋ naranāŧa maṅké*

rānak naréndra guṇamānta suśīla śakti,
saŋ rāmadéwa tamatan papaḍérikaŋ rāt,
sītā ya ƀaktya ri Anak naranāŧa tan lèn,
nāhan prayojana naréndra pinèt marā ṅké*

nā liŋ niromĕtu ta saŋ wara rājakanyā,
pahyas huwus hana kabèḥ masĕkaṙ suganđa,
maṅsö manĕmbah i-siraŋ naranāŧa kāliḥ,
lāwan siraŋ nrĕpatipūtra surāmaƀadra*

sāmpun manĕmbah aduluṙ sira karwa muṅgaḥ,
ṅkānèṅ umaḥ pawaraṅan paḍa haṙṣacitta,
méraŋ-Iraŋ hana giraŋ nira yan pasaṇḍiŋ,
tan yogya yan wuwusa wèḥ paturū nira ṅkā*

luṅhā-ŋ kulĕm rahinakāla wijil hyaṅ aṙkka,
mamwit ta saŋ daśaraŧomulihéry-ayođyā,
lāwan Anak nira ta rāǥawa lakṣmaṇāmtaḥ,
sītā tumūt saparicāra parĕŋ Umaṅkat*

lāwan Amātya ƀaṭamantri kabèḥ manuṅgaŋ,
luṅhā sirāta liwat iŋ wanadéśa rāmya,
kāwit hana pwa maṅawit wiku rodrarūpa,
pañjaŋnyawak nira satal mamikul ta laṅkap*

wok bris kumis nira piśaṅga jaṭā nirāwyaŋ,
saŋ rāmaƀaṙggawa ṅaran Ira tan hanoli,
saṅkèp sĕnadđa Umasö ta mapatrayudđa,
mojaṙ nirādara wuwus nira tan hana twaŋ*

Ꜽ rāmadéwa Aku rāma ṅaranku riŋ rāt,
yan śakti ko papagakĕn n-aku yan prawīra,
ko mātya dèṅku Aŧawā Aku mātya dému,
wĕṇṭaŋ larasku yadiyan tuhu śaktimānta*

nā liŋ niraŋ paraśurāma mapatrayudđa,
sītā gĕlāna kumĕtĕṙ ta manon apūṙwwa,
mojaṙ ta saŋ daśaratāsi manĕmba-nĕmbaḥ,
saṅka ry-asiḥ nira maputra lawan mamantu*

hé jāmadagni kita śakti gahan rikèŋ rāt,
kwèḥ śaktimānta ratu śīṙṇna pĕjaḥ ya dènta,
mahyun ta mapraṅa puwiḥ kalawan si rāma,
tan yogya dènta ya raray tuwi hīnaśakti*

nā liŋ narāđipa maminta kasiḥ manantwa,
tan parĕṅö paraśurāma sirāƀimāna,
saṅkā ri daṙppa nira tan panahā-nahā wwaŋ,
tā śakti liŋ nira wanèḥ sira kéwalātaḥ*

laṅkap nirātiśaya dibya magöŋ Apañjaŋ,
mwaŋ hrū pawèḥ ri sira saŋ nrĕpaputra rāma,
yapwan wĕnaŋ mayat i-ko Alahāku dému,
ƀaktyāku liŋ nira mahā mamarīkṣa śakti*

saŋ rāmadéwa sira śūra suđīra maṅsö,
taṅgap tikaŋ laras agöŋ maduluṙ tat aṅgwan,
śīǥrāṙ watĕk ya kawĕnaŋ tumihaŋ tikaŋ hrū,
saŋ jāmadagni mawĕnĕs humĕnĕŋ kapūhan*

saŋ rāmaƀāṙggawa Apanta tujuṅku liŋta,
yapwan gulūnta panahĕn yadiyan hatinta,
tan dadya nisꝑala Iké kita matya dèṅku,
yapwan palaṇḍuṅa manĕmbaha ƀaktya sojar*

méraŋ siraŋ paraśurāma gĕlāna képwan,
trĕṣṇā sirèŋ hurip asiḥ wĕkasan ta mojar,
swaṙggāṅku dibya I-ruhuṙ paṅahā hyaṅ indra,
yékāt panaḥ hilaṅakĕn mara tak para ṅkā*

nā liŋ niraŋ paraśurāma nĕhĕṙ ta luṅhā,
méraŋ tumona muꝁa saŋ nrĕpapūtra rāma,
mahyā Ikaŋ bala kabèḥnya humuŋ paḍātri,
saŋ mꜽtilī sira sahaṙṣa mariṙ makiṅkiŋ*

{mālinī}
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = :15:

Aŧa ri sĕḍĕṅ ikā saŋ ƀāṙggawālaḥ ya luṅhā,
daśaraŧa sira haṙṣān kolakĕn pūtra rāma,
krama lumaku Umaṅkat tuṅgaṅan kapwa maṅrap,
satĕka nira sinuŋsuŋ dé nikaŋ wwaŋ ry-ayođyā#

#trĕtīyas saṙggaḥ#
<pṛŧiwītala>
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ = :17:

ḍatĕŋ pwa maharāja saŋ daśaraŧa ry-ayođyāmpura,
Inastuti ta saŋ naréndrasuta rāma dé niŋ sarāt,
Apan Ilaṅakĕn musuḥ nira mahāṙṣi riŋ Āśrama,
lawan paraśurāma śakti tuwi sor ataḥ dé nira*

tatan hana wanèh anuŋ pinuji dè nikaŋ wwaŋ kabèḥ,
naréndrasuta rāmadéwa sira śakti tātan kalèn,
Amātya ƀaṭamantri tuṣṭa magiraŋ paḍāṅastuti,
sirékana Iniṣṭi ratwa nikanaŋ Ayođyāpura*

samaṅkana naréndra saŋ daśaraŧāsi haṙṣāgiraŋ,
si rāma juga ratwa tan si ƀarata pwa nā liŋ nira,
praśāsta karĕṅö parampara Ujaṙ naréndrāpagĕḥ,
samāpta winaraḥ tikaŋ bala kabéḥ ry-ujaṙ saŋ praƀu*

Anéka saji saṅgrahékaṅ aƀiṣéka yomèḥ tĕkā,
sinaṅgraha sapādapāṭa maṇimuꝁya siṅhāsana,
lawan kanaka kumƀa tīṙŧa ya Isinya sāmpun mawit,
ginomaya Ikaŋ saƀā sinawuran ta ganđākṣata*

suganđa kumukus ṅ-asöp ya tinatā kabèḥ tūt sisī,
kukusnya mawĕlun-wĕlun gugula đūpa ganđotkaca,
sĕkaṙ suraƀi cāmpakāsana suganđa lumrā marūm,
lawan đwaja patāka komala kĕlabnya dé niŋ Aṅin*

sĕḍĕŋ nira kināṙyya ratwaṅaƀiṣéka yomèḥ tĕkā,
gĕlāna sira saŋ naréndraǥariṇī siraŋ kékayī,
Anak nira Ataḥ siraŋ ƀarata ratwa kahyun Ira,
Apan pasamayan sĕḍĕŋ nira sinoma-somaḥ pwa wèḥ*

nda tan hana Anak nirāpara-paran maré saŋ kaki,
siraŋ ƀarata taṙ wĕruḥ ry-aṅĕn-aṅĕn Iraŋ kékayī,
sirāta juga moǥa kimburu tumon siraŋ rāǥawa,
Alaḥ pracaya riŋ Ujaṙ samaya niŋ sumomaḥ sira*

masö sira ri saŋ narāđipa mahā mamiǥnāna don,
pininta nira saŋ naréndrasuta rāma muṅgèṅ alas,
Anak nira Ataḥ ya ratwa kaharĕp niraŋ kékayī,
gĕlāna ta naréndra saŋ daśaraŧāśa képwan sira*

sawèt nikana satya saŋ praƀu kinon ṅ-anak miṅgata,
kadi pwa ya Ilaŋ Asiḥ nira hiḍĕp nikaŋ wwaŋ kabéḥ,
gĕlāna maṅaraŋ Alaḥ salahasātimohāṅĕsaḥ,
mahöm ta sahananya kapwa Umasö ri saŋ rāǥawa*

Ah-o lalu lalis naréndra tamatan panoliḥ guṇa,
lawan ƀarata duṣṭa hāḥ lalu gĕlĕḥ niraŋ kékayī,
nahan ya ta wuwusnya wĕḥ ri harĕpan Iraŋ rāǥawa,
tumūta Umarèṅ alas kira-kiranya tan kantuna*

suđīra ta siraŋ nrĕpātmaja wawaŋ ta mojaṙ sira,
lakiṅku sahananta haywa malarāk parékaŋ Alas,
Apan Ikana Ājña saŋ praƀu Anugrahéki-n tĕka,
prayojana nikaŋ Anak gumawayaŋ pakon iŋ bapa*

Apan sira mamĕtwakĕn sira mawèḥ wruhèŋ loṙ kidul,
siréka maṅiṅū rumakṣa rikanaŋ Anak riŋ ƀaya,
Agöŋ paṅupakāra saŋ praƀu mataŋnya tag laṅǥana,
lĕhöŋ mati misan-misan saka rikaŋ wihaŋ riŋ bapa*

tuliḥ ta sahananta haywa ta saśoka dé ni ṅhulun,
Ariṅku ya siwinta saŋ ƀarata ratwa tan saṅśaya,
Apan naku Ikāŋ ratuṇ ḍatu Ariṅku tātaṙ kalèn,
lawan sira naréndra taṅguhana haywa śoka-ŋ hati*

nahan Ikana liŋ nira krama madĕg ta luṅhā sira,
lawan Ari nirāta lakṣmaṇa tumūt siraŋ mꜽtilī,
sumantri mapatiḥ sirāṅatĕrakĕn parékaŋ Alas,
lawan sahana saŋ sumāđya sira ratwa yāsiḥ tumūt*

ḍatĕŋ sira rikaŋ Alas ri tamasā mahārāmya ya,
lalu-ŋ diwasa maŋhinĕp sira rikaŋ Alas ƀīṣaṇa,
rinākṣa nira tékanaŋ bala kabèḥ pijĕṙ yāturū,
waṅuṇ ḍahina śīǥra miṅgat aṅĕnĕs ta saŋ rāǥawa*

siraŋ taruṇa lakṣmaṇāmilu lawan siraŋ mꜽŧilī,
tatan hana wĕruḥ sĕḍĕŋ niran umiṅgat aŋlĕs hilaŋ,
gĕlāna Ikanaŋ balān pawuṅu lèn sumantryāṅaraŋ,
Apan kahilaṅan taman wruh i-wĕkas niraŋ rāǥawa*

humuŋ ya manaṅis rikaŋ Alas alaḥ masāmbat masū,
tatan wruh i-pamètananya ri siraŋ hilaŋ tan katon,
maluy ta ya kabèḥ muliḥ tĕka rikèṅ ayođyāpura,
manaḥnya juga tan muliḥ milu tumūt risaŋ rāǥawa*

lawan saṅ apatiḥ sumantri marahup sirèŋ lwaḥ magöŋ,
linālana niraŋ manaḥ makin agöŋ ta kiṅkiŋ nira,
muliḥ ta sira tūt hawan r-aṅĕn-aṅĕn ta saŋ rāǥawa,
ḍatĕŋ sira rikaŋ Ayođyapura śūnya taŋ rāt hiḍĕp*

masuk sira rikaŋ kaḍatwan umasö ri saŋ ƀūpati,
mulat pwa naranāŧa saŋ daśaraŧāṅaraŋ mūṙcꞓita,
Apan mulat i-saŋ sumantri juga taṙ parowaŋ sira,
tĕñuḥ hati nirāpasaḥ r-aṅĕn-aṅĕn larā niŋ Anak*

Inastuti sirèŋ daṅū pinuji đīra tātaṙ lĕgö,
sahiṣṇu humĕnĕŋ kumölakĕn ikaŋ larāgöŋ tĕmĕn,
mĕné ri papasaḥ nira pwa ya sahiṣṇu tātan hana,
gupé kapalupuy hiḍĕp nira hilaŋ kađīran nira*

sĕkul tar aharĕp Asiŋ sarumakĕt tuwīn āryakĕn,
mariṙ pawĕḍihan malit Inalapan tikaŋ ƀūṣaṇa,
mahās mabayaṅan manaḥ nira n-akūŋ kinuṅkuŋ juga,
nahan laku marèŋ taman sira lumālanékaŋ manaḥ*

makin pwa ya makūṅ ikaŋ hati gĕlāna monĕŋ Ataḥ,
naréndra baribin manaḥ nira tumon taman rāmya ya,
waliŋ nira paṅoṣađān lumipuraŋ Unĕŋ riŋ Anak,
muliḥ sira sakèŋ taman malara kaṣṭa puḥ mūṙcꞓita*

hanan kĕlu rikaŋ tilām tuwi malit malĕmbut matīs,
Awak nira linépanèŋ sulur usĕṙ lawan caṇḍana,
nda tan paraṣa tan panīsi mapanas kabèḥ yan hiḍĕp,
ri tībra nikanaŋ Unĕŋ dadi muliḥ sirèŋ swaṙgga wèḥ*

mawū mawalikan n-anākĕbi niraŋ naréndrānaṅis,
gĕluŋ linuputan Apusnya Umuré sawèt niŋ lara,
maṇik kanaka ƀūṣaṇādi sĕsĕran tibā riŋ lĕmaḥ,
Apan maguliṅan gĕlāna makuśā masāmbat masū*

Amātya ƀaṭamantri kapwa ta masö mahöm-höm kabèḥ,
siraŋ ƀarata śīǥra yaṙ laku muliḥ Inundaŋ ḍatĕŋ,
tinon ira tikaŋ kaḍatwan asamun ya tistis kabèḥ,
kadi pwa lĕburékanaŋ lĕbuh apan tayāŋ dwal mĕtu*

sagadgada manaḥ niraṙ laku masuk riṅ aƀyantara,
Umuŋ sahana saŋ kapaṅguh anaṅis sumuṅsuŋ sira,
matakwan amĕpĕṙ siré kalara saŋ naréndrāṙ pĕjaḥ,
satorasi siraŋ Ibū marahakĕn siré saŋ Anak*

huwus nira wĕruḥ ri hétu nira saŋ naréndrāṙ pĕjaḥ,
saroṣa magĕlĕŋ sirèṅ ibu masö ta mojaṙ sira,
lukan kita harébu niṙǥrĕṇa hatinta duṣṭāgĕlĕḥ,
wĕnaŋ kita rumudđa kāṙyya naranāŧa tātaṙ hĕnĕŋ*

Apa k-ꝑala ri saŋ tigāṙ para rikaŋ Alas duṙggama,
kitat hana rikaŋ Ayođya pira göṅa nīnakta wèḥ,
kunaŋ kami kabèh umilwa mati dènta wèt niŋ lara,
Ah-o saꝑala dènta māmbĕk umatīŋ sarāt taṙ masiḥ*

ṅhulun niki kinonta ratwa Aparan guṇā niŋ ratu,
yadin pamuharā wirođa Umalākĕnaŋ rāt kabèḥ,
lawan n-aku winèḥta sora Ađamā sakèŋ lakṣmaṇa,
tumūt ya drĕḋaƀakti tār alaṅ-alaŋ ri saŋ rāǥawa*

nahan nikana liŋ nirāṅuman-uman ri saŋ kékayī,
tataṙ gĕrĕmĕ ratwa đīra sira satya ƀaktīŋ kaka,
nirantara humīs ta luḥ nira gĕlāna wèt niŋ lara,
wawaŋ sira kataṅguhan maṅĕn-aṅĕn pĕjaḥ saŋ praƀu*

sinantwa sira dé nikaŋ bala kabèḥ lawan saŋ Ibu,
Ilaŋ lara nirālilaŋ hati maho maluy niṙmmala,
Apan prakrĕti jāti niŋ dadi kabèḥ matuŋtuŋ pati,
ya tékan inaṅĕn-n-aṅĕn Ira hilaŋ ta kiṅkiŋ nira*

kinon ira ta saŋ balāđika tumunwa saŋ ƀūpati,
maśoca ta mawèḥ tilĕm sira rikaŋ tilĕm niŋ wulan,
samāpta maharèp ta saŋ ƀarata mèta saŋ rāǥawa,
ri satya nira ƀakti riŋ kaka tirun nikaŋ rāt kabèḥ*

liman kuda lawan raŧa pramuꝁa niŋ balānuŋ tumūt,
sĕnadđa dumuluṙ siraŋ ƀarata śīǥra luṅhā sira,
tĕka pwa sira riŋ Alas gaja raŧāśwa kapwānusup,
mahās sira rikaŋ Alas Umulisāk ri saŋ rāǥawa*

ri piṅgir ikanaŋ nadī ri tamasérikā duṙggama,
Alas gahana gahwarāgraha guhānya gamƀīra ya,
lawan kali juraŋ trĕbis biṣama ƀīṣaṇālwāṅawit,
siraŋ ƀarata tātakut nira Alaḥ Umèt saŋ kaka*

taman katĕmu saŋ pinèt lumaku saŋ mamèt taṙ maṅèl,
tĕmu-ŋ lwah atiniṙmmalātiśaya dibya gaṅgā gahan,
maṇik sꝑaṭika candrakāṇṭa ya paḍanya śudđāputiḥ,
kadi pwa ya manaḥ niraŋ ƀarata satya ƀaktīŋ kaka*

muwaḥ ta manusup rikān katĕmu tékanaŋ lwaḥ magöŋ,
pratīta yamunā ṅaranya makiris hilīnyāhĕniŋ,
I soṙ hana ta saṅgamanya kalawan ta gaṅgāputiḥ,
kadi pwa ya ƀaṭāra wiṣṇu kalawan ƀaṭāréśwara*

muwaḥ ta manusup hana pwa patapan pinaṅguḥ nira,
suƀikṣa ya manoharāśrama niraŋ ƀaradwāja ya,
sĕḍĕŋ tiba-tibāṅlaluŋ diwasa kāla soré n-tĕka,
mahāṙṣi saha śisya gorawa masö manuŋsuŋ sira*

Anéka panamuy mahāṙṣi mĕtu saṅka riŋ yoga ya,
Amoǥa manurun manojña kayu pārijātādƀuta,
Asiŋ sakaharĕp saménaka pawèḥ niraŋ paṇḍita,
Aho saꝑala niŋ tapātiśaya sarwakāmaprada*

Anākĕbi riṅ indraloka manurun lawan Apsarī,
ya téka makurĕn-kurĕn ri sira saŋ tamuy kādƀuta,
mabaṅsi maṅiduŋ makinnara malāwu wīṇāṅigĕl,
jĕnĕk ta sira saŋ tamuy dadi tĕhĕṙ maṅantyaṅhinĕp*

waṅuṇ ḍahina śīǥra yaṙ laku muwaḥ Umèt saŋ kaka,
lawan bala ḍatĕŋ sirèŋ talaga dibya mandākinī,
kaŧañcana hana pwa nagna wanawāsa paṅguḥ nira,
siromarahakĕn pradéśa kahanan niraŋ rāǥawa*

pawitra hana citrakūṭagiri duṙggamāwān magöŋ,
manohara ya rāmya yéka kahanan niraŋ rāǥawa,
sahaṙṣa winaraḥ ta saŋ ƀarata śīǥra maṅkat sira,
lawan bala kabèḥ manèk sira rikaŋ gunuŋ duṙggama*

Umèḥ nira tĕkā sasaṅśaya mulat ta saŋ lakṣmaṇa,
waliŋ nira musuḥ ḍatĕŋ r-adĕgakĕn ta laṅkap nira,
sĕnadđa pinasuk niraŋ kawaca yatna đīrāṅadĕg,
Alis nira ya cāla mārĕṅu lalāṭa kumrūkĕna*

tinon ira ya taṙ pasañjata taya-ŋ galaḥ tāpapan,
tuhun kuda liman raŧādulu-duluṙ ya makwèḥ juga*
makin ta maparö wĕruḥ siran inaryakĕn taŋ laras,
masö sira ri saŋ kakāwara-waraḥ ri saŋ rāǥawa*

siraŋ ƀarata śīǥra yaṙ tĕka masö manambaḥ sira,
lawan bala nirāwaraḥ ta sira yaṙ pĕjaḥ saŋ praƀu,
saśoka manaṅis humuŋ sira kabèḥ sawèt niŋ lara,
Anantara mariṙ makiṅkiṅ arahup ta madyus kabèḥ*

naréndrasuta rāma sāmpun arahup ta mojaṙ sira,
Ariṅku ƀaratāt Uliḥ hara rikaŋ Ayođyāpura,
Ujaṙ haji Ikā dumèh aku marèṅ alas tan kalèn,
kitékana gumantya ratwa ya mataŋnya tat saṅśayā*

lawan kita magöŋ guṇanta gaṇitan tatan hĕntya ya,
prawīra wihikan kitèṅ aji lawan kalap niŋ naya,
mataŋnya kita yogya ratwa saꝑalān siwin rākṣakā,
guṇanta Aparan guṇanya yadi tan guṇā niŋ ratu*

kunĕŋ yan alĕmĕḥ pi ratwa ri hanaṅku muṅgwiŋ Alas,
Ujaṙku pituhunta kéwala kitāta ƀaktyākaka,
Awās ya mulihāta liṅku kita haywa śoka-ŋ hati,
hanā ta juga rākṣakā kita rikaŋ kaḍatwan Ari*

nahan ya ta wuwus nirātiśaya đīra dibyaŋ manaḥ,
wĕnaŋ nira rumākṣa saŋ bapa rikā kasatyan Ira,
samaṅkana siraŋ kinon muliha ratwa tātan lĕgö,
siraŋ ƀarata ƀakti riŋ kaka wawaŋ ta mojaṙ sira*

pirā Inaka ni ṅhulun hana rikaŋ kaḍatwan kunĕŋ,
sĕḍĕŋta humiḍĕp Ikaŋ lara hanèṅ alas kāsyasiḥ,
lawan kita ta yogya ratwa tuwi rākṣakā niŋ jagat,
Apan matuha śaktimānta guṇamānta śūrèŋ raṇa*

nya taŋ kuda liman lawan kanaka ratna yogya praƀu,
ndya yuktyan ikihĕn ṅhulun kumawaśākĕnékā kabèḥ,
Amātya ƀaṭamantri yogya karikā sumiwya ṅhulun,
mataŋnya mulihāta ménaka kitāta ƀūpālaka*

lawan ṅhulun atīta niṙguṇa-guṇanta gaṅgopama,
diwākara gunuŋ paḍanta himawān lawan sāgara,
ṅhulun pwa pinujinta śakti guṇamānta tātan tuhu,
Asamƀawa wuwusta maŋduhuṅakĕn mahā maŋlaré*

{tiḍak ḍikĕtahui}
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = :15:

nahan ikana wuwus saŋ kékayīputra sāđu,
dadi sumahur ikā saŋ rāmaƀadrāsi maswī,
muliha Ata kitāntĕn ṅkā ry-ayođyā tamolaḥ,
yadin alĕmĕha séwan pādukaṅkwīki ratwa*

{tiḍak ḍikĕtahui}
– ⏑ ⏑ | ⏑ ⏑ ⏑ | – – – | – ⏑ ⏑ | ⏑ ⏑ ⏓ = :15:

ndan kita pi saraƀāran rākṣaŋ sakala jagat,
kṣatriyawinaya yékā rākṣan katuturakĕn,

{tiḍak ḍikĕtahui}
– ⏑ ⏑ | ⏑ ⏑ – | – – – | ⏑ ⏑ ⏑ | ⏑ ⏓ = :14:

śāsaṇa ya gĕgĕn taŋ śāstra d-wulati lanā,
sojariṅ aji tūtĕn yékā mawa kasukan*

{tiḍak ḍikĕtahui}
– ⏑ ⏑ | ⏑ ⏑ – | – – – | ⏑ ⏑ ⏑ | ⏑ ⏓ = :14:
– ⏑ ⏑ | ⏑ ⏑ – | – – – | – ⏑ ⏑ | ⏑ ⏑ ⏓ = :15:

dèwa kuśala śālā mwaŋ đaṙmma ya pahayun,
mās ya ta pahawrĕdđin byāyā riŋ hayu kĕkĕsĕn,
ƀukti sakaharĕptād wèhi-ŋ bala kasukan,
đaṙmma kalawan aṙŧa mwaŋ kāmāta ṅaran ikā*

{tiḍak ḍikĕtahui}
– ⏑ ⏑ | ⏑ ⏑ – | – – – | – ⏑ ⏑ | ⏑ ⏑ ⏓ = :15:

śīla rahayu rākṣan rāga dwéśa hilaṅakĕn,
kimburu ya ta hīlan śūnyāmbĕkta lawan awak,
nyā-ŋ winaya gĕgön āsiŋ solaḥ kinalulutan,
mwaŋ Aƀimana sampat Antĕnku praƀu maṅaliḥ*

wruḥ pwa kita rikāṅdé prajñā dibya ṅaran ikā,
riŋ raṇamuꝁa sāra mwaŋ wākśūra ya guṇitan,
tyāga kita mapuṇyā riŋ brahmāṅśa muniwara,
nāgata gawayĕntāt rākṣāŋ rāt ya pahapagĕḥ*

{rucira}
⏑ – ⏑ | – ⏑ ⏑ | ⏑ ⏑ – | ⏑ – ⏑ | ⏓ = :13:

krĕtajñatā haran ikanaŋ wruh iŋ guṇa,
mulat rikaŋ bala manĕkĕt manon ulaḥ,
Asiŋ lĕwiḥ linĕwihakĕn rikaŋ hayu,
Ikaŋ masoṙ kinila-kilèŋ sasamƀawa*

mahāt-manon guṇagaṇa dibya riŋ praƀu,
tumon ikaŋ hala-hayu yatna tan hĕnĕŋ,
rumĕŋ­wakĕn lara nikanaŋ prajā kabèḥ,
Apan Ikaŋ Uƀaga lanā ri saŋ praƀu*

{tiḍak ḍikĕtahui}
– – – | ⏑ ⏑ ⏑ | ⏑ ⏓ = :8:

Utsāhāta larapana,
kāṙyyāsiŋ pahapagĕhĕn,
sampay tan gawayakĕna,
riŋ satwāđama ya tuwi*

śaktī siṅha katatakut,
riŋ wīrāsama winuwus,
yatnānyān pamati-mati,
yékānuŋ satiru-tirun*

göŋ hĕṅkāra ya ta hilan,
nindā tan gawayakĕna,
tañ janmāmuhara wĕrö,
yékā praśraya sumuka*

{pawitrā}
– – – | – ⏑ ⏑ | ⏑ ⏑ ⏓ = :9:

nyā-ŋ mukyāntĕn kanĕkĕtakĕn,
haywāsampay riṅ asih-asiḥ,
dibyaŋ śāstrān linagi-lagin,
yāwat mèwĕḥ ya pinituhun*

saṅkā niŋ wruḥ Aji ginĕgö,
nītijñācāra kapuhara,
paṇḍyācāṙyya dwija pahayun,
göṅĕntātaḥ Ikanaṅ asiḥ*

krođāmbĕk yélagakĕn ika,
doṣākwèḥ duṙbbala winuwus,
mwaŋ wadwānuŋ rahayu milag,
mitrādoḥ taŋ musuh aparĕk*

śāntāsiḥ nitya tuhagaṇan,
haywāpĕs riŋ kinatakutan,
wadwā doṣanya palĕ-palĕḥ,
tan wruḥ riŋ twaŋ ya guragaḍa*

kadyaṅgā niŋ wĕḍus upaman,
ƀītātwaŋ riŋ kayu maṅadĕg,
yapwan suṇḍé wijah umanèk,
Īꞓā tan saṅśaya malayū*

doṣāgöŋ wwaŋ jĕnĕk aṅinum,
māhā-ŋ cittālupa mawĕrö*
pāruṣyèŋ wwaŋ prakaṭa wĕgig,
rāhasyāsiŋ winuni mĕtu*

haywādwa-dwāmuhara hala,
duṙƀāgāwās ta ya Inupĕt,
mwaŋ wadwāsiŋ kuṭila katon,
tan wiśwāsāna ta Ikahĕn*

nindā riŋ wwaŋ ya ta manapis,
tan saktā riŋ wiṣaya dahat,
dyūtāsiŋ duṙyyasana kunĕŋ,
yékānuŋ tan gawayakĕna*

{pṛŧiwītala}
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ = :17:

nihan ta gawayanta nitya maṅĕmit prajā maṇḍala,
wihāra pahayunta paṙhyaṅan umaḥ ƀaṭārāmĕrĕn,
hawan patani pañcuran talaga sétu tambak taman,
pĕkĕn wwatan asiŋ sakahyuna nikaŋ prajā yad-gawé*

limanta raŧa tuṅgaṅan lagi-lagin śraman sañjata,
mawèha kita kaṙmma piṇḍa rĕṣiƀojanāṅkĕn salèk,
Ikaŋ kuśala hosakĕnta ya kabèḥ pamūjā gĕṅĕn,
ya tonĕn ikanaŋ sarāt kita janānurāgérikā*

wulatta rikanaŋ manéwita kabèḥ watĕk séwaka,
guṇanya kalawan Asiḥnya matuhan Ikā tiṅhali,
suśīla saguṇātiƀakti yadi tan sujanmā tuwi,
sayogya pahayun Ikā ṅuni-ṅunin sujanmālapĕn*

tatan wawaṅ awèha riŋ suka parīkṣanĕntériya,
lumakwakĕna ṅ-ajña yan dadi rikā ta yan wèhana,
guṇanya mapagĕḥ manaḥ nika sumiwya saŋ ƀūpati,
kitékana kināsihan suƀaga dibya ratnopama*

samaṅkana Ikaŋ manéwita yadin saloƀāsulit,
hanomarahakĕn ya tan rahayu lāgi saṅkĕŋ hala,
Iṅötakĕna cāra yékana paṅawruhèŋ duṙjjana,
Asiŋ lagi katon bĕnĕṙnya ya ta gopitan saŋ praƀu*

Awās ya hala wigrahanta Ika yan Ulaḥnyān salaḥ,
hilāṅakĕna yan sadoṣa wuwusĕn wiwékan tĕmĕn,
samaṅkana yadin r-ahat dĕmakananta wèhĕn suka,
ya tékana wĕnaŋ Anugraha lawan wĕnaŋ wigraha*

ƀaṭāra rawi yopamanta manasèŋ sarāt taṙ maṅèl,
samaṅkana ta saŋ praƀūmilaṅakĕn Ikaŋ duṙjjana,
śaśaṅka magawé Asiḥ sira janānurāgèŋ sarāt,
Awās ta kita maṅkanāri yat ahāta riŋ pun-punan*

gunuŋ ya ta paḍanta ƀūpati Ikaŋ prajāṅkĕn ḍukut,
patūti guṇa-doṣa niŋ Ulah ikā mataŋnyān suka,
Ikaŋ prawara pora waṙgga wanatulya yāṅkĕn Alas,
kitékana ta siṅha rākṣaka dumèḥnya śoƀān katon*

{śiꝁariṇī}
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = :17:

Ikaŋ ŧāni prītīnuƀaya guṇa niŋ ƀūpati lanā,
ya saṅkanyā-ŋ ƀogān hana pakĕna niŋ rājya ya tuwi,
Asiŋ sénāluḥnyékana ta tuluṅĕn haywa humĕnĕŋ,
lima lwiṙ niŋ sākṣāt ƀaya tĕka rikaŋ pora ya paḍĕm*

kinonkon saŋ swāmīkana ta Umarèŋ wanwa mapanas,
maliŋ makwèḥ lumrāṅhala-hala lawan drohaka wanèḥ,
kapātnyékā saŋ wallaƀa ya winilaŋ duṣṭa tan alaḥ,
lima mwaŋ loƀé saŋ narapati nahannyaŋ ƀaya magöŋ*

mataŋnyāntĕn tiṅhal sahana ni watĕk niŋ bala dĕlön,
Ikaŋ prajña wruḥ riŋ naya winaya śīlanya rahayu,
tan alwāmwaŋ yatnān drĕḋa maniwi tan loƀa samatā,
nahan pratyakṣantèŋ hala-hayu taman dadya manasar*

sunītī priḥ tāntĕn gagapi hati göṅĕn guṇagaṇan,
musuḥ topāyan toḥ pisani panas iŋ pāśa pahasat,
Iké śatruntad-don sahana pakĕna mwaŋ kira-kira,
tatan wèhĕntātāƀawaha gĕsĕṅiŋ drohaka raraḥ*

Ikaŋ mèṅĕt wruḥnyèŋ maniwi mulat iŋ ƀakti ya gawé,
prayatna wruḥ riŋ dé tan alĕmĕha riŋ krĕtya rahayu,
wĕrö niŋ cittāgöŋ ya ta hilaṅakĕn riŋ hati lagé,
swaƀāwèŋ janmékaŋ mada kaluṣa tātaḥ ya manaput*

kaśaktin mwaŋ prajñā kuśala ya ta ƀoganya tamalaḥ,
surūpā tatwajñèṅ aji ya sapujintékana kabèḥ,
kitāntĕn saṅkĕp riŋ guṇagaṇa Ikaŋ ƀakti sudrĕḋa,
hilantékaŋ Ambĕk manaya-naya mattāmiṣa puji*

nahan dé saŋ nāŧākĕmita Irikaŋ ƀūmi suƀaga,
parāṙŧāsiḥ yāgöŋ saka lara nikaŋ rāt winulatan,
tumiṅhal yātāsiŋ sawuwus ikanāŋ śāsana tinūt,
tĕpĕt māsiḥ taṙ wruḥ kutila milag iŋ bañcana dumèḥ*

{śiꝁariṇī}
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = :17:

nahan tojaṙ saŋ rāma manĕkĕt iṅ antĕn mapagĕha,
sahaṙṣāmbĕk saŋ ƀārata ta rumĕṅö śabda karuṇa,
manĕmbaḥ māmwīt saŋ ƀarata ri siraŋ rāmawijaya,
lawan wadwākwèḥ mwaŋ sahana-hana niŋ ƀrĕtya mamuhun*

{tiḍak ḍikĕtahui}
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = :15:

Aŧa lumaku muliḥ saŋ kékayīputra luṅhā,
tinawanakĕn irékaŋ pādukātyanta dibya,
ya ta siniwi sinĕmbaḥ dé nikaŋ wwaŋ ry-ayođyā,
ƀarata sira tamolaḥ ƀakti maŋ­rākṣa rājya*

#catuṙŧas saṙggaḥ#
<mālaƀāriṇi>
⏑ ⏑ – | ⏑ ⏑ – | ⏑ – ⏑ | – ⏓ = :11:
⏑ ⏑ – | – ⏑ ⏑ | – ⏑ – | ⏑ – ⏓ = :12:

ndat atīta sirāṙ hanèŋ kaḍatwan,
sira saŋ rāma hanèṅ alas tamolaḥ,
rikanaŋ giri citrakūṭa r-uṅgu,
kalawan lakṣmaṇa jānakī susatya*

hana tāśrama saŋ mahāṙṣi Atri,
ya tikānuŋ pinaran niraŋ tigaŋ wwaŋ,
Atigorawa saŋ mahāṙṣi maṅliŋ,
karuṇékaŋ śaraṇāgatātidibya*

tamataṙ malawas sirāṙ hana ṅka,
hana tālas karĕṅö pratīta riŋ lwā,
Atiƀīṣaṇa daṇḍakā ṅaranya,
ya paran saŋ raǥuputra rāmadéwa*

{tiḍak ḍikĕtahui}
⏑ ⏑ – | ⏑ ⏑ – | ⏑ – ⏑ | – ⏓ = :11:
⏑ ⏑ – | – ⏑ ⏑ | – ⏑ – | ⏑ ⏓ = :11:

Umahas sira tā hanaŋ katākut,
kalawan saŋ Ari lèn priyā nira,
hana rākṣasa rodra yéka maṅsö,
Umahā mātyana donya tan kalèn*

{mālaƀāriṇi}
⏑ ⏑ – | ⏑ ⏑ – | ⏑ – ⏑ | – ⏓ = :11:
⏑ ⏑ – | – ⏑ ⏑ | – ⏑ – | ⏑ – ⏓ = :12:

si wirāđa ṅaranya tan panoli,
I ruhuṙ n-uṅgu sukunya wèḥ sumuṅsaŋ,
Atirodra taṅanya paŋlakunya,
Atakut mrĕtyu tumon ya rodrarūpa*

Umulat ta naréndraputra kāliḥ,
sira tātaṙ matakut masö tumandaŋ,
Awamāna Ikaŋ wirāđa mūṙkꝁa,
tumahā saŋ nrĕpaputra hīnaśakti*

Umasö ta maṅaŋ tutuknya malwa,
kadi raṇḍö ta sukunya ƀinna yāgöŋ,
maluṅid kadi gañjiran kukunya,
ya ta paŋduknya ri saŋ naréndraputra*

Umulat sira karwa śīǥra maṅsö,
sumikĕp karwa matuṅgalan sukunya,
sinĕbit wadi dé nirāṙ dudut ya,
mati tātan pabiṣān śiwak Awaknya*

ri pĕjaḥ nikanaŋ wirāđa mūṙkꝁa,
Umahas saŋ nrĕpaputra niṙƀayātaḥ,
tĕmu ṅ-āśrama dibya śoba rāmya,
patapan saŋ śaraƀaṅga yoga sidđi*

sira saŋ rĕṣi sidđa dibya yogī,
wihikan riŋ paramāṙŧa tatwa sūkṣma,
paripakwa samāđi niṣkalĕṅka,
dadi mamwit ta siromarèŋ kamokṣan*

kita rāma ṅaranta rājaputra,
kami mamwīta marérikaŋ kamokṣan,
lalu ƀāgya tĕmĕn kitāt para ṅké,
kita nārāyaṇa maṅgalaṅku dibya*

hana tāśrama saŋ sutīkṣṇa yogī,
yatikānuŋ wĕgilĕnta tat makūṅa,
maparö ya taman madoḥ saka ṅké,
rĕṣi yogī śaraṇānta saŋ sutīkṣṇa*

Iti nā ta wuwus niraŋ tapaswī,
dadi tāyoga sirāsamāđi sidđi,
magawé sira bahniđāraṇèka,
magĕsöŋ śīṙṇna Awak nirātma pāsaḥ*

Aŧa mokṣa siraŋ mahāṙṣi sidđi,
kawĕkas saŋ raǥuputra rāmadéwa,
Umuwaḥ manusup sirèṅ alas göŋ,
tĕmu tékāśrama saŋ sutīkṣṇa yogī*

saꝑalān winĕgil siraŋ sutīkṣṇa,
karuṇā riŋ wanawāsakāciŧī ya,
malawas ta naréndraputra rāma,
rikanāṅ āśrama wètnyasiḥ mahāṙṣi*

{prabođitā}
⏑ ⏑ – | ⏑ ⏑ – | ⏑ – ⏑ | ⏓ = :10:
⏑ ⏑ – | – ⏑ ⏑ | – ⏑ – | ⏑ ⏓ = :11:

Umahas ta sirèŋ tapowana,
tinamuy dé nira saŋ mahāmuni,
ꝑalamūla pawĕḥ niraŋ rĕṣi,
yatikāhāra nirāṙ hanèṅ alas*

I sĕḍĕŋ nikanaŋ wĕṅin tĕka,
maturū saŋ nrĕpaputra riŋ Alas,
kalaśā nira ron ikaŋ kayu,
Umahā mabrata đīra taṙ lĕgö*

rahinanya mahās sirèṅ alas,
mrĕga yā téka gawé nirāburu,
mamatīka kĕnas rikèṅ alas,
ya pamūjā nira nityakāla ya*

wiku paṇḍita wédapāraga,
Umahas māmĕṅ-amĕŋ riṅ āśrama,
rasikā tinamuy ya dé nira,
pinakāhāra saśéṣa saŋ tamuy*

wiku rūpa nirāṙ hanèṅ alas,
paḍa santoṣa rikaŋ kulit kayu,
kayu yéka kadaŋ nirādasiḥ,
ya paṅöban nira kāla niŋ panas*

sira tāpasawéṣa yan katon,
ndan ikaŋ Āyuđa yéka tan kasaḥ,
Aƀayā nira saŋ mahāṙṣi don,
brata saŋ wīra rumākṣa saŋ wiku*

patapan ri samīpa niŋ gunuŋ,
paḍa kapwénahasan ta dé nira,
kinĕmit ya rinākṣa riŋ ƀaya,
suka ménak ta pahoma saŋ rĕṣi*

salawas nirar uṅgu riŋ Alas,
tamatan lèn inaṅĕn-n-aṅĕn Ira,
suka duḥka niraŋ mahāmuni,
ya cinittā winiwéka riŋ hati*

saꝑalāṙ wĕka saŋ raǥūttama,
Ikanaŋ citta parāṙŧa kéwala,
tar upékṣa laranyawak nira,
prihataḥ kāṙyya niraŋ mahāmuni*

kramakāla Umèḥ kulĕm tĕkā,
rikanāṅ āśrama sānđyawéla ya,
tamataṙ malupèŋ bratājapa,
kadi saŋ tāpa susatya sātwika*

rahinanya Atīta taŋ kulĕm,
sakatambé Umuwaḥ sirājapa,
tamataṙ kalupan hĕlĕm-hĕlĕm,
matutuṙ tèŋ brata đīra niścala*

hana śūṙppaṇaꝁā ta rākṣasī,
ya tikā cāra niraŋ daśānana,
Umahas ya rikaŋ Alas kabèḥ,
tĕka riŋ daṇḍaka kānanāśrama*

tinĕmunya ta saŋ nrĕpātmaja,
riṅ alas kāwit amèt sĕkaṙ sira,
kalawan janakātmajādulur,
sira taṙ kāntun asiŋ paran tumūt*

dadi mūṙ ya tumon sirādulur,
Ikanaŋ śūṙppaṇakā ta kéraṅan,
manusup ya rikaŋ Alas wanèḥ,
tĕmu saŋ lakṣmaṇa tāṅalap sĕkar*

kĕna kāma sarāga yan wulat,
magawé ƀāwa mahiñji yan laku,
paripūṙṇna Awaknya riŋ hayu,
wulan iŋ puṙṇnamakāla tulya ya*

{mālaƀāriṇi}
⏑ ⏑ – | ⏑ ⏑ – | ⏑ – ⏑ | – ⏓ = :11:
⏑ ⏑ – | – ⏑ ⏑ | – ⏑ – | ⏑ – ⏓ = :12:

maḍĕmit sapĕgĕg tĕṅaḥnya māmbĕt,
mamanis lèn pamatanya rāmya molĕm,
malurus ta pupūnya lén wĕtisnya,
jarijinyānuji laṇḍak ujwalābāŋ*

jaǥananya magöŋ susunya buntĕr,
maputiḥ huntwalaris Iruŋnya śoƀā,
sĕsĕranya maṇik manojña saśrī,
masĕkaṙ rāmya marumpukan masumpiŋ*

mamanis ta wulatnya lèn guyunya,
Ikana lwiṙnya makin sarāga mahyun,
ri sawèt ni hiyunya tā Iraŋnya,
ri siraŋ lakṣmaṇa yan masö ta mojar*

kaka lakṣmaṇa hé sumitraputra,
Aku mūṙcꞓā kĕna kāma dènta tībra,
Asihanta kunĕŋ taman pahīṅan,
hulunantāku baśā kité tuwuḥku*

salawas ni huripku tan kasāha,
ri kitāsiŋ saparanta tan madoha,
sapakonta riké ṅhulun kadadya,
ri sĕḍĕṅtāt anumāna riŋ kĕnèŋ hyun*

Iti nā ta wuwusnya tā Iraŋnya,
sinaput dé ni panaḥ ƀaṭāra kāma,
sumahuṙ ta siraŋ sinoma-somaḥ,
sira saŋ lakṣmaṇa gadgadā ta dénya*

Aparan kita dibyarūpa mojar,
ry-apa saṅkanta Amānuṣākrĕtinta,
tamatat matakut rikèṅ alas göŋ,
tak anon ṅwaŋ tuwi lèn anuŋ tĕka ṅké*

lalu dibya hayunta kādƀutāku,
Apa jātinta yan apsarī ta kūnĕŋ,
paricāra winèḥ ya kāntunèka,
kita kanyāhayu towi tuṅga-tuṅgal*

{prabođitā}
⏑ ⏑ – | ⏑ ⏑ – | ⏑ – ⏑ | ⏓ = :10:
⏑ ⏑ – | – ⏑ ⏑ | – ⏑ – | ⏑ ⏓ = :11:

nya dumèh aku saṅśayā tĕmĕn,
kita mojaṙ ry-aku tan kĕnèṅ iraŋ,
kadi mèdi wuwusta maŋlaré,
kita déwākrĕti mānuṣa ṅhulun*

yuwatī kita kanyakā kunĕŋ,
Aŧawātaḥ palakunta diṇḍaré,
ya mataŋnya taman kĕnèṅ iraŋ,
ta wuwus torasi ri ṅhulun Ari*

kalawan n-aku tak sayogya wèḥ,
ri kakaṅku t-para yogya māsiha,
sira rāma ṅaran nirèŋ jagat,
Anumānèŋ kĕna rāga mūṙcꞓita*

guṇamānta sĕḍĕŋta yowana,
sira saŋ rāma ta māsihé kita,
wihikan maṅiriŋ Anākĕbi,
sira tāmolya ri kahyunanta wèḥ*

Amanis pamata-n-nirālaris,
paṅawak sahya lawan muꝁābuṅaḥ,
tuwi bāhu nirāwiḍaŋ katon,
paṅalaḥ śatru gawénya riŋ raṇa*

hana kadga nirātitīkṣṇa ya,
tan adoḥ yadyapi yan tĕkāŋ musuḥ,
tinahā Ikanaŋ raṇān tĕkā,
ya karākṣā nira don ikaŋ tĕwĕk*

wwara tāyuđa lèn laras magöŋ,
taya tāŋ wwaŋ Umĕnaŋ mayat tikā,
paṅalaḥ nira riŋ musuḥ kabèḥ,
Ikanaŋ rākṣasa mūṙkꝁa sāhasa*

sumukū patapan mahāmuni,
hana miǥnékana yajña saŋ rĕṣi,
rĕṣiśatru ya mélik iŋ wiku,
ya pinatyan n-ira tan paśéṣa ya*

suka saŋ rĕṣi niṙƀayĕŋ Alas,
ri kadibyan niraṅ āṙyya rāǥawa,
ya mataŋnya sayogya yat siwin,
kita ƀāgyan yadiyat paré sira*

wara lakṣmaṇa nā ta liŋ nira,
Ikanaŋ śūṙppaṇaꝁā gĕlāna ya,
rumĕṅö guṇa saŋ raǥūttama,
dadi maṅsö ya sahaṙṣa yan tĕka*

satĕkanya wuwusnya tan kalèn,
sira saŋ rāma wawaŋ sirāsahur,
Ari dibya hayunta komala,
lalu hémanta ya tan kataṅgapa*

nya sirāri Ariṅku taṙ madoḥ,
sira sītā karĕṅö rikèŋ sarāt,
tamatak maṅaṅĕn-n-aṅĕn wanèḥ,
rasikā tuṅgal ataḥ kurĕnkwari*

nya kunĕŋ wuwusaṅkwi yogya ya,
Ikanāriṅku si lakṣmaṇāt para,
kurĕnanya kitāri māsiha,
kita kanyā ta surūpa komala*

raǥuputra nahan wuwus nira,
Ikanaŋ śūṙppaṇaꝁā maluy ta ya,
I siraŋ taruṇāṙyya lakṣmaṇa,
Alah ahyun kĕna kāmabāṇa ya*

Umasö ta-taman kĕnèṅ iraŋ,
sumĕḍĕk kéraṅ-iraŋ Ulaḥnya wèḥ,
tan ulaḥ nikanaŋ Anākĕbi,
pinakolaḥnya ya nīca kaśmala*

Umulat maṅiṅöt-iṅötakĕn,
sira saŋ lakṣmaṇa kādƀutaŋ manaḥ,
kala mūṙkꝁa Iké ta rākṣasī,
ya ta sandéha sirāṙ sikĕp ta ya*

tinĕwöṙ nira nāsikā niké,
Ikanéruŋnya huwus pĕgat hilaŋ,
Umĕsat ya mibĕṙ marèŋ laṅit,
mĕtu jātinya ya rākṣasīn katon*

Aku śūṙppaṇaꝁāku rākṣasī,
kita tan wruḥ ry-aku mūḋa kāsyasiḥ,
jaga yatna huripta rākṣa ya,
biṣamāt-mātya tĕkā kakaṅku ya*

ꝁara dūṣaṇa rakṣasottama,
rikanaŋ śākti paḍanya tan hana,
Aniwāṙyya ya wīra riŋ raṇa,
kita kāliḥ Ulihanya yan tĕkā*

ri huwus ni wuwusnya maṅgĕmĕr,
malayū śūṙppaṇaꝁānaṅis ta ya,
winĕgilnya kakanya śīǥra ya,
triśiraḥ mwaŋ kara lèn si dūṣaṇa*

kaka hé triśiraḥ tuluŋ ṅhulun,
lalu tad wruḥ ri laraṅku mohita,
tamatan paṅaṅĕn-n-aṅĕn kita,
Ikanaŋ śatru ya sāhasé ṅhulun*

wwara rāma ṅaranya tāpasa,
hana tārinya ṅaranya lakṣmaṇa,
wikuƀāwa katon mahāṙdđika,
gumĕgö ṅ-āyuđa duṣṭacitta ya*

pariƀūta wĕnaŋ ya sāhasa,
tumĕwöṙ téka Iruṅku niṙǥrĕṇa,
tuwi tan hana doṣa ni ṅhulun,
Ikanaŋ lakṣmaṇa yomahāwĕgig*

yadiyat hĕnĕṅāta riŋ musuḥ,
tat asĕṅhit hana sāhasé ṅhulun,
Apa dona ni jīwitaṅku wèḥ,
Apa tak péruṅ iraṅku tan sipi*

praƀu rāwaṇa nāŧa ni ṅhulun,
tuwi makwèḥ ta kakaṅku rākṣasa,
tamataṙ matakut Ikaŋ musuḥ,
ya masampé ry-aku tan pakāraṇa*

Aparan ta guṇaṅku yak hanā,
lĕhĕṅaŋ mātya kunĕŋ misan-misan,
yadiyat hĕnĕṅāta riŋ musuḥ,
tat asĕṅhit hana sāhasé ṅhulun*

{mālaƀāriṇi}
⏑ ⏑ – | ⏑ ⏑ – | ⏑ – ⏑ | – ⏓ = :11:
⏑ ⏑ – | – ⏑ ⏑ | – ⏑ – | ⏑ – ⏓ = :12:

ya mataŋnya yadin hanāsihanta,
Ikanaŋ rāǥawa lakṣmaṇolihanta,
Aku niśśaraṇā kitāśrayaṅkwa,
yan agöŋ śakti nikaŋ musuḥ prihĕnta*

Apa tan pasahāya tuṅga-tuṅgal,
ꝑalamūlāśana yāmaṅan gĕgāṅan,
daluwaŋ wĕḍihanya rūkṣa duḥka,
Ikanaŋ sakṣaṇa yālahāta dènta*

kala śūṙppaṇaꝁā nahan Ujaṙnya,
triśiraḥ krođa ya maṅgĕtĕm masĕṅhit,
kara dūṣaṇa lèn sarodra matta,
manĕpak bāhu masiṅhanāda mojar*

Ari śaṙppaṇaꝁā tamat saśoka,
kami kāliḥ ta makolihékanaŋ wwaŋ,
takarin naraƀakṣakāmaṅan wwaŋ,
taya doṣanya tuwi n-pĕjaḥ ya dèṅku*

ri huwusnya masiṅhanāda maṅkat,
kalawan rākṣasa ƀrĕtya kapwa saṅkĕp,
tĕka yèŋ patapan parĕŋ ya mahyā,
paḍa maṅsö sumahab lawan balanya*

mapapan makatap-katap ya saṅkĕp,
matilañjaŋ majajaṙ kabèḥ mapañjaŋ,
magalaḥ magalak malād ilatnya,
malipuŋ puŋ juga riŋ wĕgig g-umaṅkat*

{prabođitā}
⏑ ⏑ – | ⏑ ⏑ – | ⏑ – ⏑ | ⏓ = :10:
⏑ ⏑ – | – ⏑ ⏑ | – ⏑ – | ⏑ ⏓ = :11:

saḍatĕŋnya kabèḥ maṅĕmbuli,
sira saŋ rāǥawa lakṣmaṇomasö,
pinanaḥ nira tan paśéṣa ya,
hibĕkan waṅkay ikaŋ tĕgal kabèḥ*

{tiḍak ḍikĕtahui}
⏑ ⏑ – | ⏑ ⏑ – | ⏑ – ⏑ | ⏓ = :10:
⏑ ⏑ – | – ⏑ ⏑ | – ⏑ – | ⏑ – ⏓ = :12:

hana ƀinna śiwak Awak nikā,
hana timpaŋ pinanaḥ pupūnya timpal,
tahulan ni hulunya ya rĕmuk,
hana mānaŋ-manaṅan hilaŋ taṅanya*

kumĕtĕṙ sawanèḥ hanālayu,
hana méraŋ Umaluy pwa yékaṅāmūk,
ri muꝁanya mabāŋ mulĕk m~tu rāḥ,
gumaluṅgaŋ ri gulūnya rodra taŋ hrū*

{puṣpitāgra}
⏑ ⏑ ⏑ | ⏑ ⏑ ⏑ | – ⏑ – | ⏑ – ⏓ = :12:
⏑ ⏑ ⏑ | ⏑ – ⏑ | ⏑ – ⏑ | – ⏑ – | ⏓ = :13:

bala makabalasaḥ wanèḥ kabuñcaŋ,
dadi mapuliḥ triśiraḥ masö masĕṅhit,
saraƀasa magalak Ulā paḍanya,
garuḍa paḍā nira saŋ naréndraputra*

Inarah-arah ikā gulūnya riŋ hrū,
hana warayaŋ dadalī jugāṅlayaŋ ya,
suniśita maputiḥ tĕlas malaṇḍĕp,
ya mĕgatakĕn ri gulūnya rāḥnya muñcar*

hulu makabarubuḥ tibā kabèḥnya,
kadi ta ya pāṙśwa nikaŋ gunuŋ rubuḥ rūg,
tat ujara ta-takut niraŋ tapārĕs,
tuwi bala rākṣasa tan wĕnaŋ mulat ya*

#pañcamas saṙggaḥ#
<rajanī>
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ – ⏑ | ⏑ ⏓ = :17:

Aŧa ri pĕjaḥ nikaŋ triśira śīǥra hulūnya tibā,
dadi ta masö masĕṅhit ikanaŋ ꝁara dūṣaṇa lèn,
saha bala maŋlayaŋ kadi ta méǥa katon ahirĕŋ,
karatala kadga cakra winawanya ya tulya kilat*

hana mamanaḥ wanèḥ kadi ta bajra panaḥnya biṣa,
tali ni panaḥnya rodra kumupak kaharan gĕlapa,
raǥusuta bāyubajra ya paḍā ni panaḥ nira bāp,
ya ta kumĕnékanaŋ kala tibā sahananya pĕjaḥ*

ri pati nikaŋ musuḥ si ꝁara dūṣaṇa lèn triśiraḥ,
makin asĕkĕl gĕlāna ta si śūṙppanakā manaṅis,
dadi malayū tĕkènajarakĕn ta kakanya pĕjaḥ,
ri sira ta saŋ daśānana masö ya mahā manĕsĕl*

praƀu kita rāwaṇātiśaya śakti jayèŋ ƀuwana,
praṇata musuḥta ƀakti matakut sahananya kabèḥ,
surapati saŋ hyaṅ indra tuwi ƀakti sira praṇata,
kaŧam api duṙnaya pwa kita hīna tamat panulus*

hana kari cārakanta ya kinon mahasèŋ prĕŧiwī,
sumusupanaŋ Alas biṣama śatru hanā matapa,
ya tika tahānta haywa humĕnĕŋ pwa kitèŋ biṣama,
ya Ika kaduṙṇnayanta Amĕṅāmni balanta pĕjaḥ*

si kara si dūṣaṇa triśira sūra suđīra pĕjaḥ,
lumaku kinon matuṅgwa rikanaŋ giri ḍaṇḍaka ya,
mati kapisan taman pabisa dé nika saŋ matapa,
prakaśita rāma lakṣmaṇa matī ya taman pamalĕs*

sahana-hananta mātya kita dénya si dāśarati,
ya ta walĕsĕnta toḥ kira-kiran pĕjahanya huwus,
saꝑala Ikā kasĕṅhitakĕnéka pĕjaḥnya kabèḥ,
Apan anipis pagĕṙta yadiyan mahurip biṣama*

kita mamaṅan magoṣṭi maṅinum saha ƀrĕtya wijaḥ,
wiṣaya kasakta tat Aṅĕn-aṅĕn ṅ-awasāna pijĕr,
kita wĕgig iŋ musuḥ daṅu-daṅū magĕlöm aṅawit,
hana pariƀūta śatru tamatan pamalĕs pwa mĕné*

rikanaṅ alas ri ḍaṇḍaka siraŋ tapa taṙ matakut,
pratidina homayajña ginawé nira kapwa lanā,
tuwi taya rākṣasāṅipik-ipik rikanaŋ patapan,
raǥusuta rāma lakṣmaṇa Ataḥ katakutnya kabèḥ*

rasika ta saŋ raǥūttama-taman pasahāya tuwi,
Inatus-atus ta rowaṅ ikanaŋ ꝁara dūṣaṇa bāp,
punar api tan hanāmyati matap mati yāguliṅan,
Ikana panaḥ niraŋ raǥusutādƀuta mrĕtyu juga*

dađi ǥrĕta māṅsa matsya pinaṅan ꝑala dibya raṣa,
surawara déwatā ya pinaṅan ya warĕg ya mĕné,
Ikana balanta rākṣasa humöt ya kabèḥ malapā,
Alah atakut ri saŋ prawara rāǥawa lakṣmaṇa ya*

ya tika dumèḥ kitāmriha mabudđya ya laṇḍĕpana,
wiṣaya ya tāryakĕn maran agöŋ ta hayunta lanā,
Atiśaya cañcalékanaṅ inak kṣaṇa matra hilaŋ,
ya ta kĕmitĕn prihĕnta gawayĕnta ṅ-upāya huwus*

wwara ta ya ǥāra saŋ raǥusutottama riŋ rahayu,
Awak akilākiris mrĕdu ya komala konĕṅ unĕŋ,
swara nira haṅsanāda mamanis juga yan karĕṅö,
ya ta Alapĕnta liṅku saꝑalān kawawéri kita*

Ataha-tahan matanta Apa tapwan anoṇ ḍahayu,
Ikana Iruŋta tan saꝑala yan tan ikārĕkana,
tuwi taliṅanta niṙ-guṇa ya tan paṅujaṙnya rĕṅön,
suka paripūṙṇna riŋ hayu Asiŋ kahanan rasikā*

sari-sari niŋ rasātiśaya sāri nikaŋ wiṣaya,
yan ika jugānakĕbya tat aṅipya wanèha ta ya,
Asiṅ umulat riyāhyuna manaḥnya sumomaha ya,
triƀuwanarājya yéka palakunya wĕlīna ta ya*

hari-dayitā śacī tuwi taman pamaḍāna hayu,
girisuta rohiṇī rati Apūṙwwa taman pamaḍé,
hayu rasikā kabèḥ rahayu liŋ niṅ apuṅguṅ ikā,
Anakĕbi saŋ raǥūttama jugāhayu liṅku putus*

ya Ikana liŋ nikaŋ Ađama śūṙppanakān pawuwus,
ri sira ta saŋ daśānana wawaŋ sumahuṙ ta sira,
Ari kita haywa cāla hrĕdayanta tamat Alara,
takarin iké si rāwaṇa ṅaranya jayèŋ ƀuwana*

syapa karikā tinonta kinaƀaktyan iṅ indra kunĕŋ,
kuliśa ta śīṙṇna bajra ri ḍaḍaṅku taman paṅani,
hana ta liman hyaṅ indra sinikĕpku taman paṅapa,
ḍukut upamanya tan paguṇa dèṅku tinimpalakĕn*

nda taṅa-taṅā praƀāwa ni si rāwaṇa tan papaḍa,
satata mara-ŋ wulan Umĕtu pūṙṇnama taṙ wiluma,
mamawa wuṅa n-tahun sahana niŋ hyaṅ alaḥ matakut,
sa Isi nikaŋ surālaya Anéka kahĕnti kabèḥ*

Ikana wuwusta hāsya mata kéraṅ-iraŋ dahatĕn,
yak atukarāpraṅa mwaṅ ikaṅaŋ tapa dāśaraŧī,
tuwi ya manūṣya hīnabala tan hana śakti riya,
saka riyasiḥku tag wihaṅ asiŋ sapakonta rari*

Aŧa ri huwus nirominaki citta si śūṙppaṇakā,
lumaku sirāhawan gagana śīǥra manojawana,
pratita si candrahāsa ya tĕwĕk nira tan kapasaḥ,
satĕka nirèŋ samudra sumĕpĕṙ ta sirèŋ pasisi*

mara-marahaŋ marīca ya ta don ira yan sĕpĕra,
satĕka nirāṙ waraḥ ta si marīca ri karya nira,
dadi sumahuṙ satorasi mataṅguh alaḥ matakut,
ya huwus alaḥ pwa ṅūni pinanaḥ riṅ aṅin ya katūb*

praƀu kita hé daśānana nanā kita yat malagā,
lawan ika saŋ raǥuprawara rāma ya śakti tĕmĕn,
Ikana si candrahāsa ya tĕwĕkta taman paṅapa,
mataṅ ika haywa māra Irikaŋ tapa dāśaraŧi*

hana sira jāmadagni wiku śakti matī ratu bāp,
saṅ umĕjahīkaṅ aṙjjuna sahasraƀujèŋ palagan,
syapa karĕṅö Anuŋ malahakĕn sira tan hana lèn,
raǥusuta kéwalāta winuwus sira śakti jaya*

nya ta ya si tāṭakākya bali māti tĕkap rasikā,
Aŧa ri sĕḍĕŋ mayajña sira saŋ rĕṣi kampalayu,
kapati gupuy ṅhulun kapalupuy pinanaḥ riṅ aṅin,
praƀu ta turuŋ tamad wruh i-gĕlis nira yan pamanaḥ*

Atiśaya riŋ đanuṙđara raǥūttama taṙ papaḍa,
taku-takutĕn nikaŋ Asura rākṣasa taṙ papuliḥ,
samĕna nikaṅwaṅal mati cĕṅĕlnya pĕgat pinanaḥ,
si ꝁara si dūṣaṇa triśira śīṙṇna suđīra pĕjaḥ*

Umilu sirèŋ swayambara ri yajña niraŋ janaka,
hana ta laras Umuṅgu ri tĕṅaḥ nikanaŋ pasaƀān,
sahana niraŋ ratu pwa ya mayat ya taman kawĕnaŋ,
kaŧam api saŋ raǥūttama mayat ya tikĕl wĕkasan*

kita suka kéwalāwĕrĕ-wĕrö mamaṅan maṅinum,
saha bala matta māṅsaka surā Ininumta lanā,
Amija-mijaḥ sĕkaṙ jĕnu suganđa jĕnĕk riṅ inak,
ndya ta gamananta tat Alaha riŋ raṇa dé rasikā*

nahan ujar iŋ marīca ya mataṅguh akon maluya,
muji guṇa saŋ raǥūttama ri śakti nirātiśaya,
mĕdi-mĕdi saŋ daśānana ya donya Alaḥ matakut,
dadi magĕlĕŋ ta saŋ daśamuꝁāsi wawaŋ sumahur*

guragaḍa ko marīca hatinīca wimūḋa cĕmĕr,
Ikana Ujaṙ-mu jañjan ujar iŋ maṅajap juga ya,
Umalahakĕn siraŋ paraśurāma sirékin alaḥ,
Apan atuhā kĕlut sira si rāma sĕḍĕŋ taruṇa*

Ikana si tāṭakā pinĕjahanya taman sapujin,
Anakĕbi tan pasāra tuwi tan pasabāya ta ya,
ya ta pinanaḥ ni rāǥawa ya niṙǥrĕṇa tan paguṇa,
yadiyan ikā pujinta lalu hātmu yu đik laku mūr*

tuwi pinanaḥ ni rāǥawa ta ko Atikaṣṭa dahat,
wĕdi-wĕdi hīna nīca rumaras ta manaḥmu kawĕs,
Ikana panaḥnya manda taman ādrĕs aṅinya malon,
saka ri takutmu mamrih alayū juga tan Inapa*

hana ta Ujaṙmu lèn umuji śakti ni dāśaraŧi,
Anikĕlakĕn laras Apan awūk malawas kinĕkĕs,
ya pinaṅan iŋ bubuk gili-gilig ya dumèḥnya nana,
Ikaṅ umayat ya tambayan ataḥ lalu hīna dahat*

pati nikanaŋ kara triśira tan ya dumèḥ ya pujin,
Apan akĕlé pramāda ya dumèḥnya kabèḥ pĕjaha,
yan agalakāṅlagāna ri si rāǥawa ǥoratara,
niyata pĕjaḥ ni rāǥawa rikaŋ kṣaṇa taṙ paṅapa*

ndya ta ya pujimwa śakti ni si rāǥawa koŋ Ađama,
druhaka jugāharĕp maliha budđimu ƀaktya riya,
mataṅ ika kompujīriya guṇaṅku tamaṙ puji ya,
jaga-jaga mātya ko druhaka cittamu taṇ ḍahayu*

Aŧa ri huwus nirāṅuman-uman maṅunus ta tĕwĕk,
kumĕtĕr ikā kumis nira humīs hariṅĕt niṅ awak,
kadi tinĕpak kabāṅan ikanaŋ muꝁa ƀīṣaṇa ya,
tudiṅi tikaŋ marīca ya manĕmbah aminta hurip*

ṅhulun ikihĕn patik praṇata ƀakti taman druhaka,
tuhu-tuhu ƀakti riŋ praƀu Asiŋ sapakona riya,
Ikana kunaŋ dumèḥ ṅhulun ataṅguha đaṙmma tinūt,
prakrĕti nikaŋ manéwaka mataṅguha donya hitā*

yadiyapi yat pituhwa hayu niŋ naya tan wihaṅĕn,
sarahayu sèṣṭi saŋ praƀu ya tūtĕna dadyakĕna,
nahan ikanaŋ Upāya yadiyan kĕna yat pituhun,
tĕmahana ni ṅhulun kidaṅ arambuta mās kanaka*

Ikana si rāma lakṣmaṇa ya dohakĕnaṅkwa huwus,
ri wuri nikā sakèṣṭi nira nāŧa taman warahĕn,
nahan ujariŋ marīca wĕkasan maduluṙ lumaku,
tĕka ya rikaŋ Alas matĕmahan ta kidaŋ kanaka*

marakatawaṙṇna rāmya makiris ta gigiṙnya katon,
Ikana wulunyawaknya malĕṅis ya kabèḥ mas abāŋ,
tĕka ya masö ri saŋ janakarājasutā ya mariŋ,
kadi giniraŋ-giraŋ hati nirādƀuta dénya jĕnĕk*

Iniṅĕt-iṅĕt nirāhayu kulitnya kĕmul-kĕmula,
Apan alĕṅis katon kanaka rambut alĕmbut alit,
hati nira tībra dé nira harĕp ri hayunya katon,
dadi ta makon makoliha rikaŋ mrĕga ratnamaya*

raǥusuta taṙ wihaŋ juga Asiŋ sapakon i-sira,
Ari nira lakṣmaṇā ta kawĕkas makĕmit patapan,
lumaku siromusī ya sinikĕp nira tan kawĕnaŋ,
Apan agĕlis lumumpat analimpĕtakĕn mawilĕt*

kadi ya mariŋ mahā ya sakarĕŋ maṅadĕg maparö,
wahu tinalandaṅan ya sinikĕp nira śīǥra mĕsat,
Apan alĕyö wulunya malĕṅis linĕṅan juga ya,
kamaga taṅan nirān kaluputan malayū ya muwaḥ*

dadi ta madoḥ Uliḥ nira manūti taman kawĕnaŋ,
tuwi maṅidīdi yāmarimisin maṅadĕg sakarĕŋ,
hati nira héwa dénya tamatan kawĕnaŋ sinikĕp,
r-ayat ikanaŋ laras r-arah-araḥ ya rikaŋ warayaŋ*

kadi hinarit higānya mĕtu rāḥnya Ususnya mulū,
wĕkasi huripnya yékana pawūnya mamañcana ya,
janakasutā gĕlāna rumĕṅö ri taṅisnya mawās,
kadi ta ya śabda saŋ prawara rāma maminta tuluŋ*

dadi manaṅis siraŋ janakarājasutā ta mawū,
laku ta Ariṅku lakṣmaṇa tuluŋ pwa kakanta tasön,
kita marikénuhuḥ nira makon umarātuluṅa,
lalu tan asiḥ ta riŋ kaka tasö pwa tarākṣa sira*

ya Ikana liŋ niraŋ janakarājasutāṙ panaṅis,
saka ri Asiḥ niréki panahā nikanaŋ hrĕdaya,
dadi sumahuṙ ta saŋ taruṇa lakṣmaṇa tan kagĕmĕr,
pracaya ri śakti saŋ kaka rikaŋ raṇa taṙ malaha*

kita raǥuwīraǥāra kaḍasiḥ ni kakaṅku kita,
Aŧawa naréndra saŋ janakarāja bapanta sira,
lalu ta ya dènta hīna kagĕmö rumĕṅö manaṅis,
sira karikānaṅis syapa wĕruḥta kunaŋ ya hadé*

syapa kari śakti riŋ ƀuwana liŋta Anuŋ wĕnaṅa,
lumawana saŋ naréndrasuta rāǥawa riŋ palagan,
sira juga śaktimānta wihikan ta riṅ astra kabèḥ,
ndya ta ya kasaṅśayān pĕjaha paṇḍuk ikaŋ hariṇa*

syapa wĕka saŋ raǥūttama Anuŋ rinĕṅönta daṅū,
Alah atakut ya mātya mamalakwa ta rakwa tuluŋ,
sahana nikaŋ watĕk raǥu kabèḥ tak anon alayū,
mati ya mamūk taman mawĕdi yan hana śatru biṣa*

Aŧawa Ikaŋ kidaŋ kadi mahā maharĕp pĕjaha,
rasa ri Ulaḥnya kādƀuta tumon sira tan matakut,
Atisaꝑalāstra saŋ raǥusuta pwa ya donya pĕjaḥ,
maturun apuy hiḍĕpnya ri panaḥ nira bahnimaya*

syapa karikā tan adƀuta tumon raǥuputra haraḥ,
jaya rikanaŋ musuḥ sira taman papaḍĕŋ ƀuwana,
mataṅ ika haywa śoka kita dé nikanaŋ manaṅis,
muliha kakanta rāǥawa makolih ikaŋ hariṇa*

Ikanaṅ awū taman sira Ikā kala rākṣasa ya,
kira-kira bañcanékana ya don i-Uninya mahā,
taṅis ikanaŋ kidaŋ Ikana liṅku huwus pinanaḥ,
Umaḍa-maḍékanā swara niraŋ raǥusiṅha juga*

Aŧa ri huwus niraŋ taruṇa lakṣmaṇa yaṙ pawuwus,
janakasutā tataṙ pamituhu pwa Amoǥa wihaŋ,
Ikanaṅ asiḥ takut ya maṅawéśa rikaŋ hrĕdaya,
dadi sumahuṙ mrĕṣodita wuwus nira taṇ ḍahayu*

Ari kita saŋ sumitratanayāpa kalīṅan ikā,
wahu-wahu dènta māmbĕk alĕmöḥ ri pakonku mĕné,
Atiśaya ƀakti riŋ daṅu-daṅū kita sātya kaka,
punar api duṙbbala pwa sira hīna tamat patuluŋ*

wruh aku ri don i-budđimu kaṭuṅka tamaṇ ḍahayu,
druhaka ri saŋ raǥūttama manaḥmu harĕp wipaŧa,
Atiśaya duṙjjanāđama dahat raǥuwaṅśa kariḥ,
wĕnaṅ aƀimāna riŋ kaka Ah-o Atikaśmala ya*

Ikana Aṅĕn-n-aṅĕnmu ri siraŋ raǥupūtra nihan,
mati sira dé nikaŋ mrĕga sadénya saƀāgya tĕmĕn,
sumiliha tāku riŋ janakarājasutāku baśā,
syapa śaraṇānya tan hana wanèh aku liŋmu nihan*

Ađama wimūḋa lakṣmaṇa waliŋmu manaḥku kalā,
wĕnaṅa makāmbĕka-ŋ hala matāku mahālwana wèḥ,
Aku tak aṅĕn-n-aṅĕn laki wanèḥ sira tuṅgal ataḥ,
makahulunāku tan hana wanèḥ raǥuputra juga*

yan alalisāŋ ƀaṭāra pĕjahāta siraŋ siniwi,
raǥusuta sora riŋ samara paṇḍuk ikaŋ hariṇa,
pĕgatakĕnaṅkwa tékana guluṅkwa turūn apuya,
tumutura tāku riŋ priya tamāg wĕgilāta ri ko*

ya Ikana liŋ niraŋ janakarājasutā magĕlĕŋ,
maṅuman-uman Amoǥa wulaṅun maharĕp mahalā,
hala ni manaḥ nirāta juga tan tinahān mahalā,
saka ri wirođa niŋ hati mataŋnya halān tinahā*

daśaraŧaputra lakṣmaṇa gĕlāna ta mépu sira,
Atiśaya dibya tékana wuwus nira yan karĕṅö,
naya nira yukti tékana lalu pwa ya tan kahiḍĕp,
ya ta lumaré manaḥ nira wawaŋ sumahuṙ ta sira*

ṅhulun ikihĕn sinaṅśaya kalā druhakāk makaka,
Ikana manaḥku śudđa juga satya taman kalana,
sahana baṭāra sākṣya ni hatiṅku siromulata,
naraka tĕmuṅkwa duḥka hiḍĕpĕṅkwa yadin druhakā*

janakasutā samaṅkana kitāt mawuwus mahala,
kadi maṅajap sumaṅguh aku mahyuna wèḥ ri kita,
saka ri wuwusta taṇ ḍahayu duḥka tĕmunta magöŋ,
tawanĕn ikāŋ musuḥ kita mĕné ri wuriṅku haraḥ*

nahan ika liŋ nirāṙ panapaŧé dadi śīǥra sira,
laku tumutūr i-saŋ kaka tumūta manūta kidaŋ,
ri wuri niromadĕg janakarājasutā wĕkasan,
lumaku mamèt sĕkaṙ sira ri saṇḍiṅ ikaŋ patapan*

Aŧa ri sĕḍĕŋ nirāmupu sĕkaṙ manusup riṅ alas,
tĕka ta siraŋ daśānana mahāṙdđika rūpa nira,
wiku śuci śudđa śꜽwa sira sātwika śānta katon,
hulu malĕṅis ginuntiṅ aratā hana kuñcir alit*

Atiśaya śudđa huntu maputiḥ sꝑaṭikopama ya,
tuwi magaṇitrikuṇḍala waluḥ ya sinaṇḍaṅ ira,
lituhayu waṙṇna lāka daluwaŋ nira rāmya mabāŋ,
lumaku manasya yéka dalihan Ira tan katĕṅĕr*

majapa maṅunyakĕn ta sira mantra tĕhĕṙ lumaku,
mrĕdu mamanis wulat nira marūm atisomya katon,
Ikana karākṣasān ira kadi pwa ya tan hana wèḥ,
tama ta macaṅkramé tĕpi niṅ āśrama rāmya kabèḥ*

tinĕmu nirā ta saŋ janakarājasutā riṅ alas,
sira juga tuṅga-tuṅgal anusup tamataṙ matakut,
dadi ta masö siraŋ daśamuꝁātisahaṙṣa sira,
makin aparö sagorawa sirān pawuwus wĕkasan*

Apa kita dibya rūpa manusup maṅalap ta sĕkar,
Atiśaya tā paḍanta rikanaŋ hayu pūṙṇna tĕmĕn,
hayu nikanaŋ wulan tuwi taman pamaḍéri kita,
Apan awĕnĕs ya riŋ rahina hīna tamaṙ pasĕnö*

kusuma saroja riŋ talaga kapwa sĕḍĕŋ sumĕkar,
rahayu suganđa waṙṇna ya mabaŋ maputiḥ sawanèḥ,
tuwi tamatan paḍékana hayunya masoṙ juga ya,
Apan umaluy kucup ya rikanaŋ wĕṅi taṇ ḍahayu*

Iki kahananta ƀīṣaṇa Amānuṣagamya sukĕt,
tan awĕdi riŋ Ulā biṣama lèn aliman magalak,
syapa śaraṇānta liṅku yadiyan hana moŋ maṅawit,
Ikana hayunta héman ari yogya kahātakĕna*

kita mrĕdu komalātiśaya konĕṅ unĕŋ ri hati,
kadi ta ƀinūsaṇan Ikaṅ alas ri hananta riya,
saṅapa ṅarān irāta sira saŋ siniwinta kunĕŋ,
Atiśaya göŋ ni đaṙmma rasikān pamawéri kita*

Aku ta pariƀramanta paradéśa rikaŋ ƀuwana,
tuwi tak anon anuŋ paḍa-paḍānta surūpa tĕmĕn,
kita juga hīṅa niŋ hayu ya liṅku tanora wanèḥ,
saꝑala Iké huripku ri huwusku wĕruḥ ri kita*

Ikana hayunta yāk iṅĕt-inĕt ya kadi pwa sĕkar,
huwus inisĕp nikaŋ ƀramara téka sarinya rurū,
hana ta hayunya mātra kawĕkas ya paḍanta katon,
ya ta panĕṅĕṙkwawās ya sira saŋ siniwīnta hana*

Ikana ƀaṭāra wiṣṇu tuwi marya sirāṙ pahiyun,
I sira ta saŋ priyā nira masoṙ sira dènta tĕmĕn,
Aŧawa ƀaṭāra kāma sira kāmuꝁa liṅku pijĕr,
ri sira ta saŋ ratiḥ nira taman pamaḍéri kita*

sahana nikaŋ Anākĕbi tuwin yadiyan wulata,
niyata ya kādƀuté kita manaḥnya kapūhan ataḥ,
ṅuni-ṅuni tékanaŋ taruṇa yan wruha mahyuna ya,
pira warĕganya riŋ wiṣaya matta ƀaṭāra tuwi*

hana ta daridra duḥkita tuwin mari yan pahiyun,
yan apa ya tāsihériya sumaṇḍiṅa yèŋ śayana,
maṅayam-ayam mahās mabayaṅan hati saŋ wiṣayī,
kita yatikāmrĕtosađa niraŋ kĕna kāmaśara*

wĕka-wĕka sāṅapéki sira saŋ siniwinta kunĕŋ,
lalu wihikan Irān hana kitèŋ patapān asukĕt,
saka ri takut nirān hana wanèha tumona kita,
yatika dumèḥ sirānusup umuṅgu rikaŋ patapan*

daśamuꝁa nā ta liŋ nira sahaṙṣa sirāṙ pawuwus,
janakasutā sagadgada manaḥ nira yan pinuji,
hati rumaras puhun wulu niromuririŋ matakut,
praṇata sirāṙ paśabda mawaraḥ ta ri saŋ siniwi*

wwara sira rāma dāśaraŧi śakti tamaṙ papaḍé,
sira rasiké Anuŋ makahulun ṅhulun āṙyyaguṇa,
Atiśaya ƀakti riŋ bapa siromituhu-ŋ sapakon,
sahana niraŋ tapaswi sira rākṣaka riŋ patapan*

sahana nikā musuḥ nira mahāṙṣi pinatyan ira,
sira ta sumorakĕn paraśu rāma rikaŋ palagan,
sira kumĕmit mahāṙṣi yan ahoma mayajña lanā,
mara ta sirèṅ alas saka ri ƀakti nirāṙ mabapa*

śatĕka nirèṅ alas hana ta rākṣasa sāhasika,
ya ta lumagé sirāṙ tĕka parĕŋ maṅabèhi masö,
saha bala śaktimānta sahananya pĕjaḥ pinanaḥ,
ri tĕpi niṅ āśramāt taṅa-taṅā hana waṅkay atap*

sira karĕṅö đanuṙđara rikaŋ ƀuwanāṇḍa kabèḥ,
magada-gadāna dadya tamatan hana koli nira,
kadi pinusus tikaŋ musuh asiŋ Umasö kapisan,
kita kadi molya mĕṅgĕp amĕpöri siraŋ siniwi*

Ikana mataŋnya tan katĕmu dènta nihan ya rĕṅön,
wwara ya kidaŋ hĕmas ya Inusī nira kādƀuta ya,
Ari nira lakṣmaṇéka kawĕkas-wĕkasan tumutur,
saka ri pakonku yékana dumèḥ nira taṙ wihaṅa*

Aŧa ri huwus niraŋ janakarājasutāṙ pawaraḥ,
makin umasö siraŋ daśamuꝁāṙ pawuwus ta muwaḥ,
wruh aku rikā si rāǥawa ṅaranya taman paguṇa,
Apa ta dumèḥ kitāhyun iriyā ri kaniṣṭa dahat*

Ađama masoṙ ya saṅka ri Arinya kabèḥ wihikan,
ya matuha yogya ratwa ya kinon pwa marékiṅ alas,
mamati-matīka rākṣasa Asiŋ mara riŋ patapan,
ndya ta ya kawismayanta ri si rāǥawa hīnaguṇa*

ndak ajar-ajaṙ kitāri Ikanaŋ ratu śakti tĕmĕn,
hana ri parākramanya ya dumèḥnya manĕmwa suka,
sahana nikaŋ jagattraya taman hana moli riya,
ya ta Ikahĕn si rāwaṇa ṅaranya yatéki ḍatĕŋ*

Aku ta jayèŋ surālaya manuṣya carācara lèn,
Ikana ƀaṭāra wꜽśrawaṇa sāmpun alaḥ sinukū,
yama ya maminta jīwita Alaḥ matakut pĕjaha,
surapati saŋ hyaṅ indra ya ta ƀakti kabèḥ praṇata*

kadi ta karĕm rikaŋ tasik ikaŋ suraloka kabèḥ,
paḍa mawĕnĕs kagöman asamun sahananya maruk,
hana nikanaŋ praƀāwa ni si rāwaṇa tulya riwut,
ya ta katakut nikaŋ sura dumèḥnya masor arusak*

#saṭ saṙggaḥ#
<waṅśasŧa>
⏑ – ⏑ | – – ⏑ | ⏑ – ⏑ | – ⏑ ⏓ = :12:

Ikā kaḍatwanku samīpa niŋ tasik,
gahan ri lĕṅkā kadi kānti niŋ wulan,
I ratnapārāyaṇa nāma tan kalèn,
ri dényan akwèḥ maṇiratna yojwala*

ya tékanānuŋ kawaśākĕnanta ya,
mamuktya lāwan Aku haywa saṅśaya,
Asiŋ sakahyunta hanā ta yériya,
kawīt ta kĕmbaŋ haḍaṅĕn saménaka*

sayogya sampat Ika liṅku kāsiha,
ṅhulun sĕḍĕŋ yowana śaktimānta ya,
Awakta saśrī yuwatī sĕḍĕŋ hayu,
si rāma tātaṙ paguṇāri tāryakĕn*

paṅan-n-inum saṅgama yéka ƀuktinĕn,
ṅhulun hulun tulya manĕmbahé kita,
tadĕg ri lĕṅkā nda huwus ta liṅkwari,
Awakta yékā hyasi wèhĕn adyana*

Ujaṙ niraŋ rāwaṇa yaṙ panomaha,
sitā tan aṅgā humĕnĕŋ taman sahuṙ
daśāsya sakrođa masö sirāṅgyakĕn,
sitā pinuṇḍut nira śīǥra maŋlayaŋ*

gĕlāna dèwī janakātmajānaṅis,
masū masāmbat karĕṅö rikaŋ laṅit,
kidaŋ manuk riŋ patapan paḍomĕnéŋ,
kagömanānon riṅ ulaḥ samaṅkana*

{Upajāti waṅśa}
⏓ – ⏑ | – – ⏑ | ⏑ – ⏑ | – ⏑ ⏓ = :12:

Ꜽ rāma hé rāǥawa niṙǥrĕṇanta wèḥ,
lukan kĕtékā tan asiḥ ta ri ṅhulun,
Asiŋ pakon taṙ dadi laṅǥanā Ataḥ,
waliṅku siḥ té ry-aku haḥ lalis kariḥ*

{waṅśasŧa}
⏑ – ⏑ | – – ⏑ | ⏑ – ⏑ | – ⏑ ⏓ = :12:

lanā marīntoṣa kitāṅiriŋ manaḥ,
widagda riŋ citta mariŋ Anākĕbi,
Asiŋ sakahyunku dinadyakĕnta ya,
ṅhulun n-atékīnuguṅan kināsihan*

samaṅkanāriṅku si lakṣmaṇottama,
Ah-o mahāprajña rikaŋ nayèṅgita,
Ujaṙ jugākās kadi śabda niŋ wihaŋ,
hatinta māsiḥ takarin tĕmĕn-tĕmĕn*

kṣamākĕnôjaṙkwi kitāri lakṣmaṇa,
Ayogya tātan parĕṅönta yāhala,
swaƀāwa niŋ strī juga niṙwiwéka ya,
kalotakĕn haywa kitāgĕlĕŋ ry-aku*

kakanta saŋ rāma lukan lalis nira,
parintuṣāsiḥ sapakonku taṙ wihaŋ,
kitāt wihaŋ ṅūni sakèṅ asiḥ kariḥ,
ṅhulun Ataḥ pātaka nīca kaśmala*

piré kađīrān ira saŋ mahāṙdđika,
rĕṅö wuwus niŋ kala mūr ataḥ sira,
mataŋnya yuktīka ta dènta taṙ salaḥ,
saké kaḍuṣṭan ni wuwusku mūṙ kita*

Ikāpi saŋ sajjana yan winèh ujar,
gĕlĕŋ nirèŋ wwaŋ sapĕtik tamaṙ lanā,
tinon irékaŋ kala duḥka kāsyasiḥ,
Amoǥa māsiḥ Umasö sirānuluŋ*

mataŋnya hé lakṣmaṇa sāđu sajjana,
tasö tuluṅtāku gĕlāna duḥkita,
Ikā wuwustānapaŧé lukan tuhu,
nihan ṅhulun wèḥ tinawan nikaŋ musuḥ*

nahan pasāmbat janakātmajāṙ pawū,
humuŋ sirāminta tuluŋ masāmbatan,
jaṭāyu kāwit sira marĕṅö taṅis,
mĕsat siraṙ ton sira saŋ daśānana*

daśānanātyanta rikaŋ kalāđama,
musuḥ niraŋ tāpasa mūṙkꝁa sāhasa,
wĕnaŋ masampay pariƀūta riŋ wiku,
tasö huwus yan tuhu wīra riŋ raṇa*

Ikāpi saŋ rāǥawa māsih iŋ wiku,
ya sātwikāsiḥ tuwi ƀakti riŋ bapa,
wĕnaŋ pwa ko sāhasa đik kalāđama,
lukan tan éraŋ lumarèŋ mahāṙdđika*

jaṭāyu yékī ta ƀaṭāra ƀāskara,
Umatyanaŋ mūṙkꝁa kabèḥ tamomaya,
patik-patik saŋ raguputra tékihĕn,
rĕṇāku ṅūnin pakamitra saŋ bapa*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

nāhan liŋ nira saŋ jaṭāyu Umasö masyaŋ humuŋ syāpraṅa,
kumlab téka hĕlaṙ nirādƀuta makas malwā malaṇḍĕp kabèḥ,
śāṙddūlākrĕti siṅhatulya magalak śīǥrāmarĕk sāhasa,
tuṇḍāǥāta patuk nirāyuđa nirālaṇḍĕp ya bajropama*

yékān sāhasa saŋ daśānana r-unus taŋ candrahāsākilat,
haṙṣāmbĕk nira saŋ jaṭāyu maṅĕpö rodran panampyal muꝁa,
munduṙ yatna siromilag Inayatan riŋ candrahāsomĕsat,
Āścaṙyyèkana saŋ daśānana mulat tĕṅhā jaṭāywī ruhur*

Umyus téka hĕlaṙ nirāṙ papagakĕn saŋ rāwaṇāṙ tuṅkuli,
sakrođāṙ pamatuk-patuknya kapĕtĕk māṙ bāhu saŋ rāwaṇa,
muñcaṙ taŋ rudirār isĕp ta ya muwaḥ munduṙ mĕsat riŋ laṅit,
maṅkin daṙppa sirāwĕrö minum ikā rāḥ-rāḥ niraŋ rāwaṇa*

képwan saŋ daśawaktra soṙ sira sukĕṙ suṅgwī siraŋ mꜽŧilī,
sambé taŋ bala rākṣasāṅhabĕt ikaŋ Aśwomibĕṙ taŋ raŧa,
yèkoṅgwan n-ira maŋlayaŋ kuda manogāmī masö maŋdĕmak,
śīṙṇnāsāk rinĕmĕk rĕmuk kinĕpĕkan rĕmpak tibā taŋ raŧa*

saŋ sītā sira muṅgu riŋ raŧa tibā ūmrĕm sawèt niŋ takut,
mūṙccā riŋ gaganāntarāla maṅĕliḥ mosaḥ gĕlānomĕhaḥ,
miṅsoṙ śīǥra siraŋ jaṭāyu sumuyug sāmbut ta saŋ mꜽŧilī,
mahyā taŋ daśadéśadéwata humuŋ kapwādƀutāṅastuti*

pahyā niŋ surasaṅǥadéwata lawan ganđaṙwwa kapwāmuji,
héwa krođa siraŋ daśānana nanā maṅkĕp tikaŋ bāhu mār,
lāwan rāḥnya nirantaromĕtu humīs ndā tan hiḍĕp yālara,
maṅsö sāhasikāṅusī mabayaṅan méraŋ jaṭaywaṙ layū*

saŋ sītā pinĕkul nirāṙdđa kapati glānāsi mosaḥ sira,
tan mādrĕs ta Ibĕṙ nirāṙdđa malimĕṙ mamriḥ Alaḥ kabwatan,
yan taṙ sāmbuta saŋ naréndratanayā byaktān pĕjaḥ yan tibā,
yékā hétu niraŋ jaṭāyu malimĕṙ tébĕṙ nirāṅkin malon*

mĕḥ prāptā ta siraŋ daśānana maṅèl maṅliḥ jaṭāyūmĕhāḥ,
mosaḥ mosyan asiŋ paran Ira tinūt dé saŋ daśāsyèŋ laṅit,
tan dwān tandaṅi saŋ jaṭāyu dumilaḥ taŋ candrahāsākilat,
sĕmpal taŋ lahuyaŋ huyuŋ nira tibān pinraŋ niraŋ rāwaṇa*

{puṣpitāgra}
⏑ ⏑ ⏑ | ⏑ ⏑ ⏑ | – ⏑ – | ⏑ – ⏓ = :12:
⏑ ⏑ ⏑ | ⏑ – ⏑ | ⏑ – ⏑ | – ⏑ – | ⏓ = :13:

daśawadana wawaŋ siromĕkul saŋ,
janakasutāṙ wiparīta tībra mūṙccā,
hana ta raŧa wanèḥ masö manuŋsuŋ,
pinakahawan Ira yaṙ Uliḥ ri lĕṅkā*

{mālinī}
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = :15:

satĕka nira ri lĕṅkā glāna kāmāturāhyun,
hana ri hati nirāṅhiŋ mꜽŧilī ūṣađātaḥ,
winaliṅ ira Umaṅgā jānakī rājaputrī,
dadi ta sira Umaṅsö wèt nikaŋ rāga tībra*

sahana-hana nikaŋ wwil wīra yékā kinonkon,
Umiṅĕtakĕna saŋ śrī rāmaƀadrāṙ makiṅkiŋ,
Alah awĕdi ri dényan śīṙṇna taŋ rākṣasākwèḥ,
daśawadana sirādwāhĕnti wadwā nirākraḥ*

ri laku nikana taŋ wwil cāra yāmratyawékṣa,
dadi ta sira sumomaḥ jānakī ndā tan aṅga,
tinudiṅan i-kiwān lèn taṙ winèḥ śabda ménak,
daśamuꝁa sira mūṙkkātyanta maṅsö tan éraŋ*

pratidina sira mojaṙ ndan mahāsatya dèwi,
raǥutanaya cinittā dé nikaŋ citta tan lèn,
salahasa sira mosaḥ saŋ daśāsyāsi maswī,
r-ujari bala nirāṙ kon jānakī rākṣa-rākṣan*

Aŧa ri hana niraŋ śrī jānakī ṅkā ri lĕṅkā,
raǥutanaya sirékātyanta saṇḍéha Āśa,
marahakĕna hilaŋ saŋ jānakī duṙnimitta,
manuk umuni masambat lwiṙnya maṅsö manuŋsuŋ*

daśaraŧasuta tībra glāna maṅliḥ makiṅkiŋ,
janakatanaya haḥ Āḥ ƀāgya tékin katĕmwa,
mati pinaṅan ikaŋ moŋ mwaŋ tibā riŋ juraŋ lwaḥ,
capala ta kunaṅ oṅsil haḥ lukan kāsyasiḥnya*

sĕḍĕṅ aṅaṅĕn-aṅĕn saŋ rāǥawa ƀrāntacitta,
tĕka ta sira saṅ antĕn ndān ikaŋ wéṣa rūkṣa,
makin alara sirāṙ ton wéṣa saŋ lakṣmaṇoruk,
niyata pati nikā saŋ mꜽŧilī liŋ nirāśā*

dadi ta sira matakwan śīǥra mojaṙ saṅ antĕn,
duga-duga sira mājaṙ satya ƀaktīŋ kakāsiḥ,
raǥutanaya gĕlānān paŋ­rĕṅö wrötamātra,
hati nira ya ta śiṙṇnān śūnya taŋ rāt hiḍĕpnya*

kadi ta hilaṅ umĕtwaŋ jīwa saṅké śarīra,
mamana-mana sirāṅhèl dé ni kiṅkiŋ nirākwèḥ,
Alah umaṅĕn-aṅĕn saŋ jānakī citta luṅhā,
satata ri pipi yan hīs luḥ nirādrĕs tan ampĕt*

Ari janakasutā ndī déśa Uṅgwanta tājar,
sahuri Aku gĕlānāsyaŋ-syaṅ aswī masāmbat,
pijĕr amupu sĕkaṙ kwèḥ nā mataŋnyāt tan aṅsö,
Aŧawa milu maṅajyāṅrĕṅwakĕn đaṙmmaśāstra*

syapa ta kunaṅ ikānuŋ takwanaṅkwé wĕkasta,
wruha ta ri Amĕṅantānuŋ satorasya mojar,
bapa ta-taṅisanaṅkwébuṅku yādoḥ taman wruḥ,
suragaṇa humĕnĕŋ đik déwatā tan hanojar*

Atiśaya Aku yatnāmèt kitèŋ déśa mamriḥ,
mara haku ri paturw-Antèŋ daṅū tat kapaṅguḥ,
hana watu maratālwa ṅkāk paromèt kitātaḥ,
sahana ni hawalantāku k-parāmèt kitāntĕn*

masuk aku riṅ alas göŋ lèn pamètanta kĕmbaŋ,
katĕmu kusuma lumrā kīṙṇna laywan rurū kwèḥ,
saka ri panas ikaŋ wé kapwa lūm yātirūkṣa,
kadi saka ri laranyān tat hanākūŋ ya māśā*

kusuma saꝑala dibyāsiḥnya tībré kitāntĕn,
Atiśaya kari kiṅkiŋnyāṙ kasaḥ dènta monĕŋ,
Aku kalana ta kāsiḥ puṣpa tātan paḍé ya,
taya kita tuwi dèwī tan pĕjaḥ dényunĕṅku*

Apa kita mamarīkṣā donta mĕṅgĕp Umiṅgat,
prahasana ta kunaŋ don iŋ humöt guywa-guywan,
wĕtu ta rari huwus hé tan wruh iŋ śoka monĕŋ,
biṣama tiki huripkun tūta miṅgat pwa dènta*

Aku mulih umatīkaŋ rākṣasa krūrakaṙmma,
Apa kita tat anuŋsuŋ kolakĕntāku dèwī,
Aparan ikana dosaṅkwī kitaŋ toḥ pwa tājar,
lalu kita lumaré ṅwaŋ ƀakti māsiḥ pwa nitya*

giri gahana gunuŋ ndin takwanaṅkwé wĕkasta,
lalu talib i-gĕlĕṅtāmoǥa héwāntat aṅliŋ,
hilaṅ ikana kađīrankwāpasaḥ sakya dènta,
kadi dinudutakĕn mĕḥ mĕtwa jīwaṅku luṅhā*

Aku manaṅis aböḥ mèḥ mĕtwa rāḥ niŋ matābaŋ,
satata Aku masāmbat tan katoliḥ pwa dènta,
yan ahuwusana k-āsiḥ tāri maryāku monĕŋ,
kita tamat awaraḥ riŋ karya luṅhā tat amwīt*

tuwi Ikana Arintā lakṣmaṇékāna tan wruḥ,
wruha rikana gĕlĕṅtātyanta sūkṣmanya mèwĕḥ,
hana kari magĕlĕŋ riŋ swāmi tātaṙ padoṣa,
Atiśaya kita sađwācāra śīlanta liṅku*

Umara Aku maniñjo ṅkā ri pahyas-hyasanta,
hana ta ya wulakan lèn pañcuran ṅkākwaniñjo,
katĕmu ta pasiwontékīŋ daṅū ṅkā tamolaḥ,
Aku malara kapūhan dénya tan ton hana ṅkā*

nahan ikana taṅis saŋ rāmabađrātimūṙcꞓā,
kapati kadi tinunwan dé nikaŋ śokabahni,
pawana sumirir alwan tisnya tātan ya tamba,
biṣa miṣani ya maṅdé mohita ṅwaŋ ta dénya*

krama mawuṅu sirāṅliḥ pér ikaŋ luḥ ya mādrĕs,
lumaku ta sira madyus tuṅga-tuṅgal sirākūŋ,
Alara tuwi makiṅkiŋ tan hilaŋ déwa pūjā,
prakrĕti juga pajātyan saŋ mahāsatwa satya*

tĕlas ajapa mamūjāṅaṙccanèŋ hyaŋ masanđyā,
laku ta muwah umèt saŋ jānakī riŋ Alas göŋ,
katĕmu ta palagan saŋ rāwaṇa mwaŋ jaṭāyu,
hati nira sawitaṙkkān ton ikaŋ cihna niŋ praŋ*

Ari taruṇa sumitrāsūta taṅsö ya tonton,
Ahalĕpan iki mapraŋ rākṣasa ṅké ta ṅūni,
ruđira ya tumibābāŋ bāhu sĕmpal katimpal,
kawaca raŧa nihan taŋ tuṅgaṅan kapwa śīṙṇna*

ndak iṅĕt-iṅĕt ikāntĕn yan mapékā ya mapraŋ,
susupi Ikanaṅ ālas mèt ikaŋ rākṣasa ṅké,
maluya Ika laraṅkun ton ikaŋ rāḥ ya lumra,
Alĕmĕh aku humèt saŋ jānakī liŋ nirāśā*

manuk apa kunĕṅ apraŋ hāḥ lukan kadƀutanya,
lahuyaṅ atiśayèŋ göŋ cihna nāhan katimpal,
Apa pinarĕbutanyān tan patrĕṣṇèŋ huripnya,
harĕpa kunĕṅ ikā saŋ jānakī donya tan lèn*

nahan ikana wuwus saŋ rāmaƀađrān paṅūha,
jwalita kadi tinunwan twas nira krođa muntab,
mata nira ya kabāṅan wĕtwakĕn taŋ kađīran,
triƀuwana kadi śīṙṇnā dé nirālaḥ saroṣa*

kadi ta sira ƀaṭārâditya maṅkin satéja,
makin apupul atambĕḥ wikramotsāha wrĕdđi,
Awak apanas ahosaḥ dé nikaŋ krođabahni,
raǥusuta kadi siṅhāsiṅhanādātidaṙppa*

syapa ta kunaṅ ikānaŋ wwil wĕnaŋ sāhasa ṅké,
rumaƀasa sira saŋ śrī jānakī rājaputrī,
Apa kariki si rāmāwĕdya riŋ śatru śakti,
mataṅ ika Awamānātyanta nīcanya duṣṭa*

dinakara tuwi soṙ hyaŋ sūṙyya dèḥkwi praƀāwa,
giriwaraśata śīṙṇnā sāgarāsāta dèṅku,
sahana-hana nikaŋ rāt hĕntya tātan paśéṣa,
Uragapati Ulāgöŋ ṅkā ri pātāla śīṙṇnā*

nuni-ṅuni Ikanaŋ wwil hĕntya tātan paśéṣa,
đanapati tuwi duḥkā yakṣa ya syūha mātya,
Aku ta maliha kālomatyanaŋ kālamrĕtyu,
sakala ƀuwana cūṙṇnā ƀūmi dĕṅkun pusus ya*

surawara Awarāṅkwī ṅ-indra mandālpaśakti,
gaganatala tan alwā dèṅku wèhĕṅkwahöta,
maluya laya Ikaŋ rāt-rātri tulyanya śūnya,
Asiṅ-asiṅa ta sāđyān dadya tan dadya madwā*

nahan ikana wuwus saŋ rāǥawāsiṅhanāda,
tihaṅakĕn ikanaŋ hrū héwa sakrođa riŋ rāt,
prarudita manaṅis saŋ lakṣmaṇāsiḥ manĕmbaḥ,
muhutakĕn ikanaŋ rāt mātya tātan padoṣa*

raǥusuta kita miŧyātyanta momo wimoha,
wipaŧa ta ya katrĕṣṇantèŋ jagad-gadgadāku,
Apa kita kadi médan tan padon dènta māmbĕk,
ṅhulun alara gĕlānān ton kitātaḥ salaḥ ton*

gĕlĕṅ i-hati ya tībrātyanta kāmāturāhyun,
wwaṅ apa wihikana ṅwaŋ manda maŋdāni citta,
takarin atiśayāglis budđi médan pramāda,
đrĕti ya ta duluranyān rudđa taŋ rodrabahni*

Apa ta guṇagaṇā niŋ krođa yan tūtananta,
ya mataṅ amuharopĕk duṙyyaśèŋ rāt ya pāpa,
kalawan ikana taŋ rāt tan hanātaḥ sadoṣa,
kita juga wiparīta glāna dé niŋ larāgöŋ*

{śloka}

nāhan taṅguḥ niraṅ antĕn,
tuṣṭođāni siraŋ kaka,
kapwānusup sirèṅ ālas,
Adoḥ saṅka riṅ āśrama*

tatkālān panusup kāliḥ,
n-ton jaṭāyu manuk magöŋ,
tan byakta téka dé niŋ doḥ,
katon kadi gunuŋ magöŋ*

yéki mātī siraŋ sītā,
liŋ niraŋ rāma niścaya,
r-aṅsö tandaṅi taŋ pakṣi,
jaṭāyu mawuwus wawaŋ*

hé rāma hé raǥusuta,
haywa sāhasa ri ṅhulun,
jaṭāyu tāku tan kālèn,
wruḥ tākun jānakīn pinèt*

nā liŋ niraŋ mahāpakṣi,
manĕmbaḥ saŋ raǥūttama,
siraŋ jaṭāyu kāruṇya,
mitra kāsiḥ niraŋ bapa*

sira glāna kanin tībra,
taŧāpi mahurip sira,
Alaḥ humèṙ siraŋ rāma,
saṅka ri drĕḋa niṅ asiḥ*

tĕka pwa sira saŋ rāma,
mājaṙ ta sira riŋ musuḥ,
huwus mājaṙ pĕjaḥ sira,
sawèt niŋ tībra niŋ kanin*

sapĕjaḥ nira mūṙccāśā,
saŋ rāma manaṅis sira,
hé jaṭāyu mahādibya,
wĕnaŋ đāraka riŋ hurip*

śaṅka ry-asiḥ ta mamitra,
bapaṅku kalulut tĕmĕn,
tumuluy tĕka riŋ putra,
Ah-o dibyanta hé kaga*

sĕḍĕṅtāt mahurip ṅūni,
bapaṅku mahurip hiḍĕp,
ri pĕjaḥta kunĕŋ maṅké,
mĕnyāk uwuh-uwuḥ tĕmĕn*

huwus saŋ rāma manaṅis,
tunu waṅkay ikaŋ manuk,
maśoca ta mawèḥ piṇḍa,
muwaḥ luṅhā sirānusup*

hana rākṣasa kāścaṙyya,
bāhunya madawī tĕmĕn,
malapā mahārĕp māṅsā,
ya pinaṅguḥ nirèṅ alas*

musuḥ niŋ satwa yèḥ daṅū,
dīṙgǥabāhu ṅaran ikā,
ya ta maṅsö sira krūra,
r-unus taŋ kadga tīkṣṇa ya*

sāṅsönya rodra yāgalak,
pinraŋ nira taṅanya ya,
sāmpun pĕgat pwa bāhunya,
tibā ta yérikaŋ lĕmaḥ*

maluy ta ya ri jātinya,
déwatārūpa yan katon,
lumrā téja nikāwaknya,
kadi saŋ hyaŋ diwākara*

maprĕśna ya ri saŋ rāma,
mamĕpör i-ṅaran ira,
lāwan don iŋ masusupan,
ya tinakwanakĕn ikā*

satorasi siraŋ rāma,
mawaraḥ ri ṅaran n-ira,
lawan don iŋ masusupan,
sumiliḥ ta sirātakon*

Apa jātinta hé sāđu,
kita déwakrĕtin katon,
nihan ta pajara wanèḥ,
yan kasidđā sadon mami*

yan kapaṅguha saŋ sitā,
lawan yan alaha-ŋ musuḥ,
nahan takwan iraŋ rāma,
dadi mājar-ajaṙ ta ya*

ṅhulun ānak ƀaṭārī śrī,
ndan durācāra ta ṅhulun,
sĕḍĕŋ kwacaṅkramèŋ swaṙgga,
Aṅlaṅkahi mahāmuni*

saṅké gĕlĕŋ niré ṅhulun,
manāpa dadya rākṣasa,
kitātah antaśāpāṅkwa,
Apan putrāku dènta wèḥ*

kunaŋ donta kasidđā ya,
saŋ dèwīnta kapaṅguha,
tinawan saŋ daśamuꝁa,
ri lĕṅkā kahanan nira*

nihan gunuŋ parananta,
rĕṣyamūka ṅaran nikā,
hana ta wré tĕmu ṅkāna,
saŋ sugriwa ṅaran nira*

mahāṙdđika mahāśakti,
ndan glāna ta ya duḥkita,
ya tékānugrahānanta,
kakanya ya ta patyani*

saŋ sugrīwa gĕlānonĕŋ,
ri saŋ tārā priyā nira,
Inalap dé ni saŋ bāli,
bāli atyanta duṣṭa ya*

saŋ sugrīwa sĕḍĕŋ monĕŋ,
kadi lĕmbu lanaŋ sira,
tan winèḥ maswa rikanaŋ,
lĕmbu mānak wahū mĕtu*

mataŋnya hé raǥūputra,
paḍa duḥkanta yak hiḍĕp,
yan mitrā-ŋ kapi sugrīwa,
sahāyāntāt patī musuḥ*

Iké wuwusku tan madwā,
satyawākya ṅhulun tĕmĕn,
mitrānta-ŋ kapi sugrīwa,
niyatālaḥ ni rāwaṇa*

sĕḍĕṅtāt masihériya,
Awās ya ƀaktya rī kita,
kita gurwa Ikā śisyā,
kāṙyyanta towi dadya ya*

pira doha ni kāṙyyanta,
katĕmu ta ya dé nikā,
tuwi makwèḥ ta wadwānya,
wré magöŋ śaktimānta ya*

mataŋnya mitrā sugrīwa,
duḥkanya ya hilaṅakĕn,
marapwan pamalss dlāha,
kitātĕmwa lawan priyā*

nahan ujaṙ nikaŋ déwa,
Ikaŋ rākṣasa pūṙwwaka,
mĕsat ta yomibĕṙ luṅhā,
saŋ rāma manusup muwaḥ*

tinon iraṅ alas rāmya,
wwa-wwahan tamalaḥ matöb,
hilaŋ lapā nirānton ya,
tĕmu taŋ lwaḥ magöŋ suci*

madrĕs hilīnya mahĕniŋ,
Umĕntas ta sirādulur,
tĕmu ṅ-alas rāmya tĕmĕn,
manon ta sira tāpasī*

śawarī téka jātinya,
kulit kayu tapiḥ nikā,
waṙṇnanyawaknya mahirĕŋ,
kadi waṙṇna niṅ añjana*

rūpanya sāđu tañcāla,
pragrĕhyapāda tulya ya,
wītarāga ya đaṙmmèṣṫa,
ꝑalāhāra lanā bratī*

sawulat nira saŋ rāma,
hilaŋ tékāna ṅhèl nira,
kadibyan iŋ brata magöŋ,
mojaṙ ta sira kādƀuta*

hé tāpasī mahāsāđu,
lalu dibyanta mabrata,
Aparan lwiṙ ni pūjānta,
yat satyèṅ īśwarāṙccaṇa*

pitrĕpūjā kunaŋ nitya,
lanāsanđyā kunaŋ kita,
yat satya riŋ waca-wacan,
lawan carita saŋ wiku*

prastāwa niŋ tapa magöŋ,
kāma moha kunaŋ hilaŋ,
đīra-bratātwaṅ aguru,
nā prakāra nikaŋ tapa*

nā liŋ saŋ rāma maprĕṣṇa,
Irikaŋ śawarī bratī,
sādarojaṙ ta ya mawèḥ,
mađupaṙkka lawan ꝑala*

Om sājña hé kitaŋ rāma,
ṅhulun ta magawé tapa,
Asiŋ sakawĕnaŋ dèṅku,
kasatyanku hĕlĕm-hĕlĕm*

kunaŋ hétuṅku mabrata,
maŋhanākĕn kasambégan,
Utpatti ƀaṭāra wiṣṇu,
luṅhā mara ri pātāla*

kĕna śāpa dé hyaŋ rudra,
ri kāla niŋ liṅgodƀāwa,
madātĕmahan warāha,
makastrī dèwī pātāla*

mijil pwa sira hyaŋ wiṣṇu,
makarūpa ta warāha,
Umĕgil irikaŋ gunuŋ,
Amaṅan hāraka mami*

tĕlasnya maṅkanomati,
śawanya tinaḍaḥ mami,
ya tikāṅdadyakĕn duḥka,
Awak mami nīla waṙṇna*

tāsyasiḥ hé kitaŋ rāma,
tusapi muꝁa ni ṅhulun,
pūṙṇnā kitāntaśāpāṅkwa,
tāryakĕn kléśa ni ṅhulun*

nā liŋ saŋ śawarī bratī,
Inusap dé niraŋ rāma,
paripūṙṇna siraŋ yogī,
gumanti maṅanugrahé*

hé saŋ rāma mahādibya,
wiṣṇu sakala yaṙ katon,
wĕnaṅ umalapi kléśa,
mataŋnya malĕsa ṅhulun*

wānarađipa sugrīwa,
ya mitrānta mahāṙdđika,
katĕmwa jānakī dénta,
nā liŋnya dadi mokṣa ya*

{turagagati}
– ⏑ – | ⏑ ⏑ ⏑ | – ⏑ ⏑ | ⏑ ⏑ ⏓ = :12:

rāma lakṣmaṇa muwaḥ sira manusup,
riŋ Alas pratita kampa ya karĕṅö,
kwèḥ kĕnas riya wisāta ya kasukan,
mwaŋ mahāmuni hanèṅ alas anusup*

trĕpti saŋ raǥusutāṙ wulat iṅ alas,
rāmya kapwa manĕḍĕŋ kusuma matap,
n-ton ikaŋ talaga dibya ya manulus,
padma yéka maputiḥ tamalah-alaḥ*

śokacitta sira dénya ta maṅaraŋ,
mꜽŧilī sira lanā Inaṅĕn-aṅĕn,
wĕtnyunĕŋ nira kunaŋ dadi manaṅis,
glāna yaṙ wara-waraḥ ta Ari nira*

lakṣmaṇāri wulati-ŋ talaga maho,
ƀūṣaṇanya Uni niŋ ƀramara humuŋ,
kokilomuni malon ya salaki-bi,
hāḥ mahā juga ya mèdi riṅ apasaḥ*

padma rāmya sumĕkaṙ paḍa manĕḍĕŋ,
wintaṅ iŋ gagana soṙ ta hayu nikā,
komalanya ya mawèḥ lara ri hati,
śoka saŋ priyawiyoga mulati ya*

saŋ sĕḍĕŋ priyasamāgama kasukan,
dé nikaŋ ƀramara haṅsa paḍa munī,
rāmanīya ya manohara ya mrĕdu,
kaṙṇnaśūla ya ri saŋ priyawiraha*

kīṙṇna taŋ kusuma nitya ya marurū,
dé nikaŋ manuk i-pādapa masiwo,
wwaŋ wimūḋa ta kunaŋ taman alara,
mwaŋ ri saŋ tan aharĕp suka wirati*

ganđa niŋ sĕkar arūm mara riṅ iruŋ,
mwaŋ manuknya lumaré taliṅa muni,
rūpa niŋ kusuma yānakiti hati,
hāḥ ṅ-anaṅga mamanaḥ mamarimisi*

mwaŋ Ikaŋ kayu kabèḥ paḍa mamanaḥ,
ronya yāpĕs alaris ya taji tajĕm,
pāŋnya yéka larasanya ya malurus,
wruḥnya yan tuju hatiṅku kĕna rujit*

mandamāruta miriṙ ya maṅiriri,
wāsitanya waṅi niŋ wana kusuma,
citta yāpuy umurub tĕhĕr apanas,
hāḥ lukan lara nikiŋ priyawiraha*

cāla ron ikana taŋ kayu tumayuŋ,
yoṅgwaniŋ bun aputiḥ makatiritis,
mutyahāra juga riŋ gaganatala,
n-ton ikā drawa hatiṅku juga tĕñuḥ*

hāḥ kapan kunaṅ iké kahuwusana,
mukti duḥka nikanaŋ priyawiraha,
kālamrĕtyu malalis tan anumata,
tan patīn aku huwus kasula-sula*

śabda niŋ ƀramara matta ya Apuya,
yak rĕṅö ya mahuyaŋ hati mapanas,
tulya paṙbwata sĕḍĕŋ matunu murub,
tan hanāta śaraṇāṅkwa manuluṅa*

moǥa mohita hatiṅku ya wulaṅun,
n-ton alas ya manĕḍĕŋ masĕkar arūm,
pomahan niraṅ anaṅga juga katon,
yak pramāda kasasaṙ ta kunĕṅ ari*

paŋ nikaŋ kayu tinūb niṅ aṅin alon,
naṙttakī ya maṅigĕl kayu mamijaḥ,
daṙppa taŋ ƀramara matta maṅiduṅi,
wètnyunĕṅku baribin n-aku kabaran*

nā taṅis nira saṅ āṙyya raǥusuta,
sanđi tībra maṅĕliḥ hati wipayoḥ,
rĕṣyamūka giri ƀīṣaṇa masukĕt,
nā paran nira saśoka masusupan*

{basantatilaka}
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = :14:

tatkāla yaṙ tĕka rikaŋ giri rĕṣyamūka,
sugrīwa śoka sira tībra maṅön akiṅkiŋ,
saŋ rāmaƀadra śaraṇā wĕgilĕṅkwa tan lèn,
nā liŋ nirān laku manāsaka śīǥra maṅkat*

tāmoli riŋ malaya paṙbwata duṙggamāwān,
yékā paran nira lawan bala wānarākwèḥ,
ƀaktinya mapraƀu dumèḥ ya kabèḥ tumūta,
sugrīwa sāđu tuwi yogya siwin hiḍĕpnya*

sāmpun ḍatĕŋ dadi kinon ta siraŋ hanūmān,
dūtomarā ri sira saŋ raǥuputra pètĕn,
tātaṙ wihaŋ pawanaputra kinon lumakwa,
yékan pĕsat nira rikaŋ gaganāntarāla*

riŋ rĕṣyamūka dunuṅĕn n-ira śīǥra mādrĕs,
humyus mĕsĕs Aṅin-aṅin n-ira bāyubajra,
śīṙṇnékanaŋ kayu katūb mananā kabèḥ rūg,
sĕmpal papal kaparapal kapupuḥ pukaḥ puḥ*

praptomasuk sira rikaŋ giri rĕṣyamūka,
mĕṅgĕp mahātma sira sidđa sakāma-kāma,
n-ton téka saŋ raǥusutāsusupan ƀramanta,
maṅsö ta saŋ pawanaputra wawaŋ ta mojar*

hé sāđu dibya kita đīra wĕnaŋ marā ṅké,
Atyanta duṙggama nikiŋ giri rĕṣyamūka,
saŋ hyaŋ mahéśwara tuwin malĕmĕḥ marā ṅké,
ndyānuŋ prayojana Iké panusupta kāliḥ*

lwiṙ niŋ ƀayātiśaya rodra Anuŋ hana ṅké,
muṅgwiŋ guhām hana ta rākṣasa lèn piśāca,
lāwan paran kari hawanta sukĕt t-agamya,
wwaŋ lén saké kita taman hana wèḥ mara ṅké*

kwèḥ siṅha sāhasa musuḥ niṅ asiŋ marā ṅké,
krūrāṅawit ya mawiṅit muruṅūtikaŋ moŋ,
maṅgā Umuṅgah irikaŋ giri duṙggamāwān,
wuṅkal galintuṅ agaliŋ gumuliŋ Iṅambaḥ*

malwā malok pĕluk ikaŋ lwah aluṅka-luṅka,
molĕk ya kolĕk akĕlĕm kumĕlĕm Umĕntas,
tambiŋ katambiṅ iṅ adoḥ ya tĕbĕŋ kahambĕŋ,
dé niŋ mahāgaja lanā mara daṙppa madyus*

makwèh anuŋ ƀaya nikaŋ giri ƀīṣaṇa nké,
lāwan śilātala tĕlanya malā Ulānya,
moŋ māṅsaƀakṣa kaharĕpnya humöŋ galaknya,
tan wismayan paṅĕbusan mamisan wiṣanya*

nā liŋ niraŋ pawanaputra masö matakwan,
mojaṙ ta saŋ raǥusutāṙ pawaraḥ rikaŋ don,
Ꜽ Āṙyya don mami nihan ta rĕṅö tat aṅsö,
mwaŋ hétu niŋ malarasan ya ta pājaraṅkwa*

kyātīŋ sarāt daśaraŧa praƀu sarwaƀoga,
salwiṙ nikaŋ suka wiśéṣa hané sirākwèḥ,
Akwèh anak nira Ariṅku ya dibyaśakti,
Aṅhiŋ ṅhuluñ juga Anak nira mandaƀāgya*

saṅké pakon ira marā riṅ alas malaṅǥya,
yékā nimitta mami yan panusup ya kāliḥ,
luṅhā mĕgil kami riṅ āśrama saŋ sutīkṣṇa,
ṅkā tā tamolah aṅĕmit patapan prayatna*

sītā priyāṅku rasikā ta duluṙkwi ṅūni,
ndan duṣṭa rāwaṇa malap sira śīǥra luṅhā,
sītā sirékana pinèt mami kām para ṅké,
nā hétu niŋ masusupan n-umahas ƀramanta*

nojaṙ niraŋ raǥusutāṙ pawaraḥ rikaŋ don,
mājaṙ-Ajaṙ ta sumiliḥ ta siraŋ hanūmān,
Ꜽ rāǥawa ṅhulun iké ta kinon marā ṅké,
sugrīwanāma kapirāja makon amèta*

prastāwa yéka huniṅan hana wānarāgöŋ,
śaktinya taṙ papaḍa śūra ṅaranya bālī,
Āditya soṙ ta sira dé nikanāŋ praƀāwa,
krođāgalak ya pariƀūta riké tuhanku*

saṅké takut nira ri saŋ kapirāja bālī,
miṅgat siromara rikaŋ malaya pradéśa,
maprītya don ira makon ta siromarā ṅké,
mahyun tamolaha sumiwya sukunta nāŧa*

mitrānta yogya sira liṅku Anugrahāna,
Āpan mahābala mahāṙdđika sāđubudđi,
tūtūta māsiha mituhwa Asiŋ pakonta,
milwomatī daśamuꝁa pramuꝁā sirèŋ praŋ*

nāhan Ujaṙ nira ta saŋ Anilātmajaswī,
tātaṙ wihaŋ daśaraŧātmaja śīǥra maṅkat,
sāṅkat nirātiśaya haṙṣa ta saŋ hanūmān,
saŋ rāmadéwa hiniḍĕp nira kalpawrĕkṣa*

praptèŋ gunuŋ malaya saŋ nrĕpaputra rāma,
rĕŋrĕŋ paḍām nira panaḥ nira yéka méǥa,
bālī diwākara samopaśamāmatī ya,
sugrīwa yéka mapanas ya maṅöb ikaŋ hrū*

tatkāla yaṙ patĕmu kālih amoŋ sirāpuy,
sākṣyā nirān praŧama tambayaniŋ pamitra,
sāmpun nirāsamaya kapwa sahaṙṣa kāliḥ,
māṅĕn-n-aṅĕn ta sira kapwa mamèt upāya*

saŋ rāmadéwa mulat iŋ bala wānarākwèḥ,
swécꞓā yaŧāsuka Ulaḥnya sajāti moṅsil,
polaḥnya hūŋnya gumuruḥ maturū rikaŋ pāŋ,
yékā dumèḥ nira sukā magiraŋ tumon ya*

sāmpun tĕguḥ rika pamitra nirāta kāliḥ,
mojaṙ ta saŋ prawara wānararāja mitra,
hé rāǥawātiśaya śakti nikaŋ kapīndra,
bālī taman hana paḍanya rikaŋ triloka*

tan saṅka riŋ pariƀawéki wuwusku nāŧa,
dényāt samitra ya dumèḥ ṅhulun ājarātaḥ,
kabwat t-ikān pinuji śakti nikā si bālī,
byaktān pĕjaḥnya tuwi dé ni panaḥta śakti*

nyānuŋ dumèḥ nika manĕmwa wiśéṣa riŋ rāt,
saṅkĕŋ Anugraha niraŋ muni ṅūni māsiḥ,
maṅkin ya śakti wĕkasan n-aniwāṙyya wīṙyya,
sūṙyyopamanya rikanaŋ musuh anđakāra*

glāna ṅhulun mawĕdi dénya tumon ya śakti,
tātan maṅĕn-n-aṅĕn i-kāpĕjahanya ṅūni,
maṅké ḍatĕŋ pwa kita nāŧa Amoǥaśakti,
cittaṅku niśꞓaya Awās ya patinya dènta*

bālī ya lāgi mamatī manikĕp gajéndra,
rĕmpak-rĕmuk satinĕpaknya gunuŋ pasèwu,
śatru hyaṅ indra mahiṣāsura śīṙṇna dénya,
ndan byakta yan pĕjaha dènta rikaŋ raṇāṅga*

nā liŋ niromara-maraḥ nrĕpaputra rāma,
saṅké takut nira ri saŋ kaka śaktimānta,
mahyun sirāwruha ri śakti saṅ āṙyya rāma,
prajñā siraŋ raǥusutāṙ pamanaḥ ta-tal trus*

kwèḥnyātatā pitu katūb tumuluy Ikaŋ hrū,
sugrīwa kādƀuta sahaṙṣa tumon ikaŋ tal,
maṅkat siraṙ pakaduluṙ nrĕpaputra rāma,
kiṣkiṇḍa yékana parāna lumakwa maṅdon*

sugrīwa yajña gawayĕn nira riŋ raṇāṅga,
bālī kĕbo ya wunuhan kaharan pamūjā,
saŋ Āṙyya rāǥawa siréka kinon mayajñā,
tārā sirāƀyudaya ƀoga ꝑalanya ƀuktin*

{śiꝁariṇī}
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = :17:

saluṅhā saŋ rāmāṙ laku mara ri kiṣkiṇḋa wiwara,
lawan saŋ sugrīwātiraƀasa sahāsaŋ kinasigan,
katon taŋ lyaŋ malwām giriwara guhā ǥora madalĕm,
kaḍatwan saŋ bālī pratiƀaya lawaŋnyādƀuta pĕtĕŋ*

siraŋ sugrīwāgyāsyaṅ i-kaka niromĕtwa malagā,
humuŋ makrak krūra ƀrukuṭi-kuṭilāhyā sira ri hèŋ,
Umaṅkat saŋ bālī mĕtu ta sira saṅkèŋ giri guhā,
malĕs makrak pūṙṇnāŋ gaganatala digdéśa hibĕkan*

humuŋ hūmrĕŋ maṅsö ta sira kadi ta wyāǥra magalak,
lawan saŋ sugrīwogratara kadi siṅhāṅrĕpa maṅaŋ,
masö madwandwāprĕp magarut asahut kapwa manikĕp,
manampyal maŋ­rĕṅgut paḍa ta sira gut-gūtĕn abutĕŋ*

rumukrūk taŋ rambut ginĕrĕmus umuṅgwiŋ palipisan,
miṅis méṅas méṅā paḍa ta kapaluḥ lud maṅĕsĕsan,
humis mamwas taŋ rāḥ drawa ya mapisan syuknya ri pipi,
tibā riŋ bāhwalwā ri ḍaḍa kaharan kumkuma mabāŋ*

makin daṙppān pāprĕp ta maṅuwil iruŋ riŋ kuku makas,
manimprut rodrādrĕs paḍa kasidĕkuŋ maŋdudut ikū,
hanan pāmrĕp jaṅgut paḍa kapisahut huntwa maṅani,
Anèkārūpékaŋ kira-kira ya kapwāṅutitakĕn*

saka kwèḥ saŋ yogī matapa tĕpi niŋ paṙbwata kabèḥ,
manonton tan kāntun hyaṅ anak aduluṙ kapwa sabatĕk,
mahās māmèt kĕmbaŋ mari ya sakarĕŋ kapwa ya milu,
siraŋ monāmomo mari muna manonton paḍa humuŋ*

pijĕṙ saŋ rāmāṙ ton ta sira mataruŋ kapwa ta bĕtaḥ,
tatan wruḥ riŋ bālī paḍa-paḍa ta sugrīwa juga ya,
kalépyan saŋ rāmāṙ miṅĕt-iṅĕtakĕn maṅkin alupa,
wuruŋ tékaŋ tāṅan tumihaṅ apatan wruḥ riṅ uliha*

siraŋ sugrīwāṅliḥ tuwi kalalah aṅhèṙ sira tĕkā,
Awak rĕñcĕm tāmbis mati sira gĕlānāṙ pinipitan,
dudut tékā tĕṇḍas nira tuwi tinuṇḍĕs hinapitan,
Umunduṙ méraŋ kapwa malara siroruk mamuruṅut*

mulat saŋ rāma ṙ-ton ta sira tĕka rūkṣāṙdđa mawĕnĕs,
masö śīǥrānĕmbaḥ ta ri suku niraŋ rāmawijaya,
Ah-o swāmī miŧyāsamaya kita hāḥ madwa riṅ ujar,
ndya hétunyāt tonton palaga mami tātan lĕkasi ya*

wawaŋ mojaṙ saŋ śrī raǥusuta ri saŋ wānarapati,
nihan prastāwanyān kadi ta nirapékṣāku humĕnĕŋ,
sĕḍĕŋ tāprĕp tonton kita sadrĕśa rūpanta ya paḍa,
rikaŋ bālī tak wruḥ ri kita tuwi maṅkin tak atutur*

nahan prastāwanyāk kadi malupa riŋ mitrasamaya,
kunĕŋ topāyāntāsawita kita roṇḍon tĕṅĕrana,
huwus tācihnā toḥ palaga ta muwaḥ haywa mawĕdi,
Ikaŋ bālī yātaḥ pĕjaha kita tan dadya pi kĕna*

nahan liŋ saŋ rāmāsawiti sira roṇḍon ta riṅ alas,
maluy maṅsö taŋtaŋ kaka nira ta bālī mapuliha,
tumandaŋ saŋ bālī maluy apĕluk amriḥ ta manikĕp,
mamöṅpöŋ saŋ rāmāṙ tuju ta sira riŋ hrū kĕna pisan*

{Upajāti bajra}
⏓ – ⏑ | – – ⏑ | ⏑ – ⏑ | – ⏓ = :11:

bālī tibā wānara wāṇḍawāwu,
manaḥnya mènĕḥ manĕhĕṙ ta yomūr,
manaṅhulun kapwa manaŋ wanèhan,
đik rāma liŋ saŋ muni mona moni*

gĕlāna saŋ wānararāja bālī,
trus tékana pyaḥ nira dé nikaŋ hrū,
suđīra tāmbĕk nira śūra sāđu,
r-uman-Uman saŋ nrĕpaputra rāma*

hāḥ rāma ḍuṙttāđama đik wimūḋa,
wéśanta śāntātiśayèŋ kaṭuṅka,
salwiṙ nikaŋ pāpa magöŋ tĕmunta,
Apat panaḥ mapraṅ ataḥ nda tan lèn*

Ah-o durācāra taman pahīṅan,
tātan sapékṣāta bapanta sāđu,
doṣaṅku tātan hana wèḥ tinonta,
Amoǥa caṇḍāla manaḥta mūṙkꝁa*

lukan kari wruḥ ri bapanta ṅūni,
waliṅku tan saṅka ri ko gĕlöṅa,
dumèḥ sirākona Umiṅgatādoḥ,
saké kaduṣṭanta kunaŋ ya hétu*

jātiṅkwasānak matukāra towi,
doṣaṅku sātus giri méru riŋ göṇ,
trèṣṇékanojaṙ śiwakĕn pasèwun,
tātan pĕgat sānak apan dagiṅku*

ya lèn akun sānaka dibya yāgöŋ,
sākāśa lāwan prĕŧiwī ya siḥnya,
yan krođamātrāṅdadi mrĕtyu yāwat,
tan saṅśayañcrol mamatī yapan lèn*

yan đaṙmma niṅwaŋ ratu śūra sāđu,
śudđāmatī śatru kalĕṅka niŋ rāt,
kĕmbaŋ ƀaṭārī prĕŧiwī ya pūta,
tatan salaḥ pakṣa kawrĕdđyan iŋ rāt*

yan kéwalaŋ paṇḍita tūtananta,
đaṙmmottamāgurwa nikiŋ kaniṣṭa,
tambī niṅ oruk matukaṙ masānak,
pantĕs ya toṣāđa mamin salaḥ dé*

tĕkwan pwa pakṣanta kuraŋ wiwéka,
suṅguḥ wiśéṣajña tuhun mapuṅguŋ,
hétunku niṣprāya tĕkanta sāđu,
suṅsaŋ paṅawruḥta ya hiṅsakaṙmma*

lāwan ndya donaṅku kariḥ pinatyan,
yan māṅsa kahyunta kunĕŋ Iréku,
tuhun watĕk pañcanakā ta ƀakṣan,
ndā tan Iluŋ wré tinulak ya ƀakṣan*

lāwan parĕṅwanta daṅū suśīla,
wĕnaŋ prajārākṣaka māsih iŋ rāt,
yasanta ƀagnéka Apan patī wré,
lukan tan éraŋta kari ry-arinta*

lāwan pajātyaṅkwatukaṙ masānak,
hĕlĕm-hĕlĕm kapwa maluy Ikātūt,
Iké si sugrīwa kināsihanta,
wré nīca śīlanya taman sayogya*

bālī nahan liŋ nira mamrihojar,
saŋ śrī raǥuwyāǥra malĕs ta mojar,
Ꜽ wānarā mĕṅgĕp iké wruh iŋ rāt,
Akuk panaḥ ko tak anĕmwa pāpa*

swajāti niŋ kṣatriya nā tinūtku,
tan hiṅsa tékin pamatī kĕnas kwèḥ,
sakwèḥ niraŋ kṣatriya ṅūni pūṙwwa,
siréka tūtĕnkwi taman padoṣa*

lāwan kĕnas jāti nikin pinatyan,
pinriḥ linañjak kinalān sinuṅgan,
sakwèḥ nikaŋ satwa hanèṅ alas göŋ,
suśīla duśśīla wĕnaŋ ya hiṅsan*

kunĕŋ yadin mānuṣa liŋta tan knas,
tumūta solaḥ mami jāti nin wwaŋ,
taŧāpi tan dadya manĕmwa pāpa,
Apak panaḥ ṅwaŋ paradārabudđi*

śīlanta sāmpun karĕṅö pwa dèṅku,
sugrīwa yèkā pinasāhakĕnta,
tārā ya kāsiḥ rasikénalapta,
lanā ninindā kita dé nikaŋ rāt*

nā liŋ niraŋ rāǥawa satyawākya,
bālī ya méraŋ humĕnĕŋ katuhwan,
katānĕhan maṅkin umaṇḍĕm aṅliḥ,
mamriḥ sirānambah aminta matya*

Ꜽ rāǥawātyanta mahāṙdđikanta,
matīkasiŋ duṣkrĕta duṣṭa riŋ rāt,
kunaŋ ta đaṙmmanta taman pahīṅan,
tan ilwa matyātah anakku dènta*

samaṅkanāriṅku tasö para ṅké,
sugrīwa mamwīta kakanta matya,
kunaŋ ta riŋ janma dĕlāha sowaḥ,
đaṙmmā ƀaṭāré kita sānakātaḥ*

mwaŋ tuṅgalātaḥ kahananta kāliḥ,
Anuŋ gunuŋ konĕṅ unĕŋ kayunya,
ꝑalanya madyanya mađunya wrĕdđi,
taṙ hĕntya yad ƀuktya ya riŋ dĕlāha*

Iké Ulaḥ kwāri salaḥ tĕmĕn ya,
nda tan sadé yā makadéya-déya,
Ukuṙ ƀaṭāréki tukaṙ kwasānak,
tādé Apan déwa wiđīki maṅdé*

lāwan nikaŋ déwa Acintya śakti,
tan wèḥ kitāntĕn parĕṅān pamuktya,
nyā kuk ruhun maṅguhakĕn wiƀūti,
paṅdé nikaŋ déwa Ataḥ ya tūti*

nā liŋ niré saŋ Ari wèhakĕn taŋ,
kĕmbaŋ Ĕmās riŋ hulu luḥ kumĕmbĕŋ,
sāmpun kasimpèn kawawé saṅ antĕn,
mūṙcꞓéki nīꞓā ri hurip nirāsiḥ*

soliḥ nirèŋ swaṙgga sawaṙgga yāwrĕg,
kadaŋ-kadaŋ yéka masö manambaḥ,
sugrīwa tātaṙ lupa riŋ swagotra,
sāsiḥ kaḍatwan paṅasiḥ nirāsiḥ*

saṅ aṅgadātaḥ yuwarāja téka,
Utus niraŋ rāǥawa hétu niŋ siḥ,
samaṅkanékaŋ kapi wanđuwaṙgga,
winèḥ dĕmak kapwa yaŧā kramanya*

{mandākrānta}
– – – | – ⏑ ⏑ | ⏑ ⏑ ⏑ | – – ⏑ | – – ⏑ | – ⏓ = :17:

ménak tāmbĕk nira lawan ikaŋ wānarātyanta tuṣṭa,
kapwā yāṅsö praṇata matatā yaṙ panĕmbaḥ kabèḥnya,
mériŋ matwaŋ ta ya ri sira saŋ rāǥawā yaṙ panĕmbaḥ,
maṅsö cuṇḍuk ta ri suku niraŋ rāma maṅkin sahaṙṣa*

hāḥ Āḥ nāŧātiśaya ya magöŋ siḥ ta tāman pahīṅan,!
tātaḥ magyā ta ri pamalĕsā ni ṅhulun dlāha sidđā,
dényān rĕŋrĕŋ Iki tĕka huwus duṙbbalāŋ wānarātīs,
riŋ lahrū ṅkān t-alapa sira saŋ mꜽŧilī śatru śīṙṇnā*

{dođakawrĕtta}
– ⏑ ⏑ | – ⏑ ⏑ | – ⏑ ⏑ | – ⏓ = :11:

nā ta wuwus nira saŋ kapirāja,
minta kasiḥ ri narāđipa rāma,
duṙbbala niŋ bala wānara hétu,
saŋ raǥuputra Umom yanumoda*

{tanumađya}
– – ⏑ | ⏑ – ⏓ = :6:

sāmpun samayātūt,
rĕŋrĕŋ ya ta hèrĕn,
sugrīwa manĕmbaḥ,
mamwīta misātā*

{mattamayūra}
– – – | – – ⏑ | ⏑ – – | ⏑ ⏑ – | ⏓ = :13:

sāmpun mamwit śīǥra muliḥ saŋ kapirāja,
lāwan wadwā wānara maṅkin ya sahaṙṣa,
riŋ kiṣkiṇḍā mukti ta sīraŋ kapirāja*
prāptāŋ rĕŋrĕŋ daṙppa Ikaŋ matta mayūra*

#saptamas saṙggaḥ#
<ratodđata>
– ⏑ – | ⏑ ⏑ ⏑ | – ⏑ – | ⏑ ⏓ = :11:

ndā tatīta sira saŋ kapipraƀu,
ƀukti taŋ wiṣaya niṙƀayaŋ manaḥ,
rāma lakṣmaṇa muwaḥ sirānusup,
mālyawān gunuṅ agöŋ paran nira*

prāpta saŋ prawara rāǥawèŋ gunuŋ,
śokacitta rumaras manaḥ nira,
dé nikaŋ Aṅin alon miriṙ tĕka,
ḍūta niŋ rĕtu mahāgawé Unĕŋ*

méǥa moǥa mapupul ya riŋ laṅit,
ǥora ǥūṙṇnita gĕrĕḥ magĕnturan,
tulya kĕṇḍaṅa niraŋ manoƀawa,
yan rĕṅö ya rumaras manaḥ nira*

syuk nikaŋ hudan agöŋ nirantara,
nā panaḥ nira ƀaṭāra manmaŧa,
taṙ kanin tuwi siraŋ raǥūttama,
ndan tĕñuḥ hati nirāṙ wulat riya*

Indracāpa ya tinon irèŋ laṅit,
lwiṙ nikān kadi rajaḥ tamaḥ katon,
yéka laṅkapa niraŋ manoƀawa,
yaṙ panaḥ priyawiyoga muṙcꞓita*

nyéka kuntul umuliḥ saké sawaḥ,
haṙṣa yādulu-duluṙ paḍāputiḥ,
laywa-laywan ira manmaŧā juga,
n-ton ikā ta kumĕtĕṙ manaḥ nira*

taṙ katon wĕtu ƀaṭāra ƀāskara,
dé nikaŋ jaladawrĕnda riŋ laṅit,
yéka budđi nira tīkṣṇa yāṅlimut,
dé ni moha nira wèt nikaŋ Unĕŋ*

maṅkin onĕṅ asĕkĕl manaḥ nira,
n-ton kilat ya lumarap nirantara,
luḥ tibā kabarabas sakiŋ mata,
đꜽṙyya niŋ hati tĕñuḥ jugānilī*

taṙ wĕnaŋ tumahĕnékanaŋ taṅis,
kaṇṭa gadgada gulū nirāsĕkĕl,
mꜽŧilī sira katon na ménaka,
nā ta hétu nikanaŋ taṅis mĕtu*

hāḥ samīraṇa miriṙ ya loṙ kidul,
rūmnya rāmya sakadamba wāsita,
saŋ jitèndriya hanèṅ alas tuwi,
byakta monĕṅ ikanāta dé nikā*

mopĕk ambĕk iṅ anon pĕtĕŋ pĕpĕt,
Anđakāra tamatan pasiṅkaban,
tulya pañjara ƀaṭāra manmaŧa,
sūkṣma taṙ pagamĕlan katon tuwi*

nya-ŋ kunaŋ-kunaṅ anaṅgadīpa ya,
taṙ paḍĕm paḍa-paḍān kĕḍap-kĕḍap,
maŋ­raras-rarasakĕn manaḥ mibĕr,
hāḥ manaḥku baribin tumon ikā*

lèn kilat marimisī matāhulap,
glāna kagyat aku dénya yan larap,
tan lanā pwa ya hilaḥ wawaŋ muwaḥ,
hāḥ mahā juga ya médi maŋlaré*

śabda niŋ Apa kunaŋ Ikaŋ gĕlap,
ndan tahāṅkw-iriya śabda niŋ laras,
kāmadéwa Umanaḥ jagat kabèḥ,
nya-ŋ gĕlap Uni nikā panaḥ nira*

byakta manmaŧa sirāmanaḥ jagat,
ndan rinambutan ĕmās panaḥ nira,
yéka nitya lumarap rikaŋ laṅit,
hāḥ manoƀawa lukan tamaṙ maṅèl*

cātakāmuhara kūŋ jugān uni,
haṙṣa yan syaṅi Ikā priyānya wèḥ,
māṙmmadoḥ ya sakarĕŋ maluy masö,
mèdi riŋ madanawédanātura*

nyaŋ-Aṅin ya winaliṅku Oṣađa,
śītalātiśaya tīsnya riŋ Awak,
ndān apuy juga hiḍĕpku taṙ pahi,
śīṙṇna téki hrĕdayaṅku yāgĕsöŋ*

nyā-ŋ mayūra ya Umūra ménaka,
moǥa moruk aku dénya yan Uni,
wruḥnya yan priyawiyoga duḥkita,
mohita ṅwaṅ umawaŋ Unĕŋ magöŋ*

nyā-ŋ hudan tan anumāna riŋ kasaḥ,
médi riŋ kinawaśākĕn iŋ lulut,
tan pararyan amĕwĕḥ nirantara,
hāḥ warĕg Aku huwus rikaŋ lara*

saŋ mahāmuni hanèṅ alas kabèḥ,
kölan iŋ daṅu-daṅū tatan lĕgö,
wèt nikaŋ diwasa röŋrĕṅ aṅgĕgĕs,
mohitā ta sira liṅku taṙ suka*

nyā-ŋ wihuŋ muni lawan manuk humuŋ,
tulya mātyana Ikaŋ kĕnèṅ unĕŋ,
moni taṙ pahuwusan rikaŋ kulĕm,
hāḥ tan éraṅ aṅidīdi maŋlarè*

jānakī mapa kunaŋ laranta wèḥ,
tan kasaḥ daṅu-daṅū saké ry-aku,
hāḥ Ah-o lalu lalis nikaŋ wiđi,
wèḥ kitāri mapasāha-sāhasa*

tībra tékana Unĕṅku tan sipi,
duṙbbalālara mataṅku yan wulat,
riŋ laṅit Aŧawa riŋ Alas tuwi,
kapwa hètu nikanaŋ Unĕŋ kabèḥ*

riŋ kidaŋ katutur iŋ wulat marūm,
riŋ liman katutur īŋ Ulaḥ wagĕd,
riŋ wulan katutur iŋ muꝁābuṅaḥ,
hāḥ hayunta maṅawéśa ri ṅhulun*

wway nikaŋ lwah adalĕm ya cañcala,
ṙyyaknya tulya halisanta yañcala,
rambutiŋ mrak aṅigĕl ya tākiris,
byakta liṅku gĕluṅanta yākila*

haṅsa kapwa ya mibĕṙ ya tāṅalor,
ṅkāna riŋ talaga mānasa n-para,
wètnyunĕṅku harikā kunĕŋ muni,
nā swaranta ri hiḍĕpku tan pahi*

komalāŋ malaya mārutomirir,
déwadāru Inarasnya riŋ Alas,
rūmnya sumrak umarèṅ iruŋ sumār,
tulya ganđa ni pipinta yak hiḍĕp*

kāla niŋ rahina tan makūŋ dahat,
kwèḥ tinonku riṅ alas ya lālana,
kāla niŋ wĕṅi Ataḥ makūŋ tĕmĕn,
taṙ tinonku ta paran nikaŋ manaḥ*

prāṙŧanaṅku wĕṅi yéka méṅgala,
nityakāla rahinā kunĕŋ lanā,
hāḥ lukan wita gĕlāna ni ṅhulun,
yan kaṅĕn-n-aṅĕn ataḥ kitèŋ kulĕm*

O kataṅhi ṅ-alarāṅaraŋ makuŋ,
prĕmm-Akĕn kasula tan pijĕṙ pwa wèḥ,
tan hanāṅrasa sawèt nikaŋ huyaŋ,
hāḥ wiyoga kadurus niroṣađa*

{prĕŧwītala}
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ = :17:

nahan ta ya taṅis nirān hana rikaŋ gunuŋ mālyawān,
Ikaŋ wĕṅi tamaṙ kĕjĕp maṅĕn-aṅĕn priyā mꜽŧilī,
nirantara sirānaṅis kapati tībra dé niŋ lara,
Ah āḥ kadi ta sèwu waṙṣa Ikanaŋ Unĕŋ sakṣaṇa*

nda tātita Ikaŋ ǥanāgama tĕkāŋ śaratkāla wèḥ,
wiśudđa malilaŋ laṅit kadi ta budđi saŋ paṇḍita,
Ikaŋ jalaḍa tulya moha nira kapwa yāsāk hilaŋ,
katon hana ta haṅsa śudđa kadi budđi satwāputiḥ*

mulat ta sira saŋ raǥūttama rikaŋ laṅit niṙmmala,
tinon nira ƀaṭāra candra mawĕlū sĕḍĕŋ pūṙṇnama,
kadi pwa muꝁa saŋ priyā janakarājaputrī n-hiḍĕp,
wawaŋ sira kataṅguhan r-ujari téka saŋ lakṣmaṇa*

Ariṅku wulati-ŋ laṅit hana ta haṅsa haṙṣāṅlayaŋ,
mamèt talaga haṙṣayan muni kabèḥnya konĕŋ Unĕŋ,
Awās ya Iki lahru liṅku samayanta yèkin tĕka,
Ah adwa tikanaŋ kapindra samayanya yā tan tuhu*

lawan wĕnaṅa yāparāđa n-alupā Ikaŋ wānara,
Ikāna samayanya ṅūni lalu đūṙtta tātan tĕka,
Alaḥ pijĕr amukti tan tĕṅa-tĕṅèn laṅit yālilaŋ,
satéja hana tārakā tuwi lukan pwa tan ton ikā*

rikaŋ rahina taṙ wĕnaŋ mĕtu kunaŋ pijĕṙ yāturū,
mataŋnya tar iṅöt-iṅĕt hayu nikaŋ sarojānĕḍĕŋ,
pramāda maṅinak-Inak kapijĕran ya dé niŋ suka,
Ah-o tan atakut ya milwa ri kakānya bālīn pĕjaḥ*

jĕnĕk lawan anak rabinya ya dumèḥnya mohā kunaŋ,
Ariṅku laku tāt parériya Usönta haywāmtakut,
Ikaŋ plawaga duṣṭa wèhi ta wuwus Anuŋ maŋlarè,
Apan ya rumuhun tan atwaṅ i-kitān wĕnaŋ madwa ya*

parigraha jugéniwönya tan aṅĕn-n-aṅĕn mitra ya,
magoṣṭi maṅinum warĕg mađu ya liṅku mattāwĕrö,
ṅda tan wawa-rĕṅö ri hétu ni hayunya hāḥ moha ya,
mataŋnya laku tāt parāt ujari yan mapāmbĕk nikā*

raǥūttama nahan ta liŋ nira madĕg ta saŋ lakṣmaṇa,
widagđa wihikan sirāṅinaki citta saŋ rāǥawa,
laras ya pinikul nirāṙ laku maréri kiṣkiṇḋaka,
ḍatĕŋ sira rikaŋ guhā kabalasaḥ Ikaŋ wré mulat*

kapi prawara māruti praṇata yaṙ panuŋsuŋ masö,
sagorawa sirāṙ pakon ta tumamā riṅ aƀyantara,
masuk sira saṅ āṙyya lakṣmaṇa kapīndra śīǥrāṙ parĕk,
manĕmbah umusap lĕbū ni suku saŋ sumitrātmaja*

ṅhulun n-iki patik pramāda maṅinak-k-inak tak para,
kṣamākĕna tĕmĕn ṅhulun n-iki nihan katuhwan n-araḥ,
Alaḥ pijĕr amukti ƀoga paṅasiḥ ta tékin kabèḥ,
tĕkāŋ samaya lahru tak maṅĕn-aṅĕn sawèt niŋ jĕnĕk*

nihan ṅhulun akona wānara lumakwa tan saṅśayan,
Ikaŋ wrayatagĕn kabèh umahasèŋ gunuŋ riŋ Alas,
piraŋ sukĕta niŋ Alas susupananya kapwāmriha,
Asiŋ sakahanan niraŋ janakarājaputrī n-parā*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

saŋ sugrīwa nahan ta liŋ nira ri saŋ somitra maṅkat sira,
ṅ-kon tékaŋ bala wānarāmriha kabèḥ tātan hanā kāntuna,
śīǥrāŋ wré Inatag ḍatĕŋ kakurutug maṅsö kabèḥ maŋ­rakĕt,
saŋ somitra madĕg sirāṅdulurakĕn saŋ sugriwāgyā sira*

śīǥra prāpta ri mālyawān dadi masö cuṇḍuk siraŋ rāǥawa,
saŋ sugrīwa huwus manĕmbah umarĕk taŋ wré kabèḥ maŋ­rĕpa,
sāmpunyān praṇatān paluṅguh abukuḥ matwaŋ tumuṅkul kabèḥ,
dényāṙ ton sira saŋ kapīśwara masö mojaṙ I-saŋ rāǥawa*

hé nāŧākṣama śīla ni ṅhulun apan tan yukti madwèṅ ujar,
tan wruḥ riŋ samayān tĕkāṅinak-inak mĕṅgĕp krĕtajña ṅhulun,
tan kiṅkiŋ Upakāra tan Aṅĕn-aṅĕn yātālupālaḥ jĕnĕk,
jātī mūḋa minitra tan wruh iniwö tan ṅèḥ gumantyāṅiwö*

lāwan jāti nikaŋ wyamoha tumĕmu-ŋ ƀogāwĕrö yālupa,
tan wruḥ riŋ maṅanugrahé ya mahiwaŋ saktèṅ inak kéwala,
ndan lotatya naréndra ri ṅhulun apan mūḍātimūḍāđama,
saṅké pèt naranāŧa hétu ni tutuṙ niŋ mūḋa yékin tĕka*

nā liŋ saŋ kapirāja tuṣṭa sira saŋ rāmā-ṅrĕṅö Akṣama,
n-ton taŋ wré maśilāsĕsĕk ya hibĕkan tékaŋ gunuŋ mālyawān,
byakta-ŋ rāwaṇa śīṙṇna dé nika kabèh āpan mahāśakti ya,
nā liŋ saŋ raǥuputra trĕpti mulat iŋ wré wīra sāmpun tĕka*

tatkālān pasamūha taŋ kapibalomaṅsö ta saŋ māruti,
mwaŋ nīlāṅgada jāmbawān gĕnĕp anuŋ katwaŋ nikaŋ wānara,
wīrotsāha catus samudra juga riŋ wīrātigamƀīra ya,
yékānuŋ winaraḥ niraŋ kapipatī sugrīwa mojaṙ sira*

Ꜽ nīlāṅgada jāmbawān laku ta tūt dūtā ri saŋ māruti,
yan byaktā hana saŋ naréndra ǥariṇī sītā ri lĕṅkāpurī,
nāhan dona nihan hawanta maṅidul saṅkérikaŋ mālyawān,
t-ambaḥ taŋ giri pāṙśwa toḥ laku muwaḥ ton taŋ tasik loṙ kidul*

sāmpunyān haliwat rikaŋ jalađi ton tékaŋ suwélācala,
yapwan prāpta tĕkāṅhinĕp jaga-jagā yatnā magantyāturū,
Akwèḥ rākṣasa sāhasèŋ wĕṅi mahās yékān kayatnākĕna,
mwaŋ saŋ śrī janakātmajā t-iṅĕt-iṅĕt riŋ rājya lĕṅkāpura*

tātan wāk prakaṭā yadin tĕmu mahādèwī siraŋ mꜽŧilī,
yatnātaḥ susup iŋ pakuwwan atitip tiñjon wulat loṙ kidul,
yapwan kāwit anon anak-k-ĕbi makūŋ monĕŋ tuwī yānaṅis,
tāṅsö takwani lèn yadin hana sĕḍĕŋ mojaṙ-Ujaṙ rĕṅwakĕn*

nā liŋ saŋ prawagāđirāja sumiliḥ mojaṙ ta saŋ rāǥawa,
Ꜽ saŋ māruti yatna-yatna ta kité lĕṅkāpurāmriḥ-mriha,
simsimkwīki wawanta wèhakĕna yat paṅguḥ siraŋ mꜽtilī,
donanya pracayā niré kita kinonkon dūta saṅké ry-aku*

nā liŋ saŋ nrĕpa rāǥawa krama madĕg luṅhā ta saŋ māruti,
mwaŋ nīlāṅgada jāmbawān hana pataŋ koṭīkanaŋ wré tumūt,
lumpatnyèŋ gaganāntarāla kumĕlab rambutnya mawyaŋ kabèḥ,
tulyāditya sakoṭi tīkṣṇa mapanas śaktinya téjopama*

luṅhā-ŋ dūta madĕg ta saŋ śatabali wré śakti śīǥrāṅalor,
ṅkānèŋ paśꞓimadéśa yéka pinaran dé saŋ susénāṙ laku,
wétan déśa paran niraŋ winata wèt niŋ gyā lumumpat kabèḥ,
lāwan wré śata koṭi saṅꝁya ya tumūt śāṙddūlawikrīḍita*

{twaritagati}
⏑ ⏑ ⏑ | ⏑ – ⏑ | ⏑ ⏑ ⏑ | ⏓ = :10:

Aŧa lumaku-ŋ wrayasasaran,
saka ri pakon raǥutanaya,
tucapa tikaŋ watĕk aṅidul,
makajuru saŋ pawanasuta*

krama tĕka taŋ kapibala riŋ,
giriwara winđya ya maruhur,
mrĕgapati siṅha ya matakut,
makabalasaḥ twaritagati*

śikara nikaŋ giri biṣama,
wwara kali luṅka hana juraŋ,
lwah adalĕm adƀuta ya trĕbis,
haliwatan iŋ prawagabala*

paḍa ya humuŋ rikanaṅ alas,
makakarasāk ya masusupan,
hariwara siṅha kapĕlĕṅĕn,
kapatuli kapwa ya malayū*

saka ri sukĕt nikanaṅ alas,
tuwi giri windya ya maruhur,
kapi ya maṅèl paḍa ya mĕhāḥ,
dinakara tīkṣṇa mamanasi*

kapibala duṙbbala malapā,
maṅĕlih alaḥ warĕg anusup,
saka ri lapānya mari humuŋ,
kadi ta-tasik sŧiti ta tĕḍuḥ*

hana ta śilātala maratā,
kayu-kayu höbnya ya marĕñĕb,
kapi maruhun-ruhunan aṅöb,
paḍa maguliŋ-guliṅan aṅĕl*

hana ta manuk madulu-dulur,
mĕtu saka riŋ giriwiwara,
kapibala kadbuta ya mulat,
paḍa maṅadĕg maṅiṅĕt-iṅĕt*

dadi ya manon wiwara guhā,
Ikana lawaŋnya katatakut,
wigata ƀaya-ŋ prawagabala,
tama ta maṅöb makakurutug*

satama nikaŋ kapi ri dalĕm,
hana ta Umaḥ đawala putiḥ,
Atiśaya ƀāswara sumĕnö,
ya ta tinĕmunya paḍa masö*

Anĕmu ta yānakĕbi rarā,
rahayu sulakṣaṇa manulus,
kadi ta wulañ juga gumawaŋ,
ya ta kumĕmit Ikanaṅ umaḥ*

gumuyu masö ya tan atakut,
tĕka ya mawèḥ ꝑala matasak,
wwayatiśayĕŋ mahĕniṅ atīs,
ya ta panamuynya śuci marūm*

dadi ya tumakwani Ikanaŋ,
prawaga huwusnya ya tinamuy,
suka paripūṙṇna paḍa warĕg,
duga-duga yan pawara-waraḥ*

wwara sira rāǥawa karĕṅö,
sira makadūta kami kabèḥ,
lumaku kinon lumawada saŋ,
janakasutā sira tinawan*

kami ta tumakwanakĕn i-saŋ,
gumawayikaŋ giriwiwara,
syapa Umaṅun nikanaṅ umaḥ,
ya tikana pājara ri kami*

lawan ika saŋ dumadi kita,
syapa paṅaran nira karĕṅö,
kita ta rarāhayu saꝑala,
saṅapa ṅaranta warahakĕn*

{tanumađya}
– – ⏑ | ⏑ – ⏓ = :6:

nā liŋ nikanaŋ wré,
mītrĕṣṇa kabèḥnya,
mojaṙ tikanaŋ strī,
kanyā tanumađyā*

{tiḍak dikĕtahui}

wwara sira dānawarāja,
ṅaran ira saŋ wiśwakaṙmma tamoli,
sira umaṅun nikanaṅ umaḥ,
Ikaŋ guhā ṅké sira sumuk ya*

sāmpun swaṙggasŧāna sira,
prastāwa binajra dé ƀaṭāréndra,
saṅkā ya taṙ pahīṅan,
Umariṣṭākĕn nikaŋ prĕŧiwī*

Aku Iki dānawakanyā,
ṅaranku karĕṅö swayĕmpraƀā nāma,
dānawarāja bapaṅku,
praśāstébuṅku mérusāwaṙṇni*

yapwat mahyun śīǥra tĕkā,
ri lĕṅka mĕné-ŋ gĕlĕk méṅgal,
ndak wĕtwakĕn kita kabèḥ,
ndan tukupi matanta haywa mulat*

{Indrabajra}
– – ⏑ | – – ⏑ | ⏑ – ⏑ | – ⏓ = :11:

nā liŋ nikaŋ dānawarājakanyā,
Ūmañcana-ŋ wānara donya tan lén,
Āpaṇ ḍĕṅö wré ya marā ri lĕṅkā,
Iṙṣyā tikāmbĕk nika moǥa héwa*

swāƀāwa niŋ dānawa rākṣasātūt,
sāmitra jātinya Ulaḥnya tuṅggal,
nāhan ta hétunya dumèḥ ya mélik,
miǥnèkanaŋ wré magawé ta māyā*

{waṅśasŧa}
⏑ – ⏑ | – – ⏑ | ⏑ – ⏑ | – ⏑ ⏓ = :12:

samaṅkanaŋ wré tamataṙ wihaŋ kabèḥ,
siraŋ hanūmān tuwi moǥa mohita,
wijaḥ kabèḥ mrĕm matukup-tukup mata,
tatan hanātaḥ tumahā ya bañcana*

{Upajāti waṅśa}
⏓ – ⏑ | – – ⏑ | ⏑ – ⏑ | – ⏑ ⏓ = :12:

sawèt ni ṅèlnyān panusup saranta ya,
magyān tĕkā yéka dumèḥnya maṅga ya,
sĕḍĕŋnyan ūmrĕm kinĕnan ta yĕŋ mayā,
taṙ ton ry-awaknyan mĕtu saṅka riŋ guhā*

{waṅśasŧa}
⏑ – ⏑ | – – ⏑ | ⏑ – ⏑ | – ⏑ ⏓ = :12:

tinonya tāwaknya ri hèŋ nikaŋ guhām,
wimoha tan wruḥ wulaṅun hilaŋ tutur,
salèk rikaŋ sakṣaṇa mātra yaṙ hiḍĕp,
dumèḥnya māyā nikanaŋ swayĕmpraƀā*

saṅ aṅgada glāna sirāṅaṅĕn-n-aṅĕn,
taman tĕmuŋ budđi hilaŋ hiḍĕp nira,
saśoka māśā humĕnĕŋ saniścaya,
hanékanāmbĕk nira mātya riŋ Alas*

samaṅkanātaḥ kapiwīra jāmbawān,
tumon siraŋ Aṅgada śoka mānasa,
manaḥ niropĕk wulaṅun hilaŋ tutur,
tumūta mātyāku nahan ta liŋ nira*

siraŋ hanūmĕn milu śokamānasa,
tumon siraŋ wānarawrĕdđa jambawān,
ndya dona niŋ jīwita niṙguṇān hanā,
Umilwa mātyāku nahan ta liŋ nira*

satūt niraŋ wānarawīra māruti,
tumūt ikaŋ wré sahananya duḥkita,
sawismrĕti ṅkā paḍa tan hanaŋ tutur,
pinatyakĕn yéka Awaknya riŋ gunuŋ*

sĕḍĕŋ nikaŋ wānara śoka kāsyasiḥ,
hanéka sampāti ṅaranya ƀīṣaṇa,
manuk magöŋ saŋ garuḍopamā nika,
ya tomasö riŋ bala wānarāṅaraŋ*

ndatan parambut malĕṅis Awak nikā,
patuknya tīkṣṇogra makas ta yāluṅid,
mulat Ikaŋ wānara kapwa yātakut,
makin makiṅkiŋ sahananya duḥkita*

Ah-o mahākaśmala duṙyyaśāđama,
tuhun ṅaran dūta lukan pwa tan tuhu,
sawèt ni māyā nikanaŋ swayĕmpraƀā,
tatan wruh iŋ déśa parāna loṙ kidul*

lukan kariḥ dibya kitāri jāṭayu,
huwus krĕtāṙŧāṅupakāra mitrakā,
siromaraḥ saŋ raǥuputra rāǥawa,
sĕḍĕŋ kapaṅguḥ rikanaŋ Alas magöŋ*

kami pwa yātyanta krĕtaǥna duṙnaya,
taman walés saŋ raǥuputra rāǥawa,
Apā guṇaṅkū mahurip ya tan padon,
mataŋnya tāṅhiŋ pĕjahāta ménaka*

kuyaŋ manuk rodra kagéndra tulya ya,
magöŋ malaṇḍĕp ta patuknya ƀīṣaṇa,
masö tumandaŋ kadi mrĕtyu yak hiḍĕp,
saƀāgya yan mātya ta liṅku dé nikā*

Iké śarīranta ya wèhakĕn huwus,
rikaŋ manuk glāna wiƀukti yālapā,
sawètnyan aṅliḥ malimöṙ ta yan laku,
lukan pwa nohan ya tumĕmwakĕn kita*

nahan Ujaṙ niŋ bala wānarālara,
nasö ta mojaṙ Ikanaŋ manuk magöŋ,
ndya donta hé wānarawīra kottama,
rikèŋ gunuŋ winđya Atīta duṙggama*

Aṅĕn-n-aṅĕn towi tamaṙ tĕkériya,
lawan ruhuṙnyātiśayèŋ sukĕt tĕmĕn,
kitāt para ṅké Aparan prayojana,
mataŋnya tāśā sahananta duḥkita*

lawan sinaṅguḥ ta Awakta duṙyyasa,
jaṭāyu yékām pinujinta sajjana,
Ariṅku kāsiḥku Ikā taman kalèn,
praśāsta sampāti ṅaranku riŋ jagat*

patatri sampāti nahan ta liŋ nikā,
wawaŋ ta mojaṙ bala wānarāwaraḥ,
kamīkihĕn dūta niraŋ raǥūttama,
marā ri lĕṅkā ya pakon iré kami*

priyā niraŋ rāǥawa dèwi jānakī,
siréka pètĕn mami yaṙ hanāhurip,
nda tan kasidđéki pakon iré kami,
mataŋnya kāmbuḥ kami śokamānasa*

salèk tikaŋ kāla hiḍĕp mamīrikā,
huwus Atīta-ŋ samayālawas dahat,
tatan tĕmu-ŋ donnya ta hétu niŋ Iraŋ,
mataŋnya taṅsö ta patuk paṅan kami*

{Upajāti waṅśa}
⏓ – ⏑ | – – ⏑ | ⏑ – ⏑ | – ⏑ ⏓ = :12:

nā liŋ nikaŋ wré paḍa mātya don ikā,
sampāti māsiḥ Umuwaḥ siromajar,
Ah-o lukan kāsih-asiḥ ta mohita,
Amoǥa māśā wulaṅun kuraŋ tutur*

{waṅśasŧa}
⏑ – ⏑ | – – ⏑ | ⏑ – ⏑ | – ⏑ ⏓ = :12:

pinatyakĕntéka Awakta duṙyyaśa,
ndya dona niŋ mātya tatan pakāraṇa,
Adĕg tat amriḥ sahananta cāraka,
katĕmwa dontāt aṅidul Aŧomuwaḥ*

{Upastiŧa}
⏓ – ⏑ | – – ⏑ | ⏑ – ⏑ | – ⏑ ⏓ = :12:

yapwan panon rājya Umaḥ hĕmas kabèḥ,
Umuṅgwi puñcak nikanaŋ gunuŋ magöŋ,
ya téka lĕṅkā kahanan niṅ apsarī,
tatan pahi mwaŋ himawān ikaŋ hayu*

{waṅśasŧa}
⏑ – ⏑ | – – ⏑ | ⏑ – ⏑ | – ⏑ ⏓ = :12:

lĕwiḥ sakèŋ swaṙgga hayunya kādƀuta,
tahaṅkwi lĕṅkā sari niŋ jagat kabèḥ,
ƀaṭāra đātā gumawéya tan kalèn,
Uliḥ nirāmriḥ ya dumèḥ ya Ujwala*

praśāsta saŋ wꜽśrawaṇā đanèśwara,
sira praƀu ṅkāna ta ṅūni pūṙwwaka,
sawèt nirāsoṙ sinukū ni rāwaṇa,
mataŋnyan uṅgwiŋ Alakāwatī dumèḥ*

Ikāpi saŋ rāwaṇa yadyapiñ jayā,
baśèŋ jagat tan hana tan huwus Alaḥ,
Awās ya-yan mātya ya dènta riŋ raṇa,
Apan mahāśakti kabèḥ mahābala*

mataŋnya tātan malarā t-adĕg huwus,
pakon iraŋ rāǥawa yéka dadyakĕn,
katĕmwa saŋ śrī janakātmajān pinèt,
hané kaḍatwan nika saŋ daśānana*

taman mrĕṣāwāda wuwusku satya ya,
prayojanantāt laku dūta dadya ya,
Awās ya tuṣṭā nira saŋ raǥūttama,
sawèt ni pamriḥta Umèt priyā nira*

kagéndra sampāti nahan ta liŋ nira,
tumaṅguhi-ŋ wānara kapwa yātutur,
madĕg ta luṅhā sahananya haṙṣaja,
tĕkèŋ gunuŋ ꝁyāti mahéndra paṙbwata*

tĕkanya riŋ pāṙśwa kidul sahaṙṣa ya,
maṅan nikaŋ wwa-wwahan īŋ Alas matöp,
sakèŋ gunuŋ n-ton ikanaŋ tasik kidul,
laṅit jugèŋ lwā Atiǥora ǥūṙṇnita*

Ikaŋ tasik ṙyyaknya humuŋ nirantara,
lanā tumampuḥ suku niŋ gunuŋ makas,
kadi pwa sakrođa ya héwa riŋ gunuŋ,
ri dénya tan ton hayu niŋ pradéśa lor*

lawan nikā lwiṙnya kadi pwa yāwĕrö,
sadaṙppa dé niŋ maṇiratna taṙ malaḥ,
Anéka tolaḥnyan alaḥ wimohita,
swaƀāwa niŋ śrī ya nimitta riŋ wĕrö*

{waṅśasŧa}
⏑ – ⏑ | – – ⏑ | ⏑ – ⏑ | – ⏑ ⏓ = :12:

Aṅinya mādrĕs ya lanomiriṙ matīs,
kadi pwa yośwāsa nikaŋ samudra ya,
Ahos ikāmbĕknyan alaḥ warĕg dahat,
minum Ikaŋ lwaḥ humilī nirantara*

{kusumawicitra}
⏑ ⏑ ⏑ | ⏑ – – | ⏑ ⏑ ⏑ | ⏑ – ⏓ = :12:

jĕnĕk ikanaŋ wānara Umulat riŋ,
jalađi humuŋ ṙyyaknya paḍa manĕmpuḥ,
dadi tumurun wānara sahananya,
ri tĕpi nikaŋ sāgara ta ya pāran*

tĕka ya mararyan paḍa ta manonton,
makara Uraŋ riŋ karaṅ akaramkam,
hana ta Iwak wré paḍa ya lumumpat,
gumuyu kĕkĕl wānarabala dénya*

{pṛŧiwītala}
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ = :17:

sĕḍĕn pijĕr ikaŋ kapiprawara yan panonton iwak,
saṅ aṅgada makon umaṅkata madĕg ta saŋ māruti,
Apan pawanaputra muꝁya nikanaŋ kinon cārakā,
madĕg ta sira mĕḥ lumakwa kawĕkas tikaŋ wré kabèḥ*

#Aṣṭamas saṙggaḥ#
<drutawilambita>
⏑ ⏑ ⏑ | – ⏑ ⏑ | – ⏑ ⏑ | – ⏑ ⏓ = :12:

Aŧa mĕsat ta siraŋ pawanātmaja,
gagana yéka hawan nira maŋlayaŋ,
garuḍa sūṙyya ṅ-aṅin tamataṙ paḍé,
laku nirādƀuta śīǥra manojawa*

kadi dĕwākara tékana yaṙ katon,
wulu nirojwala téjamayān katon,
tuwi malit madawā kadi cāmara,
kapilawaṙṇna Apūṙwwa ri ƀāswara*

pinahagöŋ nira téka Awak nira,
katatakut kadi paṙbwata maŋlayaŋ,
Umĕlĕtuk sira śīǥra Umiṇḍuhur,
grahagaṇāṙkka wulan ya katuṅkulan*

jalađi đꜽṙyya guṇanya tataṙ paḍé,
Ikana đꜽṙyya niraŋ pawanātmaja,
Aṅin-aṅin nira ǥora ya ǥūṙṇnita,
pralaya bāyu paḍanya riwut magöŋ*

hana ta sāhasa ƀīṣaṇa rākṣasī,
pratita rodra ṅaranya si ḍākinī,
Atiwiśāla tutuknya mĕṅā maṅaŋ,
ya humĕlö sira śīǥra tĕkĕŋ wĕtĕŋ*

pawanaputra widagđa sirāṅduduk,
sĕbitakĕn ta wĕtĕŋnya mĕsat sira,
dadi maṅohan ikaŋ kala rākṣasī,
katatakut kadi śabda niṅ ampuhan*

Aŧa pĕjaḥnya tibā ta ya riŋ tasik,
wuhaya lèn hyu masö marĕbut dagiŋ,
hana timiṅgila kapwa warĕg kabèḥ,
saka ri göŋ nikanaŋ jaḍa dākinī*

{prahaṙṣiṇī}
– – – | ⏑ ⏑ ⏑ | ⏑ – ⏑ | – ⏑ – | ⏓ = :13:

sāmpun māti dadi sahaṙṣa saŋ hanūmān,
n-ton taŋ paṙbwata ri tĕṅaḥ nikaŋ samudra,
riŋ ménākagiri ṅaranya duṙggamāwān,
Aṅhiŋ yādƀuta kumĕlab gunuŋ Apūṙwwa*

saŋ hyaŋ māruta makamitra ya pratīta,
tāmoli n-pawanasakā ya bāyumitra,
wruḥ yan bāyutanaya saŋ marutpraṣūta,
mojaṙ swāgata masayut sagorawāṅliŋ*

hé bāywātmaja sĕpĕr i-ṅhulun ta raryan,
haywāgyā hana panamuyku jambu ḍuṙyyan,
poḥ maṅgis kacapi limo limus kapuṇḍuŋ,
mwaŋ laṅsĕb duhĕt amanis paṅan sakahyun*

riŋ pāṙśwā ta turu-turū yaŧāsukā ṅké,
tonton taŋ manuk amijaḥ rikèṅ alasku,
yan magyā sakarĕṅa wèḥ kitat pararyan,
wruḥ tākun kita ta kinon lumakwa dūta*

Atyantékana ta giraṅku dènta putra,
dibyāsiḥ wĕnaṅ amalĕs ƀaṭāra rāma,
sakwèḥ saŋ wiku hana riŋ gunuŋ masāđya,
kāṙyyantékana Inaṅĕn-n-aṅĕn kasidđā*

ta ṅhèṙ-hèṙ pwa ta sakarĕŋ lukan swagāta,
mitra hyaŋ pawana matāku tan hanoli,
saŋ hyaŋ wé tuwi mapanas ta ṅöb pwa ta ṅké,
yan sāmpun marĕn apanas lumakwa śīǥra*

nyaŋ kumbaŋ ya rĕṅĕ-rĕṅönta daṙppa moni,
kĕmbaŋ niŋ Asana sĕḍéŋ manojña tonton,
tontonĕn n-aku kalalaḥ pwa dènta ṅūni,
ƀāgyaṅkun tĕka kita bāyuputra tan lèn*

nā liŋ niŋ gunuṅ asayut ri saŋ hanūmān,
wèt niŋ gyā nira sumahuṙ wawaŋ ta mojar,
hé ménāka giri huwus ta haywa képwan,
prĕgyākun samaya baṭâra rāma magyā*

tāmolin kita ta samīraṇā ta mitra,
ndā magyā wruha ri si rāwaṇāku maṅké,
māpa pwékana muꝁa niŋ Inaṅluh iŋ rāt,
śaktinyékana papagĕ-ṅkwa yan prawīra*

lĕṅkā yékana raƀasā-ṅkwa tan paśéṣā,
sakwèḥnyā-ŋ suraripu rākṣasolihĕṅkwa,
swasŧā niŋ ƀuwana ya sāđya déṅku tan lèn,
nā liŋ saŋ pawanasutomibĕṙ ta luṅhā*

{bramitākṣara}
⏑ ⏑ – | ⏑ – ⏑ | ⏑ ⏑ – | ⏑ ⏑ ⏓ = :12:

hana rākṣasī katĕmu dé nira lén,
wikaṭākṣinī ya ta ṅaranya gahan,
suka yan pacaṅkrama rikaŋ jalađi,
manikĕp Iwak ya pinaṅanya lanā*

Umulat pwa yèŋ gagana yéka mĕsat,
Inusī ta saŋ pawanaputra wawaŋ,
sinikĕpnya śīǥra hinĕlönya sira,
kadi tuhwa śakti ya wĕnaŋ raƀasa*

ri gulūnya hīṅan ira yaṙ kahĕlö,
pahagöŋ Awak nira Umaṅkak akas,
wikaṭakṣinī kahalĕlön mĕlĕlö,
Umulū matanya ya maṅèl umĕlĕd*

tinuhuk nirèŋ naka gulūnya ḍuhak,
dinugaŋ rĕmĕk rahu-rahunya śiwak,
sinahut nirékana guruŋ-guruṅa,
nya pĕgat mĕsat sira muwaḥ ya mibĕr*

haliwat nirèŋ jalađi śīǥra ḍatĕŋ,
rikanaŋ suwélagiri ǥoratara,
hana rodra rākṣasa ya māmĕṅ-amöŋ,
pinapag nirādƀuta kumöl ta sira*

Atiyatna saŋ pawanaputra huwus,
saśaśā ta göŋ nira rikaŋ rahina,
ri tutuṙ niré sapawĕkas nira saŋ,
raǥuputra ṅūni mawuwus ri sira*

maṅidul muwaḥ manĕmu dūṙgga tĕmĕn,
kali luṅka yākuliliṅan kumalūŋ,
Ikanaŋ gunuŋ pinakaduṙgga nikaŋ,
nagarātƀutātiśaya kātara ya*

haliwat nirèŋ kali kulĕm ya huwus,
daśadéśa kapwa ya pĕtĕŋ ya kabèḥ,
rikanaŋ kulĕm pasuki taŋ nagara,
tĕmu taŋ pakuwwan atitip ya matap*

rikanaŋ hawan manĕmu rākṣasa lèn,
ƀaṭa wīra mantri maduluṙ ya kabèḥ,
masuluḥ lumakwa makĕmit ri dalĕm,
Atakut katona sira yatna kumöl*

tĕpi niŋ hawan hana ta mojar-ujar,
jaga yatna saŋ pawanaputra masö,
rinasan nirékana Ujaṙnya dudū,
guṇa saŋ daśāsya pinujinya kabèḥ*

hana tāṅinum paḍa wijaḥ maṅigĕl,
hana maṅgupit hana mabaṅsi wanèḥ,
masiwo humuŋ hana wijaḥ masĕkar,
suraloka tulya nikanaŋ nagara*

wwara śāla yékana wiśāla tĕmĕn,
yatikā paran nira masuk ta sira,
wiku rākṣasékana Isinya kabèḥ,
mamasaŋ-masaŋ Aji sirĕp sisulap*

Aji bajrakāya pinasaŋnya wanèḥ,
Aƀiśāra mona hana tāji tiḍĕm,
makupik makuṇḍah aṅadĕg mrĕgigiḥ,
Atirodra yoga saƀayāṅikikan*

sanĕnĕḥ nikaŋ maṅaji śāstra wĕgig,
macĕṅil wahil matĕmahan matukar,
tamataṙ wiwéka rasa niŋ winuwus,
swaṅ awū mawākya manĕhĕṙ mamisuḥ*

hana lèn sagulma ya watĕk mapĕkĕn,
naramāṅsa yéka pinaṅanya lanā,
Ininumnya rāḥ wija-wijaḥ mawĕrö,
patukaṙ-tukaṙnya Inucapnya kabèḥ*

hana téka rākṣasa bĕtaḥ maṅinum,
Amaṅan tasak-mĕtah asiŋ sahanā,
manĕwĕṙ pupū ya manisig ya dagiŋ,
Amĕcĕl-mĕcĕl hana kulub-kuluban*

Ininumnya rodra sakawaḥ ya magöŋ,
Ibĕkan wuduk kinĕla lèn ruđira,
Ininum hĕlèd pisan ikaŋ sakawaḥ,
mawĕrö kabèḥ ya paḍa wāk prakaṭa*

hana ta prawīra sabatĕk maṅinum,
tan adoḥ tĕwĕknya Inunusnya kabèḥ,
Atidaṙppa sāmpun aṅinum ya madĕg,
Amutĕṙ krĕtāla hana ḍaṇḍa gadā*

wwara lèn wimāna ya hawanya mibĕr,
suka yan pacaṅkrama rikaŋ gagana,
hana tāhawan raŧa liman turaga,
rikanaŋ kulĕm suka ya māmĕṅ-amĕŋ*

sawanèḥ krĕtāṙŧa ya huwus manukū,
jayaśatru kapwa ya muliḥ manawan,
Amaṅan magoṣṭi sahananya wijaḥ,
masĕkaṙ karaŋ bali sawit majĕnu*

wwara kāminī ya mamarīkṣa mahā,
humĕnĕŋ pwa mĕṅgĕp agĕlĕŋ ya malök,
tinawanya māstawa tamaṙ paṅinum,
taruṇātidaṙppa ya manantwa maṅol*

Umulat ta saŋ pawanaputra rikaŋ,
masiwo sarāga ya sĕḍĕŋ paḍa siḥ,
kalaran sirāṅaṅĕn-aṅĕn matutur,
ri larā niraŋ raǥusutāṙ papasaḥ*

karuṇā manaḥ nira saśoka tĕmĕn,
mari yaṙ wulat riṅ aṅinum masiwo,
mari maŋ­rĕṅö kiduṅ alaḥ malara,
humilī ta luḥ nira-nirantara ya*

kramakāla mèḥ ta ya pisan tabĕha,
pratipāda krĕṣṇa ya rikaŋ diwasa,
malayū-ŋ pĕtĕŋ mĕtu ƀaṭāra wulan,
kadi dꜽtya yaṙ wĕtu ƀaṭāra hari*

Atiśīǥra maṅkin aruhuṙ ta sira,
rikanaŋ gunuŋ Udaya r-uṅgu katon,
maharĕp tumona hayu niŋ nagara,
ya mataŋnyan uṅgu rikanaŋ Udaya*

Umulat ta saŋ pawanaputra rikaŋ,
daśadéśa niŋ nagara kapwa katon,
hana ta prasāda maruhuṙ ya magöŋ,
ya tinon ira sꝑaṭika-ratna-maya*

hana satwa śāśa kanakāṙ pinahat,
gaja sihha moŋ mrĕga warāha warak,
hana lèn alas ya ta pahatnya wanèḥ,
Ikanaŋ prasāda kadi paṙbwata ya*

maṇi candrakānta ya nataṙnya maṇik,
hana ratna ƀāswara hĕninya malit,
wĕtu niŋ wulan dadi humīs ya matīs,
rikanaŋ nataṙ drawa maho mahĕniŋ*

sꝑaṭika prasāda kadi mandara ya,
Ikanaŋ nataṙ kadi tasik susu ya,
maṇi mutya yékana kadi pwa wĕrĕḥ,
wway aho matīs ya Amrĕtanya mĕtu*

hana tambak ujwala pinik ya kabèḥ,
sapuluḥ tumāp kadi Alun ṙyyak agöŋ,
paḍahi prasāda ri dalĕm tinabĕḥ,
ya ta śabda niŋ jalađi kapwa humuŋ*

ri yawā nikā hana ta yāwaraṇa,
tamalaḥ prasāda marĕṇik maḍĕmit,
Inukiṙ ya kapwa ta maṇik mahirĕŋ,
kaharan karaŋ kumuliliŋ ri tĕpi*

Ikana prasāda I-yawānya kabèḥ,
paḍa kapwa mèsi kanaka pratimā,
kadi déwa dānawa parĕŋ Umasö,
malapékanaŋ Amrĕta yékana don*

paḍa kapwa sāyuđa Ikaŋ pratimā,
magadā maśūla malaras malipuŋ,
matĕwĕk macakra hana bajra wanèḥ,
kadi tāpraṅārĕbuta yèŋ Amrĕta*

hana lén suwuk lawaṅ ikaŋ pratima,
maṇi candrakānta pinahat mahalĕp,
mawĕlū matanya dumĕlö malĕlö,
kadi rāhwamilwa marĕbut Amrĕta*

wiṣa kālakūṭa ya kunaŋ malayū,
Ikanaŋ suwuk lawaṅ atā matakut,
ri baṭāra śaṅkara ri pāpahara,
hana riŋ prasāda ri dalĕm satata*

ri yawā niṅ āwaraṇa rāmya katon,
hana kalpawrĕkṣa matatā marĕnöb,
suka hétwamĕtwakĕn asiŋ sakarĕp,
kadi pārijāta Ulihiŋ mamutĕr*

I samīpa niŋ kanaka kalpataru,
hana maṇḍapādbuta ya ratnamaya,
pitiganya maṙkata maṇik makiris,
gawayan ƀaṭāra ya Isinya kabèḥ*

wwara mutyahāgra hana téka payuŋ,
hana tuṅgaṅan gaja raŧāpratima,
maṇiratna sāri-sari niŋ jalađi,
pinutĕṙ huwus mĕtu katon asinaŋ*

hana téki déwagrĕha ratnamaya,
matatā mahojwala kabèḥ sumĕnö,
ya tikā wimāna nira saŋ mamutĕr,
kawĕkas ri hĕŋ hawana niŋ mibĕra,

wwara téki tambak i-yawā maruhur,
rajatāputiḥ kumuliliŋ ri tĕpi,
kadi nāga bāsuki mararyan aṅèl,
ri huwus nikaŋ jalađi yan pinutĕr*

sumĕnö maṇik pawal abāŋ lumarap,
ya ta gopuranya kadi cūla lumön,
ri lawaŋnya rākṣasa mapaṇṭa kĕmit,
ya tikā sihuŋnya masalit maluṅid*

{śālinī}
– – – | – – ⏑ | – – ⏑ | – ⏓ = :11:

nāhan lwiṙ niŋ paṙhyaṅan ṅkā ri lĕṅkā,
saśrī téjanyojwalāƀrā praƀānya,
maṅkin māwān hyaŋ wulan maṅkin āwā,
maṅkin saśrī paṙhyaṅan srīnya kasraŋ*

déwī sītā byakta liṅkun hana ṅkā,
liŋ niŋ cittānaṙkka yākon lumakwa,
yékān lumpat saŋ hanūmān tĕka ṅka,
ton taŋ wadwā rākṣasāṅrākṣa tan kraḥ*

momo niŋ wwil yéka wīnāni-wāni,
yatnā tuṅgw-Iṅkaŋ catuṙ dwāra n-uṅgu,
kapwāṅraṅkak caŋ-ciṅ añcaŋ kacaṅkag,
moṅsil mèṅsĕl pāwakanyākral-akral*

mawyaŋ mèkĕl woknya mākrĕp kumisnya*
wakṣa bris-bris rodra malwā ḍaḍanya,
siṅhākāra krūra lūṅid sihuŋnya,
byaktān matwaŋ mrĕtyu yaṙ ton muꝁanya*

yaṙ ton taŋ wwil yéka liṅsiṙ nirāṅdoḥ,
dū niŋ tambak ṅkan panèk yatna śīǥra,
mamriḥ tātaḥ mèt mahādèwi sītā,
tātaṙ paṅguḥ mꜽŧilī śīǥra luṅhā*

n-ton taŋ kāmī wwil sĕḍĕŋ yowanākwèḥ,
monĕŋ yaṙ ton téja saŋ hyaŋ śaśāṅka,
maṅdon dwa-dwal riŋ rarā ṅkān parāwrĕg,
kapwāsyaŋ-syaŋ kāminī wwaŋnya mosyan*

sāmpunyā ṅèl kapwa maṇḍĕk maluṅguḥ,
maṅsö dwa-dwal saŋ rarānori pāna,
sīđu mwaŋ brĕm māstawa drākṣa kiñca,
daṙppa-ŋ kāmī yānaḍaḥ pūṙṇna dénya*

lyan taŋ swécꞓāpāna mahniŋ suganđa,
muṅgwiŋ pintwan tulya caṙmmiñ jugāho,
cāyā saŋ hyaŋ candramī byakta ya ṅkā,
lwiṙnyaŋ kāmī tulya rāhu n-minum ya*

lāwan kāmī bwat harĕp ri priyānya,
yékāsaṇḍiŋ taṙ madoḥ nityakāla,
Aṅhiŋ krīḍā yéka ménak ta liŋnya,
maŋlaṅga twak taṙ pawĕḥ mèdi yāglis*

Akwèḥ taŋ wwil ǥora yānuŋ kapaṅguḥ,
katwaŋ saŋ hyaŋ Indra tan swaŋ galaknya,
ndā tan kagyat saŋ hanūmān tumon ya,
soma-somaḥ kapwa tèkān tiniñjo*

ndā taṙ wruḥ wwil saŋ hanūmān paniñjo,
Āpan māyārūpa mĕṅgĕp sirān wil,
hāḥ mūḍékiŋ mūṙkꝁa tan wruḥ pramāda,
swaŋ-swaŋ caṅkak đūṙtta nā liŋ nirèŋ twas*

maṅké n-luṅhā yaṙ pĕsat riŋ kaḍatwan,
n-ton taŋ ratnāpèni lāwan n-umaḥ mās,
yèkoṅgwan saŋ rāwaṇāmukti ƀoga,
salwiṙ niŋ strī Apsarī mālinī kwèḥ*

hyaŋ śrī saśrī soṙ ya kasraŋ ta dénya,
śrĕṅgārārūm komalolĕm wulatnya,
wruḥ riŋ krīḍā riŋ Ulaḥ haṅsalīlā,
riŋ Indrāṇī śāstra sāmpun paṅajyan*

tātan kéwran hyaŋ Anaṅgāṙ hana ṅka,
moliḥ taŋ hrū mwaŋ laras tan lĕsū ya,
strī yāgantī yomanaḥ taŋ manaḥ syuḥ,
cakṣunyādrĕs nā panaḥnyātitīkṣṇa*

sāmpun tonton apsarī tan masowé,
wwantĕn téjojwāla maƀrā ya lumrā,
maṅkin méṅān ton wimānojwalāƀrā,
kaꝁyātiŋ rāt puṣpakānāma tan lèn*

tulyanyé göŋ niŋ gunuŋ mandarādri,
yapwan riŋ drĕs yan mibĕṙ cittagāmi,
yan riŋ téjā sūṙyya sèwūpamanya,
yan riŋ krūrā-ŋ rāhu sākṣāt muꝁanya*

ṅkānāṙ tonton saŋ daśāsya prasupta,
tulyātĕṅgö nidra tan paŋ­rĕṅö rāt,
lāwan cèṭī cèṭṭa riŋ krīḍa tan kraḥ,
māmbö rūm niŋ kasturī bāhu sumrak*

lwiṙnyèŋ gātra byakta kꜽlāśa riŋ göŋ,
tĕṇḍas makwèḥ yéka puñcak nirocꞓa,
lāwan bāhu rwaŋ puluḥ yéka mālyus,
yāṅkĕn raṇḍö yālĕsĕs mwaŋ kĕpuḥ poḥ*

mawyaŋ mèkĕl taŋ kumīs aṙdđa mākrĕp,
nityān polaḥ dé niṅ uśwāsa mādrĕs,
tulyālas niŋ méru kolāhalolaḥ,
wètnyān séḍuŋ ǥūṙṇnitādrĕs pracaṇḍa*

Āśꞓaṙyyāmbĕk saŋ hanūmān tumon ya,
Aṙdđāsowé wèt nirān kādƀutātaḥ,
maŋ­ruṅkuk riŋ pañcaraṅkaŋ rumaṅkaŋ,
raṅcānāmbĕk yaṙ paluṅguḥ wisāta*

sakwèḥ niŋ strī kapwa nidrā kabèḥnya,
tan saŋ dèwī téki liŋ saŋ hanūmān,
yan saŋ sītā byakta liṅku n-pataṅhya,
Āpan monĕŋ rāǥawātaḥ cinitta*

Āśā tāmbĕk saŋ hanūmān wimoha,
tan ton dèwī mꜽŧilī riŋ kaḍatwan,
Aṅhiŋ tékin samƀawār uṅgwa liṅku,
nāhan liŋ saŋ bāyuputrān makiṅkiŋ*

tapwan ton saŋ mꜽŧilī yéka lumpat,
saŋ mārutyākāśagāmī maluy wré,
makwèḥ taŋ wwil yākĕmit kapwa nidrā,
tātaṙ moṅsil đīra tātan patī ya*

saŋ sītātaḥ kwan Iṅ āmbĕk tatan lèn,
ndi ṅgwan dèwī ṅké kunaŋ liŋ nirāmèt,
hāḥ wyaṙŧékin ṅèlku tātaṙ padon ya,
tātan paṅgiḥ mꜽŧilī ṅèlku wrĕdđi*

tuṣṭā saŋ śrī rāma yaṙ tĕmwa dèṅku,
mwaŋ trĕpti śrī jānakī nā wanèhan,
tan sidđékā dèṅku tapwan kapaṅguḥ,
dūtāpékin hīna tan sidđakāṙyya*

nyā-ŋ wwil nidrāwās ya mātyéki dèṅku,
yak tampyal yāpīla tékā pipinya,
ndan wyaṙŧékāpan ya tan muꝁya niŋ don,
Aṅhiŋ dèwī muꝁya tapwan kapaṅguḥ*

nā liŋ saŋ bāywātmaja glāna ṅ-āmbĕk,
dolārūḍa-ŋ citta kĕpwan ta mawruḥ,
riŋ digdéśa ṅkā wulat ton aśoka,
kĕmbaŋnyājrābaŋ ya waṙṇnanya śoƀā*

kaṙṇnaḥ wétan saṅka riŋ rājya lĕṅkā,
Udyānārūm kwèḥ sĕkaṙnyātimalwā,
dényān makwèḥ pwaŋ Aśokānĕḍĕŋ ṅkā,
nā hétunyān riŋ Aśokā ṅaranya*

lāwan ṅwaŋ tātan kĕnĕŋ śoka r-uṅgu,
muktī kĕmbaŋ kālahan nityakāla,
rĕŋrĕŋ lahrū kāla tātaṙ makiṅkiŋ,
prastāwanyān riŋ Aśokā ṅaranya*

lāwan saŋ hyaŋ candramāwwat haji ṅkā,
saṅka ry-ājñā saŋ daśasyāđirāja*
tātan paṅlwaŋ taṙ tilĕm pūṙṇnamātaḥ,
riŋ Udyāna ṅka ṅ-amāwāsyakāla*

ṅkā toṅgwanyā ṅ-apsarī mālyakaṙmmā,
tā kolinyèŋ puṣpaganđaprawanđa,
kapwa wruḥ yĕbŋ śāstra niŋ ganđayukti,
ṅkānèŋ cĕṭṭātyanta riŋ wruḥ maganđa*

Akwèḥ rārā rākṣasī rākṣaka ṅka,
ndan māyātaḥ rūpa-rūpanya mārūm,
kèn-kènyāṅkĕn taŋ pakĕnnāryakĕnya,
dodotnyālit sūtra lèn luṅsir aƀrā*

dèwī sītā ṅkā tamolaḥ tinuṅgu,
Ékākyaṅhiŋ kāsyasiḥ yaṙ kinuṅkuŋ,
mènĕḥ monĕŋ mona māśā saśoka,
Aṅhiŋ wwil kwèḥ taṙ parowaŋ sira wwaŋ*

{punaṙmmada}
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏓ = :13:

ya Ikā paran saṅ anilātmajāṙ pamèt,
maṅikis sirāṙ tĕka manèk rikaŋ kayu,
ri takut nirān kawurugāŋ manuk pijĕr,
maturū ri pāŋ nikaṅ aśoka pādapa*

kramakāla mèḥ rahina yaṙ pituŋ tabĕḥ,
Umiriṙ ṅ-aṅin pracalitékanaŋ kayu,
Aṅatag mawuṅwa juga yāṅgugaḥ sĕkar,
dadi jāgra taŋ kusuma māri yākucup*

matakut ta saŋ pawanaputra riŋ Aṅin,
tumahā pawuṅwa nikanaŋ manuk kabèḥ,
humĕnĕŋ sirāmrih aṅuḍampĕl iŋ kayu,
cala pāŋnya tulya ya maṅulyat aṅlilir*

maṇi candrakānta tamalaḥ rikaŋ taman,
kĕna raśmi ya drawa humīs nirantara,
kadi luḥnya yaṙ wulat i-dèwi jānakī,
manaṅis rikaŋ wĕṅi tamaṙ kĕnĕŋ turū*

Ikanaŋ sĕkaṙ ya rinurū rikaŋ Aṅin,
manaṅis jugān paguliṅan rikaŋ lĕmaḥ,
tumibāṅhĕbun kabarabas ya luḥ nikā,
malarāṙ wulat ri sira dèwi jānakī*

Aŧa mĕḥ wwaluŋ tabĕh ajāgra taŋ manuk,
mrĕdu komala swara manoharān uni,
kadi śabda niŋ kayu ya kāsihan mulat,
Umahā tumaṅguhana saŋ kĕnèŋ lara*

janakātmajā ta rumĕṅö manuk humuŋ,
tuwi suswarān uni manojña yaṙ hiḍĕp,
mahĕbaŋ-hĕbaŋ hati nirāgiraŋ manaḥ,
Umaṅĕn-n-aṅĕn prawara rāǥawān mara*

pawanātmajātiśaya haṙṣajāṅrĕṅö,
Uni niŋ manuk śuƀanimitta liŋ nira,
saꝑaléki ṅèlku wĕkasanta yaṙ hiḍĕp,
niyatān katĕmwa sira dèwi jānakī*

tinabĕḥ tikaŋ bahiri riŋ taman wawaŋ,
kataraṅgulādƀuta ta saŋ marutsuta,
hana dūta yékana tĕkā mĕné ṙ-hiḍĕp,
kadi maṅkanèn uni makin ta yānitir*

wahu mèh umĕtwa ta ƀaṭāra ƀāskara,
makucĕm wulan kadi wulat nikaŋ laṅit,
kalaran manon alara rūkṣa kāsyasiḥ,
milu téki duḥka mawĕnĕs tikaŋ śaśī*

nayawit widagđa sira saŋ marutsuta,
maḍĕmit sawut sira sawèt nikaŋ naya,
tumulaṙ-tulaṙ sira lumumpat iŋ kayu,
kumĕtĕṙ-kĕtĕṙ tika wugat-wugat nira*

Umulat sirèŋ lĕmah anon ta yānaṅis,
wwaṅ akūŋ sĕḍĕŋ malara tībra kāsyasiḥ,
kadi rūpa niŋ priyawijāya duḥkita,
A-ha dèwi liŋ nira saniśꞓayèŋ manaḥ*

maṅiṅĕt-Iṅĕt maṅujiwat sirāṙ wulat,
mĕtu kawrayan nira tumuṅkul aṅjĕṅok,
masĕkĕl tikā hati nirāṙ wulat masiḥ,
lara niŋ kasaḥ priyawiyoga liŋ nira*

makurū ṅ-awak raga-ragékanaŋ Igā,
kuruṅañ jugāraṅ anipis yayénaṅit,
Ikanaŋ manaḥ kadi manuk jugéniṅu,
kinuruŋ kinuṅkuṅ aṅaraŋ makin makuŋ*

gĕluṅan masāk ya makusut kĕnèŋ lĕbu,
magĕlöh apan maguliṅan rikaŋ lĕmaḥ,
sumaput pwa yé muꝁa nirākilāputiḥ,
kadi candra pūṙṇnama kĕnèŋ lamad-lamad*

hana saṅgrahé sira Umaḥ hĕmās tuwi,
tar ahūrakĕn ya gumuliŋ sirèŋ lĕmaḥ,
kadi duḥka saŋ raǥusutāṙ hanèṅ alas,
hiḍĕpĕṅkwa liŋ nira mataŋnya taṙ lĕgö*

baribin manaḥ niran inambulan nikaŋ,
kala rākṣasī tan anumāna riŋ kasaḥ,
maṅidīdi mèdi ri siraŋ kĕnĕŋ Unĕŋ,
Awijaḥ mamid maṅujiwat Alaḥ puji*

Umulat sirékanaṅ agupyan aṅdĕlö,
mawisik-wisik mrisakiti-ŋ wiyoga wèḥ,
I lukān iké tan anumāna duṙjjana,
ya ta liŋ nirojar-ujar iŋ dalĕm hati*

maṅisĕk-k-isĕk sira sĕsök tikaŋ hati,
Ibĕkan Unĕŋ Ika manaḥ nirāsĕkĕl,
Ikanaŋ taṅis juga lanā hané sira,
kadi gaṙbƀa wālaka raré wahū mĕtu*

nda tatīta saŋ malara kaṣṭa duḥkita,
daśadéśa māwa ya mawās huwus katon,
ƀuwanāntarāla malilaŋ hilaŋ pĕtĕŋ,
hati saŋ wiyoga winĕgilnya yan pasuk*

sira saŋ daśānana gĕlāna taŋ manaḥ,
Inusī nikaŋ wiṣaya lèn unĕŋ lanā,
dadi śīǥra yaṙ laku marèŋ taman muwaḥ,
maluyāmujuk-mujukanéki don ira*

saḍatĕŋ nirār ujar i-dèwi jānakī,
Ari mꜽŧilī lalu lalista ri ṅhulun,
narakāku tāri yadiyan mrĕṣodita,
kita tāri kéwala gumantuṅ iŋ mata*

janakātmajātiśaya maṅkin aṅlaré,
sa Ulaḥta tan malalisāta liṅkwari,
nya laraṅku dènta kalalaḥ lĕhöŋ pĕjaḥ,
kaśulāpa tan hana Asiḥ ta ri ṅhulun*

sira saŋ daśānana nahan ta liŋ nira,
mawuwus gĕlāna sira kāma mohita,
maṇiratna ƀūṣaṇa Asiŋ saménaka,
ya pawèḥ nirāmujuki maṅgiraŋ-giraŋ*

janakātmajātiśaya satya riŋ priya,
Ikanaŋ manaḥ sŧiti taman parĕŋ wanèḥ,
kadi paṙbwaténugah-ugaḥ nikaŋ Aṅin,
kṣaṇamātra tañcala manaḥ nirāpagĕḥ*

Umuwaḥ manantwa sira saŋ daśānana,
humĕnĕŋ Ataḥ janakarājaputrikā,
dadi héwa citta nira saŋ daśānana,
ndan ikaŋ gĕlĕŋ ya ta ginūḍa tan katon*

janakātmajāpa ta guṇā ni ko-t hĕnĕŋ,
tar ikā dumèh aku Umarya mojara,
Apa tan salaḥ Iki Ulaḥku liṅkwari,
prakrĕtiṅku rākṣasa tinūtku tan kalèn*

kalawan n-anuŋ matakutèṅ ulaḥ salaḥ,
Ikanaŋ tĕbĕŋ-tĕbĕṅ inaknya māđyama,
kami kām huwus warĕg amukti riŋ jagat,
mari yan prayatna riṅ ulaḥ salaḥ kĕna*

ya mataŋnya tañ jalani haywa tālara,
tamataṙ pahīṅan ikanaŋ Aṅĕn-n-aṅĕn,
Apa saṅśayéry-aku jayèŋ jagat kabèḥ,
tuwi ƀaktya tāku ri kitāri Adyana*

nyaṅ umaḥ maṇik kita sinaṅgrahérikā,
ta turū yaŧāsuka lawan ṅhulun Ari,
lalu tan matīs maguliṅan kitèŋ lĕmaḥ,
ri ḍaḍaṅku t-uṅgu ta turū saménaka*

ri hatiṅku t-uṅgu ta kunĕŋ misan-misan,
mara tan madoḥ ry-aku Asiŋ parankwari,
Aŧawī hatinta kahanan hanā ṅhulun,
mara tan madoḥ ri kita nitya hé priyā*

pituhun pwa tāri sawuwusku yukti ya,
Apa tan wanèḥ kita siwinku kāsiha,
kalawan huripta saꝑalān paréry-aku,
raǥuputra kiṅkiṅĕn apā guṇā nikā*

yadiyan hanoliha susun pamö hĕnī,
ya Ikā manĕmwa hayu dé ni rāǥawa,
ya mataŋnya haywa ta wihaŋ ry-ujaṙkwari,
Aku kéwalékana siwinta rākṣakā*

yadiyan kĕnéka pasiwinta ri ṅhulun,
kita ratwa niŋ triƀuwanāta dèṅkwari,
Ikanaŋ taṅis Apa guṇanya târyakĕn,
Aku toṣađā lumipura-ŋ putĕk hati*

nya balaṅku rākṣasa baśā kitériya,
sapininta yékana pawèha ni ṅhulun,
yadiyan hyaṅ indra kaharĕpta séwakā,
Atiwāhya ménak ari yan ya kahyuna*

Iti nā wuwus nira ta saŋ daśānana,
janakātmajātiśaya đīra niśꞓaya,
raǥuputra kéwala hané manaḥ nira,
sumahuṙ sa niṣṭura Ujaṙ nirāpĕḍĕs*

kala đik daśānana si rāwaṇāđama,
jaḍa ḍūṙtta moha ya piśāca kaśmala,
yadiyan paḍāna sira saŋ raǥūttama,
Apa ko malap ry-aku sĕḍĕŋnya tan hana*

yadiyan prawīra kamu wāni riŋ raṇa,
ndya mataŋnya taṙ papagakĕn sirèṅ alas,
syapa śūra maŋ­raƀasa yan taya-ŋ musuḥ,
ya ta hīna śakti tĕṅĕranmu duṙjjana*

tĕṅĕranyu yan wĕdi-wĕdī raṇāṅgaṇa,
paradāra kéwala manaḥmu taṙ wanèḥ,
rinĕṅöṅku dé nikana saŋ jayèŋ musuḥ,
Ikanaŋ tawan ya ta winèḥ yaŧāsuka*

Apa paŋ­rĕṅömu I-siraŋ raǥūttama,
takarin sirékana đanuṙđarèŋ jagat,
puruṣottamāṅśa sira déwamānuṣa,
niyatāta ko pĕjaha dé nirèŋ raṇa*

yadiyan palaywa masĕnötanèŋ tasik,
mahiranđra duṙgga giri gahwarā kunĕŋ,
gawayanta sūkṣma ta Awak-mwatīndriya,
luputāta dūran ika dé nirèŋ raṇa*

Aŧawā yadin wĕgila riŋ praƀūttama,
ratu śaktimānta ya ta liŋmu Āśrayan,
tuwi tan panĕmwa śaraṇā nrĕpodđata,
mapaga praƀāwa nira saŋ raǥūttama*

paraméśwarātiśaya śakti riŋ jagat,
tuwi dadya saŋ raǥusutomapag sira,
kimuta-ŋ surāsura manuṣya rākṣasa,
panahĕn pisan niyata yan pĕjaḥ kabèḥ*

lalu kasyasiḥmu lumawan sirātukar,
laku tām panĕmbah i-narāṙyya rāǥawa,
sira śūra taṙ papaḍa riŋ parakrama,
yadi taṙ panĕmbaha Awās ta ko pĕjaḥ*

Iti nā sahuṙ nira ta dèwi jānakī,
wĕkasan madĕg ta sira saŋ daśānana,
maṅunus tĕwĕk tudiṅi dèwi jānakī,
mĕlĕlö wulat nira mahāṅgĕmĕṙ-gĕmĕr*

janakātmajā taṅa-taṅāparan n-iké,
kadi mrĕtyu muṅgu ri taṅanku ƀīṣaṇa,
sabarin ya tan pamatihé si rāwaṇa,
niyatān tibānya ri gulūnyu sāhasa*

ri huwus nirāṅgĕmĕr ahos ikaŋ hati,
Umuliḥ marèŋ nagara kéraṅan sira,
hana rākṣasī paḍa-paḍā tigaŋ Atus,
ya kinon irāṅgĕmĕra śīǥra yaṙ tĕka*

paḍa kapwa sāhasa parĕŋ maṅĕmbuli,
mawuwus mamātyana kabèḥnya maṅgĕmĕr,
janakātmajātiśaya niṙƀayā-ŋ manaḥ,
humĕnĕŋ suniśꞓala tumon ya sāhasa*

hana rākṣasī Atiśayèŋ mahāṙdđika,
saꝑalān anak nira ta saŋ wiƀīṣaṇa,
trijaṭā ṅaranya ya Amoǥa kāsihan,
ya rumākṣa dèwi janakātmajèŋ taman*

tudiṅīkanaŋ Ađama rākṣasī kabèḥ,
Apa donmu koŋ kala kabèḥmu duṙjjana,
sira tan padoṣa mapasaḥ lawan priya,
sira patyanamwa lalu đūṙtta niṙǥrĕṇa*

tuwi satya taṙ papaḍa riŋ patibrata,
saꝑalān siwin huluna tāku dé nira,
yadiyan sahāsa ta manaḥ-mwamātyana,
niyatāku mātya rumuhun sakè sira*

trijaṭā nahan ya ta wuwusnya niṣṭura,
rikanaŋ maṅĕmbuli muliḥ ya kéraṅan,
kawĕkas ta saŋ janakarājaputrikā,
trijaṭā ya téka tan adoḥ saké sira*

ya ta sāđu dibya winaraḥ nirèŋ lara,
kalawan Unĕŋ nira ri saŋ raǥūttama,
mwaṅ asiḥ nirèŋ priya ya téka pājarĕn,
ya winaṙṇnanā nira samantarānaṅis*

trijaṭāri haywa Upahāsa ri ṅhulun,
ndak ajaṙ kité lara ni tībra duḥkita,
hrĕdayaṅku śīṙṇna ya dinagđa riŋ Unĕŋ,
sinarik nikaŋ wiđiwaśāku kāsyasiḥ*

kita kanyakāri tamatan wruh iŋ lara,
Aku mānasān mapa manaḥta ri ṅhulun,
saꝑalātisāđu wĕka niŋ mahāṙdđika,
ya mataŋnya kājar ari tan hanā ṅ-iraŋ*

nya ta-takwa-takwana kitāri tā-rĕṅö,
tat-anon rikaŋ ƀuwana tībra duḥkita,
Umaḍāna téki kalaraṅku tan sipi,
sinaranta riŋ wiđi huripku saṅsara*

nya tiké hiḍĕpku rika tan hanā juga,
kadi pāpakaṙmma ni Awakku mandadi,
A-ha mandaƀāgya mapasaḥ sĕḍĕŋ masiḥ,
Aparanta ménaka Iké Awakkwari*

ndya kunĕŋ kaŧā carita pūṙwwakāla ya,
Irikaŋ purāṇa Aji parwa kāṇḍa lèn,
mapasaḥ gĕlāna rasa mātya tambayan,
wĕkasan mapaṅguh aduluṙ lawan sĕnĕŋ*

ya tikā saménaka rĕṅönku lālanan,
maluyākwapaṅguha ƀaṭāra māsiha,
mahurip kariḥ sira kunèŋ paḍāṅunĕŋ,
yadiyan pĕjaḥ nrĕpati hāḥ ndya mājara*

syapa déwa māsiha tĕkāwaraḥ kunĕŋ,
ndya siraŋ mahāṙṣi rikanaŋ tapowana,
lalu nisꝑalāŋ parahitèŋ jagat kabèḥ,
tuwi déwatā wimuꝁa đik tamaṙ wulat*

Atitībra riŋ lara wimoha bāp aku,
satinonkwasiŋ sarinĕṅöṅku yāṅlaré,
tuwi baṅsi kinnara ya kaṙṇnaśūla ya,
lara niŋ wiyoga kadurus niroṣađa*

nya ta ya-ŋ paṅan Inum anékawaṙṇna ya,
kadi tāmaṅan wiṣa pasuknya riŋ gulū,
Ikanaŋ kulĕm kĕlu rikaŋ palaṅka lèn,
kadi pañjarékana hiḍĕpkwalaḥ makūŋ*

baribin manaḥku mulat iŋ sĕkaṙ marūm,
suka tāpuluŋ jĕnu suganđa Utkata,
paḍa maŋlaréki sahananya niṙguṇa,
magawé prapañca ya mawèh unĕŋ magöŋ*

kapanānta nora ta kunĕŋ Ikèṅ unĕŋ,
mananā manaḥku manasaṙ manāŋ lanā,
manaranta saŋ madana mèdi maŋlaré,
mamanaḥ sirāmanasi maŋ­ruraḥ hati*

hati niŋ wiyoga juga tībra yāgĕsĕŋ,
dadi kaṣṭa dé ni śara saŋ manoƀawa,
pariƀūta đuṙtta kadi ƀūta yan tamé,
hrĕdayātutuṙ katutupan rajaḥ tamaḥ*

tamataṙ wruh īŋ Asih atīta niṙǥrĕṇa,
sira śatru niŋ ƀuwana sūkṣma tan katon,
kusumāyuđā nira tajĕm ya soṙ taji,
ya panaḥ nirāŋ jaya-jayèŋ jagattraya*

mapa déwa manmaŧa kitāŧa mānuṣa,
mara yan wruh iŋ lara marān kĕnĕŋ Unĕŋ,
kadurus kitéki malarāku dènta wèḥ,
pinanaḥ nda tan mati winèḥta monĕṅa*

pĕpĕk-opĕk-āpĕga manaḥku riŋ Umaḥ,
tumurun matāku maturū hanèŋ lĕmaḥ,
trijaṭā tumūt ry-aku lumālana-ŋ manaḥ,
Anumāna riŋ priyawiyoga duḥkita*

pinipisnya taŋ sulur atīs lawan Usör,
paṅasaḥnya caṇḍana Atīta śītala,
siniramnya tékana Awakku toṣađā,
tuwi tan suka pwaku makin Aliṅsaṅĕn*

Ikanaŋ Aśoka suƀagèŋ jagat kabèḥ,
Atiśoƀa saśri ya hayunya riŋ maṅöb,
ri sawèt ni tībra ni laraṅku tan suka,
lara śoka téki hiniḍĕpku tan wanèḥ*

marurū sĕkaṙ nikaṅ aśoka śīṙṇna ya,
tuwi pādapanya manĕḍĕŋ manohara,
tinulup nikaŋ Anila cāla yomirir,
kadi māsih iŋ kapanasan kĕnèṅ unĕŋ*

hana nāgapuṣpa paripūṙṇna riŋ halĕp,
matatā manojña manĕḍèŋ rikaŋ natar,
ri wĕruḥnya yaṙ wiraha duḥkitālara,
puya kapwa yāsĕkar awèh unĕŋ magöŋ*

tan akūŋ manaḥkwi kusumāti Utkaṭa,
magawé raras hati kucupnya komala,
mrĕdu pallawanya ya mawèḥ lulut masiḥ,
humilī ta luḥku maṅadĕg wulat riya*

tamatan tulaṙ haṅĕn-aṅĕnku kāsrĕpan,
mulat iŋ śilātala I-soṙnya yālilaŋ,
katutuṙ pwa tāmĕṅ-amĕṅ iŋ tapowana,
kalawan priyottama naréndra rāǥawa*

maṅĕsaḥ tamolah aku moha mūṙcꞓita,
balisaḥ masārabali mātya tan mati,
tamataṙ kĕjĕp mataha-tāha taṙ padon,
Apa tan tumon priya manaḥku duṙyyaśa*

nya ta lèn mawèh unĕṅ atīta maŋlaré,
winarāwa naṣṭa maṅuyūyu riŋ kulĕm,
kiniduŋnya taŋ priyawiyoga suswara,
rumarab ta luḥku rumĕṅö ya kāsrĕpan*

Ah-a mandamāruta miriṙ ya śītala,
marurū Ikaŋ kusuma dénya riŋ lĕmaḥ,
mapupul ta ganđa nikanaŋ sĕkaṙ kabèḥ,
tumĕñuḥ hatiṅku ya sumāṙ marèṅ iruŋ*

tamataṙ hanékana hiḍĕpku sakṣaṇa,
wiparīta taṙ wĕnaṅ aśabda mohita,
kumĕtĕṙ ta sanđi nikanaŋ Awak kabèḥ,
Ikanaŋ hurip kadi ta līna tan hana*

Umiriṙ tikaŋ Aṅin atīs mawoṙ hrĕbuk,
mapanas hiḍĕpku riya mimbuhiŋ Unĕŋ,
kumĕlab hatiṅku rumĕṅö gĕrĕḥ malon,
tumibā hudan kadi ya mèdi lot humuŋ*

{turagagati}
– ⏑ – | ⏑ ⏑ ⏑ | – ⏑ ⏑ | ⏑ ⏑ ⏓ = :12:

riŋ śilātala rikāku tĕka maṅö,
swāmi nitya ya lanā maṅaway-away,
toḥ ndya tā ya hana tamba k-aṅĕn-aṅĕn,
tā kadaŋ taṅisi tāwaku n-agati*

syuk nikaŋ jawĕh awèh unĕṅ amatī,
hrū nikaŋ madana sūkṣma ya maṅani,
rāḥ nikaŋ hati humīs mĕtu ri mata,
mandamāruta miriṙ kadi matuluŋ*

hyaŋ Aṅin kita ta māsiha śaraṇā,
sanmatèŋ kasiharĕp sĕḍĕṅ apasaḥ,
saŋ raǥūttama riṅ āśrama warahĕn,
yak hanèŋ kalana rākṣasa tinawan*

ƀakti niŋ Unĕṅ akūŋnya ta tĕkakĕn,
mwaŋ laraṅku mapasaḥ Asama-sama,
moǥa mātya yak adoḥ saka ri sira,
nā ta pājara ri saŋ priyawiraha*

monĕṅ āmbĕk i-siraŋ ratu janaka,
ƀakti ni ṅhulun agöŋ ya tĕkakĕna,
liṅku yaṙ wiraha duḥkita tinawan,
nā ta pājara rikā ta laku huwus*

haḥ bapaṅku Umapā ta lara nira,
tībra māsih iṅ anak sira maharis,
ḍū ndya tolahan ikin priyawiraha,
yak hanèŋ kalana rākṣasa tinawan*

{mālinī}
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = :15:

krama lumaku ta kāliḥ riŋ prasāda ṙ-pamūjā,
mapunagi ta ri saŋ hyaŋ prāṙŧanākèn naréndra,
ri hurip a-nira lāwan ménakékaŋ paluṅguḥ,
ya Ikana ta sināđyā tan kalèn dé nirāsiḥ*

{punaṙmmada}
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏓ = :13:

Anilātmajātiśaya haṙṣa yaṙ wulat,
tumurun sakèŋ kayu ḍatĕŋ sirèŋ lĕmaḥ,
ri harĕp nirāṙ wruha ta dèwi jānakī,
maṅuliḥ-Uliḥ macaritā makin masö*

papasaḥ niraŋ raǥusuténucap nira,
kalawan Unĕŋ nira Ināryakĕn wanèḥ,
panaṅis nirèṅ alas umèt priyā nira,
ya winaṙṇnanā nira ta saŋ marutsuta*

Umulat pwa dèwi janakātmajé sira,
dadi saṅśayékana manaḥ nirāṙ wulat,
wrayapéki mĕṅgĕp aṅuliḥ-huliḥ masö,
si daśānanéki juga liṅkwamañcana*

ri lĕmĕḥnya kawruhana yan si rāwaṇa,
ginawénya tékana Awaknya wānara,
caritanya bañcana waliṅku tan tuhu,
ri harèpnya yan syaṅana marya rākṣasa*

hana paŋ­rĕṅöṅku tuwi wrĕttamātra ya,
pawaraḥ nikaŋ pinakacāra rākṣasa,
wwara rakwa wānara kinon marā ry-aku,
ndan asamƀawa-ŋ prawaga yan ya cārakā*

nya wanèḥ dumèh aku ya saṅśayérikā,
Ikanaŋ nimitta sakatambay adƀuta,
Uni niŋ manuk paḍa ya komala swara,
ndan ikāpi rakwa śuƀadūta wākta ya*

ndya kunĕŋ Anuŋ mutusana-ŋ sinaṅśaya,
Ikanā ri daṇḍaka Atīta riŋ madoḥ,
mahĕlĕt tasik gunuṅ alas juraŋ trĕbis,
priya rāǥawa ndya ta gamā nirān wruha*

I sĕḍĕŋkwi ṅūni Inalap ni rāwaṇa,
tĕmu taŋ gunuŋ lwah adalĕm lawan n-alas,
paḍa kapwa ƀīṣaṇa kabèh amānuṣa,
Aliwat ta riŋ tasik asiŋ wiśāla ya*

rwa jugékanā wĕnaṅ alintaṅèn tasik,
hyaṅ aṅin lawan garuḍa lèna tan hana,
ndya ta hétu niŋ wray umarā tĕkéry-aku,
ya mataŋnya bañcana ni rāwaṇékihĕn*

Iti nā ta saṅśaya niré dalĕm hati,
mawiwéka wèt nira gĕlĕm binañcana,
Umasö ta saŋ pinakadūta māruti,
praṇatāṙ panĕmbah aśilāwaraḥ sira*

jaya dèwi haywa kita saṅśayèŋ manaḥ,
pawanātmaja ṅhulun iké kinon marā,
nrĕpaputra rāma makacāraké ṅhulun,
lumawad hurip nrĕpasutā nahan ya don*

kahanān naréndra nrĕpaputra rāǥawa,
rikanaŋ gunuŋ pratitanāma mālyawān,
giri winđya yékana kidul nikāparö,
wwara rĕṣyamūkagiri loṙnya tan madoḥ*

wahu mèḥ pitu-ŋ tabĕha ṅūni riŋ kulĕm,
Umahas ṅhulun tĕka masuk rikaŋ taman,
ri sĕḍĕŋ nikaŋ daśamuꝁāṅunus tĕwĕk,
maharĕp ṅhulun pwa lumagé ya mapraṅa*

wahu mèh umaṅswa maṅaṅĕn-n-aṅĕn ṅhulun,
ri Iwĕḥ nikaŋ wwaṅ amĕnaŋ rikaŋ raṇa,
Ikanaŋ pakon ƀiṣama yan kasiđđa ya,
ya dumèḥ ṅhulun wuruṅ umaṅswa maŋlagā*

{Āṙyyā}
! – – | – – | – – = :12: !
! – – | – – | – – | – – | = :18: !
! – – | – – | – – = :12: !
! – – | – – | ⏑ | – – | – = :15: !

wwara mitra rāka dèwī,
saŋ sugrīwa ṅaran nira,
ratu niŋ wré śakti tĕmĕn,
sira kumon ṅhulun dūtā*

Umahas ṅhulun anusup,
ri kaḍatwan umèt dèwī,
mamriḥ ta ṅhulun maniñjo,
nda tan paṅguḥ rikaŋ rajya*

makwèḥ tāpsarī kapaṅguḥ,
sĕḍĕŋ rarā ta manojña,
lawan rākṣasa makĕmit,
wiparīta kabèḥ nidrā*

naranāŧa raǥusuta,
glānākiṅkiŋ maṅĕn dèwī,
wèt niṅ unĕŋ sirākurū,
mataŋnyākon ṅhulun dūtā*

Inaṅĕn-n-aṅĕn nirākūŋ,
ri tan pāṙꞓaya riŋ dūta,
nya ta simsim nirāṙ pawèḥ,
niré ṅhuluñ cihnā donya*

tuwi rāntĕn dèwi makūŋ,
saŋ lakṣmaṇa śoka sira,
magyā ta sirān parā ṅké,
mātyanaŋ rāwaṇān mūṙkꝁa*

bala wānara Umaḍaŋ,
mahöm makoliha-ŋ śatru,
ya mataŋnyan dèwi t-aṅhèr,
haywa gyā rākṣan huripta*

matakut ta ṅhulun ṅūni,
sĕḍĕŋ ta mojar iŋ mūṙkꝁa,
yukti puwiḥ biṣa tĕmĕn,
lĕpas riŋ rākṣasa duṣṭa*

niyata-ŋ rāwaṇa pĕjaḥ,
dé śrī rāma riŋ palagan,
prāṇanya panahuranya,
doṣanyan mālap ri dèwī*

mawĕkasa mahādèwī,
ri sira saŋ raǥusuta,
pĕpöṅĕn taya nikanaŋ,
makĕmit ya huwus luṅhā*

kunaŋ sira rāka dèwī,
kawĕkas rikaŋ mālyawān,
sātus tahun ikanaŋ wé,
sowé-sowé wèt nirāgyā*

nā liŋ nira saŋ hanūmān,
dèwī sītā sirāśꞓaṙyya,
rumĕṅö pawarah i-saŋ,
marutsuta haṙṣacitta*

hé pawanātmaja t-aṅsö,
tuṣṭāmbĕkwi dènta dūta,
cūḍāmaṇiṅku ya téki,
wĕhakĕna ri saŋ rāma*

lawan ta rékaṅku wanèḥ,
cihnaṅku malara monĕŋ,
ya ta wawan iki dènta,
sinūṅakĕn i-saŋ rāma*

mwaŋ taṅguhi sira nihan,
maṅanāturw-a haywākūŋ,
taya soka ṅwaŋ maṅaraŋ,
ṅhulun huwus wruḥ ri donya*

nahan tojaṙ mahādèwī,
tan sandéha manaḥ nira,
tumon simsim niraŋ rāma,
ya dumèḥ sira niścaya*

marutsuta siromaṅsö,
maṇik ya téka tinaṅgap,
maṅañjali sirānĕmbaḥ,
madĕg ta sira śīǥra ya*

manaḥ nira sahaṙṣātaḥ,
huwus tumĕmu ri dèwī,
wisāta maṅĕn-aṅĕn,
ta sira ri sakamantyan*

nihan pinuji niŋ dūta,
Ikaŋ tumĕmwa ri donya,
Amètayasā yaśanya,
Anuŋ taṅ adƀuta cihnā*

huwus ta yāku Umaṅguḥ,
ri siraŋ janakaputrī,
nda tan hana ya wanèhan,
Anuṅ ayasā yaśaṅkwa*

Aśokawana ya téki,
taman atiśaya riŋ lwā,
ya téki raƀasanaṅkwa,
kayunya ya ta śīṙṇnanĕn*

yadiyan hana masĕṅhit,
ya tékana laganaṅkwa,
pĕjaḥ pwa Ika ya dèṅku,
yaśaṅku tuwi ya wrĕdđya*

{drutawilambita}
⏑ ⏑ ⏑ | – ⏑ ⏑ | – ⏑ ⏑ | – ⏑ ⏓ = :12:

Aŧa huwus nira māṅĕn-aṅĕn madĕg,
raƀasa taŋ kayu rāmya rikaŋ taman,
syapa ta rākṣasa wānya masö huwus,
papagakĕnta si māruti liŋ nira*

{Aśwalalita}
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ ⏓ = :23:

pracalita puṣpa niŋ kayu rurū sarinya ya mĕlĕk kadi pwa ya kukus,
kalawan ikaŋ palāśa tumibā sĕkaṙnya ya mabaŋ Akĕn hudan apuy,
Ibĕkan ikaŋ lĕmaḥ kadi dilaḥnya riŋ pralayakāla ƀīṣaṇa katon,
ruru kĕna lèn kidaŋ masasaran kadi pwa matakut manon hudan apuy*

#nawamas saṙggaḥ#
<kusumawicitra>
⏑ ⏑ ⏑ | ⏑ – – | ⏑ ⏑ ⏑ | ⏑ – ⏓ = :12:

Aŧa ri sĕḍĕŋnyāñcalita nanā rūg,
kayu nikaṅ udyānawana ya śīṙṇna,
makaparapal pāŋnya ya paḍa sĕmpal,
manuk umibĕṙ ǥūṙṇnita paḍa kagyat*

Ikaṅ akĕmit kādƀuta sahananya,
dadi malayū riŋ nagara paranya,
tĕka ya nikaŋ rājya paḍa manĕmbaḥ,
ri suku niraŋ rāwaṇa dadi mojar*

tumaḍaha sojaṙ suraripunāŧa,
wwara ya mahāwānara Awamāna,
rumabaśa ṅ-udyānawana nanī rūg,
Awu tĕmahanya-ŋ kusumawicitra*

Ikana daṅū déwata tuwi matwaŋ,
kimuta Ikaŋ mānuṣa paḍa ƀakti,
tatan ujarĕn wré Ađama ya tiṙyyak,
kim api mĕné wānara ya tan atwaŋ*

dinakara tīkṣṇāmanasi tĕṅaḥ ṅ wé,
kadi tan atis ṅ-ātiśaya ya tīkṣṇa,
tĕka ri taman nāŧa tan apanas ya,
dumadak atis twaŋnya ya makadéya*

hana ta haṅiŋ séḍuṅ atiśayèŋ drĕs,
kayu kahawā dénya paḍa rĕbaḥ rūg,
tĕka ya riṅ udyāna mari ya mādrĕs,
Alah atakut komala ta gatinya*

wulan awĕlū pūṙṇnama ya hana ṅkā,
rikaṅ amawāsyā tuwi ta ya māwā,
satata tan aṅluḥ maṅurugi téja,
sumuluhi ṅ-udyānawana gawénya*

kaŧam api maṅké lalu wiparīta,
wrayađama jātinya tuwitan atwaŋ,
niyata taman ƀūpati ya ta śīṙṇna,
dadi ta wamānāt hĕnĕṅakĕna-ŋ wré*

Aŧa ri huwus niŋ makĕmit anĕmbaḥ,
daśamuꝁa sakrođa sira kabāṅan,
dadi Inatag rākṣasabala maṅswa,
mĕjahana saŋ mārutasuta donya*

paḍa ya madĕg sātus-iwu sĕnadđa,
paraśu lipuŋ ꝁaḍga ya winawanya,
palu-palu laṅkap watu lawan umban,
ya winawa niŋ wīra parĕṅ umaṅkat*

tĕka ya riṅ udyāna paḍa ya magyā,
kadi ta gĕrĕḥ ǥūṙṇnita ya gumĕntĕr,
pawanasuta krođa wadana hūmrĕŋ,
jalada si sambaṙttaka juga moni*

saha bala taŋ rākṣasa kaharan lwaḥ,
tĕka gumuruḥ ǥora kadi sĕḍĕŋ wāḥ,
pawanasutāṅkĕn jalađi suđīra,
pratidina taŋ wāḥ tĕka riya tan sök*

babahaniṅ udyānawana ya māwān,
hana katimaŋ gĕŋnya satakuraŋ twas,
dadi Umanèk saŋ Anilasuta ṅkā,
humarĕpakĕn rākṣasabala māṅsö*

paḍa ya tumaṇḍĕm hana ta humaṇḍĕm,
hana maṅarug rodra paḍa tumĕṅhā,
wugari hilaŋ yéka makahalintaŋ,
hana mamanaḥ lèn manuligi maṇḍuk*

Ikana kabèḥ tan hana maṅani ṅkā,
makapalĕyö hrū wugari kawaṅsul,
Arug apupug kapwa kapĕluk āpĕs,
wulu nira tuṅgal tuwi taya siṅsal*

hana ta kayū candana madawāgöŋ,
paḍa ya sakol göŋnya malurus atwas,
ya ta ḍinawut saŋ prawaga hanūmān,
pamalu nirèŋ wwil mati ya kariṅkĕl*

hana sumirat rāḥnya lawan utĕknya,
makakĕrĕpĕk kapwa rĕmĕk igānya,
kaguliṅ ikaŋ wwil pinalu gulūnya,
maṅutahakĕn rāḥ mati kagulimpaŋ*

hana sipi-simpiṙ saꝑala mamūka,
prihawak aṅiṅkis lumaku rumuṅkuŋ,
Ikanaṅ umaṇḍĕm paḍa ya kahaṇḍĕm,
pinalu pisan sūh ikana pupūnya*

hana kabubat bĕntis ika wĕtĕŋnya,
paḍa ya tĕḍas rodra mĕtu Ususnya,
Ikaṅ alaras yālara kapaliṇḍĕs,
pinalu larasnyān kapalu wĕhaŋnya*

hana ta wanèḥ wwil wĕdi-wĕdi hīna,
ya ta Inusī san pawanasutādrĕs,
kĕna walakaŋnyān pinalu karaṅkaŋ,
mawuṅu rumĕṅkĕŋ lumaku rumuṅkuŋ*

hana ta luput śīǥra ta ya lumumpat,
lumaku muliḥ tan hana ya manoliḥ,
kadi ta kidaŋ siṅha ya ta musī ya,
makabalasaḥ duṙbbala paḍa mosaḥ*

hana ta wanèḥ rākṣasabala wīra,
ya ta mapuliḥ śīǥra tĕka sĕnadđa,
gaja raŧa lāwan kuda ya dalanya,
Atiraƀasāṅĕmbuli tĕka maṅduk*

makin agalak saŋ pawanasutāṅhrĕŋ,
jumĕṅat ikékū nira madawāgöŋ,
Umaṅun umuṙ~gaŋ wulu nira maṅkak,
maluy umanèk riŋ katimaṅ anumpak*

maṅamah-amaḥ rākṣasa ya tumĕṅhā,
watu sakĕbo göŋ ni pamugarinya,
ḍaḍa nira saŋ māruti kĕna paṇḍĕm,
makakĕrĕtĕg ndām tan alara dénya*

tĕḍuni tikaŋ wwil maraŧa kagöman,
pinalu nirèŋ ḍaṇḍa mati kariṅkĕl,
makabalasaḥ sāraŧi ya lumumpat,
Umĕgil awaknyān pati ni tuhanya*

hana ta wanèḥ wwil makuda tumandaŋ,
mapulih asĕṅhit mamawa krĕtāla,
salahasa méḥ mamraṅa ya ginĕgwan,
mati kapisan tan pabiṣa tinampyal*

{toṭaka}
⏑ ⏑ – | ⏑ ⏑ – | ⏑ ⏑ – | ⏑ ⏑ ⏓ = :12:

hana lén aliman ya dalanya masö,
binulusnya luput sira śīǥra mĕsat,
matakut ya tumon sira sāhasika,
tumĕḍun ya sakèṅ aliman malayū*

pinupuḥ nira kumƀa nikaŋ Aliman,
sumirat ta Utĕknya matanya mulū*
pinupak nira téka gaḍiŋnya tikèl,
kadi siṅha sirādƀuta rodra dahat*

bala rākṣasa śūra padāti masö,
sumiliḥ mapuliḥ malĕmöḥ suruda,
laju hīna nikaŋ malayū Umuliḥ,
ya ta liŋnya maṅĕmbuli kapwa mamūk*

{citrālaya}
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = :13:

mamĕkul ya sadaṙppa hana ta manĕwĕk,
pinĕrĕp tinĕkĕk siniku ya dinĕdĕl,
binubat riṅ ikū kumĕbu-kĕbu tibā,
mati tan hana mamyati matitih atap*

hana śéṣa nikaŋ mati ya ta malayū,
sipi tan kapisan siniku juga pisan,
tinukupnya hatinya makĕsĕl ahĕnĕk,
mananaŋ manaṅis tĕka mawara-waraḥ*

A-ha nāŧa nanā sahana-hana mami,
tuwi sāyuđa sāśwaraŧagaja kabèḥ,
paḍa śakti daṅū tuwi taya mamalĕs,
wray apéki kunĕŋ saraƀasa ya biṣa*

Aŧa sāmpun anĕmbah ikanaṅ alayū,
makin udđata saŋ daśamuꝁa mabutĕŋ,
bala mantri kinon ira mapulihana,
tamataṙ pamihaŋ lumaku saha bala*

jayaśatru daṅū lagi maṅalahakĕn,
tahu riŋ raṇa sāyuđa Asama-sama,
hana konta kalā ya ta winawa nikā,
tĕka matri humuŋ prakaṭa kadi gĕlap*

makuwal paṅawaknya mabukĕt abikal,
kadi paṙbwata ƀīṣaṇa kagiri-giri,
kadi méǥa kumisnya mahirĕṅ asukĕt,
masalit ta sihuŋnya kadi ta ya kilat*

masĕluk pamatanya dumilah awĕlū,
kadi sūṙyya sahasra kiraṇa kumĕñar,
mapanas kadi bahni ya malatu-latu,
makusut ta halisnya kadi ta ya kukus*

muririŋ mararöm surawara Umulat,
pawanātmaja đīratara tan atakut,
kadi siṅha manon gaja sĕḍĕṅ agalak,
tamataṙ kagĕmĕṙ sira makin umasö*

lumĕkas ya maṅĕmbuli tĕka sumahab,
maṅalā ya maṅonta hana manuriga,
manuhuk ya mañakra hana ya mamalu,
paḍa sāhasikākira-kira-r-ahata*

Anilātmaja niṙƀaya pinarĕbutan,
pinutĕṙ nira taŋ palu-palu ya satal,
Umasö manalandaṅi sira mamalu,
marĕmuk ya Asiŋ kĕna mati kapisan*

hana mèḥ mati yādƀuta ya katatakut,
paḍa kapwa maṅohan awurahan awū,
kadi paṙbwata ƀīṣaṇa juga ya rubuḥ,
Ibĕkan prĕŧiwī gaganatala pĕpĕt*

ri pĕjaḥnya kabèḥ śawa ya maguliṅan,
sagunuŋ juga göŋnya paḍa ta ya kanin,
Umilī mĕtu rāḥnya ri muꝁa ya mabāŋ,
kadi đātu sakèŋ giriwiwara mulĕk*

{citraraśmi}
– – – | – – ⏑ | ⏑ ⏑ ⏑ | ⏑ ⏑ – | – ⏑ – | – ⏑ – | ⏓ = :19:

sāmpun śīṙṇnā rākṣasabala maṅadĕg saŋ hanūmān sadaṙppa,
riŋ Udyāna ṅkān ya mara rumaƀasā-ŋ pārijātātiśoƀa,
māwān pāŋnyāgöŋ kadi ta ya himawān méru mās witnya téja,
kwèḥ pāŋnyomĕṇḍuḥ paḍa ya satakuraŋ pāŋ ni pāŋnyān samèŋ göŋ*

gantiŋ kuŋkuŋ nopura kanaka kilatbāhu lèn brahmasūtra,
simsim mwaŋ cūḍāmaṇi ya ta pinakawwaḥnya néka prakāra,
lunsiṙ déwāṅga pracalita ya mabāŋ lèñ jamaŋ ronya kumlab,
mwaŋ mutyāhārojwalita ya mamilĕt pāŋnya yékā pralĕmba*

saśrī taŋ wwad-wad kanaka ya mamilĕd pāŋ nikaŋ pārijāta,
salwiṙ niŋ kĕmbaŋ ya ta pinakasĕkaṙnyéka māmbö sumāṙ mrik,
tuñjuŋ tañjuŋ cāmpaka suraƀi puḍak mandarāśoka mĕṇḍur,
nĕp punnāga mwaŋ kurawa Asana lèn dālima śrīgaḍiŋ poḥ*

yékānuŋ śīṙṇnān rinaƀasa mananā dé niraŋ bāyuputra,
sĕmpal pāŋnyāgöŋ ya ta makabarubuḥ puḥ gumĕntĕṙ tibānya,
liṇḍū taŋ lĕṅkā kadi ya lĕbura lūd ǥūṙṇnita-ŋ rākṣasāwū,
cihnanyān ƀraṣṭā sahana-hana nikaŋ rākṣasa krūrakaṙmma*

tatkālanyan śīṙṇna kayu-kayu riṅ udyāna dé saŋ hanūmān,
maṅkat ta sy-akṣa prakaśita ya Anak saŋ daśāsyāđirāja,
śūrèŋ praŋ wīrātiśaya ya ta mahāśaktimāntāđikāra,
gaṇḍéwanyāgöŋ ya ta winawa nikā mwaŋ panaḥnyāstra tīkṣṇa*

ry-aṅkatnyān ton taŋ kayu-kayu mananā rūg rĕbaḥ pāŋnya sĕmpal,
wĕṇṭaŋ laṅkapnyān tujun ata sira saŋ mārutīṅ aṙdđacandra,
tātan madwékām lagi ta ya mapisan yaṙ kĕnāŋ śatru dénya,
tātaṙ pawyat saŋ bayusuta kĕna ta pyaḥ nirā ṅkān tĕka syuḥ*

krođékāmbĕk saŋ pawanasuta sira krūra maṅsö tumandaŋ,
sāmbut tékaŋ pāŋ ya ta pamalu nirèŋ rākṣasa sy-akṣa śīǥra,
rĕñcĕm bāhunyān pinalu ya kapisan mūṙcꞓitāmriḥ lumumpat,
moruk méraŋ mūṙ mari ta ya sakarĕŋ riŋ raŧa ṅkān pararyan*

ménak pwékāmbĕknya mari ya mahuyaŋ śīǥra gumrit raŧanya,
sāmbut tékaŋ hrū Umaluya ta manaḥ saŋ hanūmān riṅ astra,
mākrĕp ta hrūnyān kadi ta ya hinatĕp lwiṙ niṅ ākāśa dénya,
kĕmbaŋ tulyanyān tĕka ri ḍaḍa nirĕŋ māruti syuḥ wiśīṙṇna*

maṅkin sakrođān kapalupuy ikanaŋ hrū tĕkap saŋ hanūmān,
maṅsö sy-akṣa ṅkān muwah amanahi riŋ Astra saṅhārarāja,
tātandwan tandaŋ saṅ anilasuta yaṙ duk tikaŋ sy-akṣa riŋ paŋ,
sĕmpal bāhunyān kĕna mati kapisan rāḥnya muñcaṙ ya mūṙcca*

{ƀujaṅgaprayāta}
⏑ – – | ⏑ – – | ⏑ – – | ⏑ – ⏓ = :12:

huwusnyān pĕjaḥ sy-akṣa dé saŋ hanūmān,
lumumpat sirè sāgara ṅkān parādyus,
ri dényān maṅèl wèt ni sowé nirāpraŋ,
mataŋnyāṙ parèŋ sāgarān maṇḍi moǥa*

huwus trĕpti madyus mĕsat śīǥra luṅhā,
maluy riŋ taman rūgakĕn pārijāta,
kayuḥ pāŋnya sĕmpal rurū ronya lumrā,
lawan wwaḥnya kégū kaböbĕl tibā bāp*

sĕkaṙ niŋ Aśokākusut sāk sarinya,
rujit śīṙṇna tātan paśèṣa-ŋ palāśa,
lawan nāgapuṣpāpĕpĕs pāŋnya māpés,
pukaḥ puḥ Ikaŋ poḥ papal ron i-pāŋnya*

gaḍuŋ soṇḍuṅ-uṇḍuŋ Umĕṇḍuŋ katuṇḍuŋ,
karūgan kapuṇḍuŋ Umĕṇḍuḥ ya kāṇḍĕḥ,
maḍĕmpĕl maḍām wwaḥnya soṇḍuḥ ya koṇḍuḥ,
kasaṇḍuŋ sĕḍĕŋ saŋ hanūmān lumumpat*

nanā tékanaŋnyū kĕna-ŋ naṅka dénya,
cacal caṇḍanāpan kĕné wit nikaŋnyū,
Anak niŋ manuk glāna monĕŋ ya moni,
manuŋsuŋ Inaŋnyan Umaṅsö manambĕr*

{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:11: = :39:

wuru-wuru kawurug rikaŋ wrĕkṣa mawwaḥ wwara wwawwa yāwū lawan wūt mawūŋ jīwa-jīwāwĕdi wwawwa yāwok umūṙ mwaŋ lutuŋ,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:11: = :39:
kaḍawa wuru kutut katūt yān tumūt riŋ Atat yātatā yātakut n-ton ikaŋ lomaśa mriḥ mibĕṙ mwaŋ mayūrāduluṙ syuŋ swarī,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:9: = :33:
Umulat umututuŋ lutuŋ tuṅga-tuṅgal manuŋtuŋ ri tuŋtuŋ nikaŋ gintuṅantaṙ paṅan wwaḥnya kéṅin-n-iṅin,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:9: = :33:
ƀramara mara mariŋ rikaŋ kaṙṇnikārārurū rūg karūgan paḍāntĕn sarinyéniriṙ dé nikaŋ mārutā*

{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:24: = :78:

saƀaya masasaran śaśanyān saśokānusup ṅkā ri soṙ niŋ saruṇyārĕṇĕb ronya mākrĕp sukĕt witnya śūnyomasuk taŋ śaśa ṅkāṅikiṙ mīs awaknyomahā yāṅrĕpāṅhèṙ hana pwéki kañcil kumuñcaŋ lumumpat mĕsat taŋ śaśān śīǥra kagyat kabèḥnyālayū,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:23: = :75:
camara-mararakan parĕŋ yālayū līla yālon lumonlon lakunyābalĕm miṅgut-iṅgut liman glāna Abwat maṅaṇḍuŋ wĕtĕŋnyān palaṇḍuŋ Ikātan wĕnaŋ yan maṅèl kāpwa mĕṅgaḥ Umaṅguḥ gulūnyā ṅĕliḥ lolya molaḥ Ilatnyāmalāṅèl mĕhāḥ,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:23: = :75:
saraƀa-saraƀasan mĕsat śīǥra luṅhā milu-ŋ tiṅgiliŋ tan Ilu-ŋ tan lĕgö niścayāpan subadđāṅrasuk riŋ sukĕt héwa riŋ laṇḍak amriḥ makuṇḍaŋ priyā maŋ­rĕpātaḥ ri soṙ niŋ puḍak döḥ Ah-o hīna yā liŋ nikaŋ tiṅgiliŋ siḥ nikaŋ tīṅaluŋ,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:24: = :78:
pati susu-susup iŋ sukĕt rūmnya rūkṣāpasaḥ kāsyasiḥ satwa sakwèḥnyanuṅgwiŋ taman maṅkana wwa-wwahan kapwa héman-manisnyénigū saŋ hanūmān babaryan tibā riŋ lĕmaḥ kapwa kāmbaḥ humis duḥnyaduḥkānaṅis lwiṙnya yāpan salaḥ lwiṙ rĕmĕk yārĕmuk*

{ƀujaṅgaprayāta}
⏑ – – | ⏑ – – | ⏑ – – | ⏑ – ⏓ = :12:

huwus saŋ hanūnān rumūg pārijāta,
mararyan sirèŋ hèŋ niṅ udyāna kulwan,
humèṙhèr ikaŋ rākṣasānuŋ masĕṅhit,
hanāmbĕk nikā saŋ daśāsyāṅlagāna*

yadin rāwaṇāsĕṅhitātaḥ marā ṅké,
lagānaṅkwa tĕṇḍasnya yékolihaṅkwa,
ya pawwat-wwataṅkwè siraŋ rāma tuṣṭā,
lawan dèwi sītā ya sāhaṙṣa dèṅku*

nahan liŋ nirāṅĕn-Aṅĕn tan masowé,
tĕkā rājaputréndrajit ꝁyāti riŋ rāt,
Anak saŋ daśasyottamèŋ śaktimānta,
praśāstèŋ jagat śūra saŋ méǥanāda*

yatékā masĕṅhit pĕjaḥ sy-akṣa ṅūni,
pratijñānya saŋ bāyuputrolihanya,
tatan madwa maṅsö lawan n-āyuđanya,
titaḥ téka wadwānya wīnāni-wāni*

raŧanyādƀutāgöŋ ya malwā ya mādrĕs,
lawan tuṅgaṅan saṅkĕpan yéka mīṙ ya,
panaḥ tīkṣṇa tan kraḥ Umuṅgwī raŧanya,
lawan rākṣasāŋ-rakṣa yékā panĕṇḍas*

tĕkanyèŋ taman ǥūṙṇnitāṅin-Aṅinya,
makin śīṙṇna ṅ-udyāna kégū sĕkaṙnya,
mulat saŋ hanūmān umaṅsö manuŋsuŋ,
sinambé niraŋ Indrajit śīǥra mojar*

Asö ko durācāra sakwèḥmu duṣṭa,
papag tékihĕn dūta saŋ rāmadéwa,
sakakwèḥmwi lĕṅkā wiśīṙṇnā ta dèṅku,
ya tan ƀaktya ri śrī mahārāja rāma*

nahan liŋ niraŋ mārutī méǥanāda,
Umaṇḍĕm ya lāwan balanyātirodra,
parĕŋ yomanaḥ saŋ hanūmān sadaṙppa,
n-arāraḥ sirèŋ hrūnya nārācaƀalla*

malaṇḍĕp Ikā hrūnya mākrĕp tibānya,
nda tan pamyatī saŋ hanūmān tĕka syuḥ,
kadīkaŋ hudan riŋ gunuŋ kwèḥ watunya,
wiśīṙṇnāpasaḥ yaṙ tibā tan paśéṣa*

saka kwèḥ ni wadwā niraŋ méǥanāda,
mahāǥora rūpānđakārātidaṙppa,
Umaṅsö pwa yāṅĕmbuli ƀraṣṭaśīṙṇna,
hanūmān sirāditya sākṣāt musus ya*

makin daṙppa saŋ mārutī ṙ-pāṅalāpā,
ya paṅduk nirè rākṣasāsiŋ Umaṅsö,
gĕlāna-ŋ balān ton sirānékarūpa,
kapūhan kabèḥnyādƀutānon sirākwèḥ*

hanānuṅga-nuṅgal hanāsèwu saṅꝁya,
Inaṅsö lumumpat riṅ ākāśa r-uṅgu,
tumūt maŋlayaŋ rākṣasātyanta śīǥra,
maluy riŋ lĕmaḥ saŋ hanūmān umiṅsor*

parĕŋ yan tĕḍun tūtakĕn saŋ hanūmān,
tĕkanyèŋ lĕmaḥ kapwa maṅsö tumandaŋ,
muwaḥ saŋ hanūmān mĕsat sèp ikaŋ wwil,
tumĕṅhā kabèḥnyā ṅĕsaḥ kapwa képwan*

makin tībra yānliḥ pwa ya glāna mosaḥ,
siraŋ mārutī pöṅakĕn téka ṅèlnya,
n-alap pāŋ nikaŋ pārijāṭāta tuṅgal,
pupuḥ tékanaŋ mūṙkꝁa sakwèḥnya śīṙṇna*

pĕjaḥ pwékanaŋ rākṣasānuŋ surākṣa,
masö ṅ-indrajit śīǥra gumrit raŧanya,
panaḥ téka saŋ mārutī ṅ-astra tīkṣṇa,
tataṙ pāṅapātaḥ panaḥnyāṙ pupug ya*

masö tuṅgaṅan tulya yā siṅha maṅhrik,
parĕŋ yāṅdĕmak saŋ hanūmān lumumpat,
tuhuk pyaḥ nikaŋ tuṅgaṅan riŋ nakāgra,
mĕtu-ŋ rāḥ sakéruŋnya jīwanya luṅhā*

pĕjaḥnyékanāśꞓaṙyya saŋ méǥanāda,
Apan riŋ daṅū tan hanātaḥ matī ya,
Asiŋ lwīra niŋ śatru śīṙṇnā ta dénya,
lukan yān pĕjaḥ dé niraŋ bāyuputra*

gumantīkanaŋ tuṅgaṅan dibya śakti,
Umīṙ taŋ raŧāgöŋ ya sāmpun dinānan,
sĕsök rākṣasānuŋ surākṣanya sèwu,
huwus muṅgu maṅsö paḍānuŋ sĕnadđa*

dinānan Ikaŋ rākṣasānuŋ prawīra,
Asiŋ tan surud riŋ musuḥ śūra sāra,
ya muṅgwī harĕp niŋ raŧānuŋ panĕṇḍas,
ṅaranyāhalĕp śākaṭabyūhanāma*

huwus tékanaŋ rākṣasābyūha saṅkĕp,
paḍātuṅgalan kadga gaṇḍéwa konta,
tumandaŋ kabèḥnyāmanaḥ saŋ hanūmān,
sĕsök hrūnya yātip laṅit wuntu dénya*

Ikā tèŋ daṅū tan hanānuŋ mapag ya,
hyaṅ indrātakut dé nikā hrūnya tīkṣṇa,
Apan yāwat aŋ wwaŋ kĕnī dénya śīṙṇna,
pĕjaḥ tan paśéṣā Ikaŋ śatru dénya*

Ikaŋ bwat nikā tan hanānuŋ mapag ya,
nda tan paŋlaré yan tĕké saŋ hanūmān,
tuhun trus pupū saŋ marutputra dénya,
nda tār ambili hrū tamolaḥ tumaṅgö*

pajātyan nikā saŋ mahāśūra riŋ praŋ,
tan aṅgĕḥ ta yāmbĕk nirān tan pacihnā,
mataŋnyān hĕnĕŋ saŋ hanūmān suđīra,
tumaṅgö panaḥ riŋ pupū taṙ watĕk ya*

mulat t-indrajit Aṙdđa sakrođa yaṙ ton,
kađīran niraŋ bāyuputrèŋ raṇāṅga,
winĕṇṭaŋnya laṅkapnya Ākāra pūṙṇna,
panaḥ saŋ hanūmān rikaŋ nāgapāśa*

Ulā lwiṙ nikā hrūnya sākṣāt ya māwān,
satal göŋnya lāwan dawānyāpraméya,
mapañjaŋ sihuŋnyāmsalit yātirodra,
miṅis krūra huntunya bajropamanya*

ya tékomilĕt bāhu saŋ bāyuputra,
Apit taŋ Igā dé nikaŋ nāgapāśa,
pupū yāpisit kapwa kāpus tĕkèn tūr,
tibā saŋ hanūmān kĕnèŋ nāgapāśa*

nda tan saṅka riŋ hīna śakti n-kapāśa,
Awās yékanaŋ pāśa śīṙṇnā yar ahyun,
Upāyā nirāṙ tona saŋ rāwaṇèkā,
mataŋnyān hĕnĕŋ riŋ ƀujaṅgaprayāta*

{suwadanā}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | – ⏑ ⏑ | ⏑ ⏓ = :20:

tat kāla n-kāpusan saŋ pawanasuta humuŋ taŋ rākṣasabala,
lāwan saŋ méǥanādāṅamah-amah umahöm mahyā saha bala,
kapwomaṅsö sĕsök sāhasa maṅĕsĕs-ĕsĕs māmrĕp ya mamalu,
taṙ pawyat saŋ hanūmān kadi wĕsi pinupuḥ riŋ mudgara timaḥ*

mojaṙ saŋ méǥanādé harĕp ira hagahĕn dé saŋ daśamuꝁa,
Ꜽ haywātā sadényān ahuripa takariḥ tan dadya luputa,
toḥ priḥ puṇḍut kabèhi d-wawa ta ri harĕpan śrī rākṣasapati,
tontonĕn dé niraŋ ƀūpati biśa nikanaŋ pāśāsama-sama*

nā liŋ san méǥanādār ujari sahana niŋ wadwā nira kabèḥ,
māri n-pāmrĕp ya śīǥrénusuṅ-usuṅ ika saŋ bāywātmaja wawaŋ,
hāḥ wré duṣṭāṭiđūṙŧāđama pĕjahi huwus tunwīka ta mĕné,
ndaḥ krĕt tĕṅgĕknya rāḥnyéninum aŧa ca pupuḥ tĕṇḍasnya rĕmukĕn*

đūṙttèkī dūta niŋ rāǥawa mamati-matī donyā ṅalah-alaḥ,
mĕṅgĕp śāntān tinonton iniṅĕt-iṅĕtakĕn caṇḍāla ya wĕgig,
niṙ dosa-ŋ rākṣasātaḥ tuwi yatika pĕjaḥ dényāsiṅ umasö,
ndya-ŋ đaṙmma ndya-ŋ kawikwan riya mamati-matī đik tan tuhu wiku*

{tiḍak ḍikĕtahui}
– – ⏑ | ⏑ – – | ⏑ ⏑ ⏓ = :9:

nā liŋ nikanaŋ mūṙkꝁa kabèḥ,
mahyā ya riṅ ākāśa humuŋ,
luṅhī ya muliḥ śīǥra ḍatĕŋ,
winwatnya ta saŋ bāyusuta*

hé nāŧa ya téki-ŋ mahala,
mraṣṭākĕn ikaŋ kalpataru,
śīṙṇna-ŋ kayu rūg dénya rĕbaḥ,
sèsī nikaṅ udyānawana*

tat kāla sĕḍèŋnyā winaraḥ,
saŋ rāwaṇa sakrođa sira,
wré duṣṭa durācāra pati,
nā liŋ nira wètnyāṙ magĕlĕŋ*

{halamuꝁī}
– ⏑ – | ⏑ ⏑ ⏑ | ⏑ ⏑ ⏓ = :9:

saŋ wiƀīṣaṇa sira mulat,
n-ton marutsuta Inapusan,
kāsihan ta sira karuṇa,
yatna śīǥra sira mawuwus*

ƀūmināŧa daśawadana,
sojariŋ Aji ya pituhun,
dūta tan dadi pinĕjahan,
yadyapin ya wĕgiga tuwi*

#daśśamas saṙggaḥ#
<tiḍak ḍikĕtahui>
⏑ ⏑ – | – ⏑ ⏑ | – ⏓ = :8:

Iti nā liŋ nira mojar,
Irikaŋ śāsana yukti,
sira saŋ rāwaṇa mūṙkꝁa,
sumahuṙ maṅkin asĕṅhit*

ndya mataŋnyān luputéki,
pĕjahātaḥ ya Awās ya,
Apan atyanta wĕgignya,
numanākĕn tanĕmaṅku*

nya wanèḥ doṣa nikaŋ wré,
Umatī rākṣasa ƀrĕtya,
bala mantrī tuwi śīṙṇnā,
yadi tan patyana liŋta*

niyata-ŋ rājya wiśīrṅnā,
raƀasānyéka kabèḥnya,
ya mataŋnyān pĕjahātaḥ,
Ikanāsiŋ Awamāna*

Ikanaŋ wwaŋ kawamāna,
humĕnĕŋ yan hana śatru,
niyata śrīnya Umiṅgat,
matakut riŋ pariƀūta*

kalawan ndya-ŋ wwaṅ asampay,
salawaskuñ jayaśatru,
praṇata-ŋ rāt sahananya,
Ikanaŋ hyaŋ tuwi ƀakti*

ya mataŋnyān pĕjahéki,
Ikanaŋ wré ya masampè,
numanākĕn tanĕmaṅku,
sĕḍĕṅ awwaḥ ya rinūgnya*

satĕka ṅkā ri tamanku,
mararĕm kapwa kumöl ya,
Ikanaŋ wé tĕka yātīs,
haṅinādrĕs tĕka manda*

Apa sādyanta riki-ŋ wré,
kita trĕṣṇā ri huripnya,
tuwi tiṙyyak mapacāra,
Umĕnaŋ sāhasika ṅké*

{campakamālā}
– ⏑ ⏑ | – – – | ⏑ ⏑ – | ⏓ = :10:

nā ta wuwus saŋ rāwaṇa maswī,
mātyana saŋ bāywātmaja tan lèn,
śīǥra malĕs saŋ māruti mojar,
mĕṅgĕp anantwāmbĕk nira hūmrĕŋ*

rākṣasanāŧa wyaṙŧa gĕlĕŋta,
tan hana yuktinyān tĕka riŋ wré,
dūta ya Ékākī kĕna pāśa,
tan pĕjahātaḥ wānara dènta*

jāti nikā saŋ dibya jayèŋ praŋ,
lajjita méraŋ riŋ Apalīṅa,
tan dadi sakrođèṅ ađamātaḥ,
solaha niŋ satwénanumāna*

lāwan ikā saŋ rāǥawa śāđu,
nitya rumākṣèŋ rāt sira dibya,
taṙ wijigī riŋ śatru tar élik,
ndan kita mūṙkꝁāmoǥa masĕṅhit*

strī kalawan mās ratna wiśéṣa,
lāƀa niṅ apraŋ yañ jayaśatru,
yapwan ikā sāđyām tat anĕmwa,
wèt ni kaduḥkan saŋ raǥuputra*

rāǥawa sugrīwā ta wanèhan,
yat pakamitrātaḥ sira kāliḥ,
byakta sukā-ŋ rāt wrĕdđya hayunta,
haywa ta sandéha-ŋ hati śānta*

tulya tasik saŋ rāma kapīndra,
śakti nirāgöŋ yékana ratna,
yapwat amitra byakta hayunta,
hyaŋ himawān māwak kita sampat*

kāma ya sāđyan lāƀa kaniṣṭa,
Aṙŧa ya sāđyan mađyama lāƀa,
mitra ya sāđyan Uttama lāƀa,
yéka mataŋnyān yogya samitrā*

ꝁyāti sirè rāt lakṣmaṇa sāđu,
śūra sirāntĕn saŋ raǥuputra,
ƀakti sirojaṙ Iŋ kaka satya,
tan wihaṅātaḥ milwa samitrā*

maṅkana tékaŋ wānarawīra,
śakti ya ƀaktī saŋ kapirāja,
nāparicārāsiŋ sapakona,
taṙ wilumāsiŋ kāṙyya kasidđa*

kwèḥ pwa Ikā lāƀā niṅ amitra,
haywa ta sakrođa-ŋ hati śānta,
sĕmbahakĕn dèwī nira sītā,
saŋ raǥuputrāwās sira haṙṣā*

đaṙmma lawan Aṙŧottama kāma,
nya-ŋ tiga yékāwās ya tĕmunta,
sĕṣṭi niṅ āmbĕk byakta katĕmwa,
yat praṇatāpī saŋ raǥuputra*

yogya Ataḥ saŋ rāǥawa nāŧā,
taṙ papaḍèŋ rāt riŋ jayaśatru,
hrū nira tuṅgal mrĕtyu paḍanya,
yaṙ pralayākĕn śatrwaniwāṙyya*

tāṭaka bālī yojanabāhu,
dūṣaṇa lèn mārīca wirāđa,
yéka pĕjaḥ dé saŋ raǥuputra,
kabwatakĕn yan śakti kabèḥnya*

tātan ikā hétwanta masĕṅhit,
yadyapin akwèḥ rākṣasa śīṙṇna,
Āpan ikā wadwānta ya duṣṭa,
mātyana saŋ rāmékana donya*

yukti tĕmĕn dé saŋ raǥuputra,
Aṙ pralayākĕn rākṣasa mūṙkꝁa,
mūlya Awak niṅwaŋ ya rinākṣa,
yéka panāđyān đaṙmma wiśèṣa*

nā ta wuwus saŋ mārutaputra,
rāwaṇa maṅkin krođa kabāṅan,
krođa niṅ āṅin bajra paḍanya,
ǥūṙṇnita molaḥ taŋ mukapadma*

hāḥ Ađamékiŋ wānara duṣṭa,
mūḋa mapuṅguŋ tan tuhu dūta,
tan pati mojaṙ tan pati molaḥ,
donya ya donyātaḥ ya ta dūta*

ko pwa ya mĕṅgĕp dūta hiḍĕpmu,
rākṣasa tan kraḥ śīṙṇna ya dému,
tan panĕpĕṙ kon rūg tanĕmaṅku,
śāsana niŋ dūta ndi tinūtmu*

ko pwa mujī śaktinya si rāma,
swaŋ puji tan wruḥ riŋ sapujinmwa,
taṙ papaḍèn pāpéka si rāma,
bwat pĕjahi-ŋ tan yogya ya hiṅsan*

wruḥ kari ko riŋ yojanabāhu,
duṙbbala paṅguḥ yékana timpaŋ,
yéka pĕjaḥ dé niŋ raǥuputra,
pātaka ko đik niṙǥrĕṇa duṣṭa*

tāṭaka tātan yogya ya mātya,
strī tuwi lāwan tan pasahāya,
ya pwa pinatyan dé ni si rāma,
hāḥ kala tan wriŋ wlas Apalīṅa*

ratna maṇik strī lāƀa niṅ apraŋ,
yèkana pājaṙmwiryaku ṅūni,
tātan ikā don saŋ Aƀimāna,
kīṙtti yaśātaḥ don ira tan lèn*

jāti nikā saŋ göŋ Aƀimāna,
đīra tan aṅgā yaṙ kapaḍāna,
ƀaktya nikaŋ lèn yékana pinriḥ,
yan pwa tan aṅgā ƀaktya pinatyan*

nā ta sināđyā saŋ tuhu wīra,
śrī ya ta tūtūtanya sināđyā,
Āpan ikā bwat cañcala méṅā,
yāta mataŋnyān tan ya sināđyā*

hāḥ lalu tan wruḥ riŋ paramāṙŧa,
Anđya mataŋnyān kādƀuta dému,
jāti wĕgig taŋ rākṣasa wīra,
đaṙmma nikin hīnāparadāra*

rāma lawan sugrīwa ya mitran,
yéka Ujaṙmun mūḋa mapuṅguŋ,
yogya kari-ŋ wwil wwaŋ wrayamitra,
tan patut iŋ śīlanya Ulaḥnya*

wīra wirāđānuŋ mati dénya,
tan pĕjahékākīnya ya tuṅgal,
rāǥawa đūṙŧātyanta tan éraŋ,
lakṣmaṇa yékānuŋ tumuluŋ ya*

lāwan ikaŋ mārīca kaniṣṭa,
tan sapujimwīkaŋ mĕjahīkām,
kātara yan ton śatru ya méṅas,
tulya kĕnas yan ton ikanaŋ moŋ*

nūni sĕḍĕŋ kwākon ya lumakwa,
mamrih anĕmbaḥ wèt ni takutnya,
twaŋnya kunĕŋ ry-ājñaṅku n-alaṅǥya,
yéka dumèḥnyāmriḥ-mriha wānya*

wānara bālī śakti ya liŋmu,
Andya mataŋnyān trus pinanaḥ pwa,
yan tuhu śakti syūha Ikaŋ hrū,
yéka mataŋnyān hīna si bāli*

maṅkana tékī pāpa si rāma,
mūṙkꝁa matīkaŋ bāli si bālī,
ndan sĕḍĕṅ apraŋ lāwan arinya,
hā haha ho hāḥ hīna si rāma*

{ƀujagaśiśrĕta}
⏑ ⏑ ⏑ | ⏑ ⏑ ⏑ | – – ⏓ = :9:

daśawadana huwus mojar,
jwalita hati nirān krođa,
pawanasuta malĕs mojar,
hati nira matĕguḥ đīra*

Apa kita mupawādāku,
raƀasa kayu riṅ udyāna,
makira-kira maraŋ dūta,
maṅaṅĕn-aṅĕna mopāya*

Aku Ikana kinon dūta,
lumawada hana saŋ sītā,
ndan alĕmĕh aku maŋ­rakwa,
wruha ri sira Ataḥ byakta*

nahan ikana ya don kwaṅrug,
kayu sahana riṅ udyāna,
tat agĕlĕṅa tatat krođa,
Apa ta halĕpakĕn molaḥ*

Aku mĕjahikana sy-akṣa,
kalawan ikana wadwānta,
saha bala ya pĕjaḥ dèṅku,
kira-kira ya tikā tan lèn*

kalawan ika kabèḥ mūṙkꝁa,
sahana-hana ni wadwānta,
pĕjahana ya kayogyanya,
saraƀasa numanākĕn rāt*

Aŧawa ya ta kunĕŋ donku,
mĕjahi sahana niŋ mūṙkꝁa,
prakrĕti juga Ikaŋ māna,
ri hati nikana saŋ đīra*

kita tuwi mawaraḥ ṅūni,
yaśa juga ya ta doniŋ praŋ,
tan ahala ta kariḥ donku,
mĕjahi sahana niŋ mūṙkꝁa*

kita tuwi magawè śīla,
prakrĕti juga tinūtanta,
Ikaṅ ađama karākṣasyan,
ya pinakalarapan dènta*

swaṅ awara-warah iŋ đaṙmma,
takari naya nikaŋ jāti,
bali kari tahu riŋ śāstra,
guragaḍa juga mĕṅgĕp wruḥ*

ndya ta ya paramađaṙmmanta,
prakrĕti ya kawĕkas ṅūni,
satata kita rumākṣāŋ rāt,
ya ta tuhu-tuhu rākṣasyan*

saṅ atapa hana riŋ śūnya,
sira tika tuwi rākṣanta,
yadi tuhu-tuhu rākṣasyan,
tan ikanaṅ amati-ŋ rāt pwa*

Aḍah ađama dahat mūṙkꝁa,
kaliku kita ri janmanta,
tuhagaṇa magawè pāpa,
ri hala-hayu ni jātinta*

Aku mujari kitāmitrā,
kalawan ikana saŋ rāma,
tat amituhu Alaḥ mūḋa,
tuhu-tuhu tahu riŋ pāpa*

byasana lawan ikaŋ śīla,
ya mapa salaha nā liŋta,
tuhun ikana Apan mūṙkꝁa,
tamat aṅaṅĕn-aṅĕn đaṙmma*

lawan ika si wirāđākya,
saṅ atapa ya winiǥnanya,
ya pinĕjahan iraŋ rāma,
ri hati nira pi tan krođa*

saꝑala sira siwin liṅku,
hati nira muditī riŋ rāt,
saṅ atapa pinaritrānan,
sꝑaṭika paḍa nikaŋ citta*

kalawan ika si mārīca,
yan apa salaha dé niŋ hrū,
tuwi ya dadi kidaŋ māya,
masasaran alayū méṅas*

punar api kapisan dé saŋ,
raǥusuta Umanaḥ pyaḥnya,
syapa ta ratu wanèḥ śaktya,
nuṅ amanaha kidaŋ māya*

kita Umupĕt ikaŋ bālī,
Apa kita malupān śakti,
hana mara ya huwus mūṙcca,
Inapitan ikanaŋ bālī*

ndak acarita rĕṅöntéki,
praŧama sĕḍĕṅ ikaŋ bālī,
majapa ya rikanaŋ sanđyā,
pijĕr umaṅĕn-aṅĕn saŋ hyaŋ*

kaŧam api hana téki wwaŋ,
kadi Ayuyu taṅanyākwèḥ,
maṅawara ya mahā mèdi,
ri sira saṅ ajapāmūjā*

tĕka mamĕlĕg ikaŋ duṣṭa,
mamarimisi ri saŋ sāđu,
kadi tuhu ya mahāśaktya,
guragaḍa juga yāsampay*

sĕḍĕṅ amĕlĕg ikaŋ duṣṭa,
dadi ya Inapitan mosaḥ,
sagila mati Alaḥ mopĕk,
syapa ta kunĕṅ ikaŋ tan wruḥ*

{kāmadattā}
⏑ ⏑ ⏑ | ⏑ ⏑ ⏑ | – ⏑ – | ⏑ – ⏓ = :12:

daśamuꝁa ya mataŋnya śāntacittā,
tat atukara lawan ƀaṭāra rāma,
marat anĕmu wiƀūti yāpraméya,
yat atukara kita pralāya lĕṅkā*

raǥusuta ya nahan siwinta nāŧā,
janakasuta ta tulya déwatānta,
waluyakĕna ri saŋ naréndra rāma,
kanaka maṇi wawan saha praṇamya*

pawanasuta nahan wuwus nirojar,
Atiśaya sira niṙƀayĕŋ swacitta,
maruti ya mapĕḍĕs waliŋ nirālon,
ri harĕp i-balamantri rākṣasākwèḥ*

daśamuꝁa magalak madĕg sirāglis,
tudiṅi ta pawanātmajé kiwātaḥ,
ƀrukuṭi-kuṭila ƀīṣaṇā muꝁābaŋ,
kadi dumilah ikā wulat nirācrĕŋ*

wrayapa naraka đik luluynya mojar,
kadi maṅajap-ajap wuwusnya jañjan,
Apusi pahatĕguḥ Ikūnya tunwi,
prisakiti ta hatinya wĕḥ sarantmè*

{madahaṙṣa}
⏑ ⏑ ⏑ | ⏑ ⏑ ⏑ | – ⏑ – | – ⏑ – | – ⏑ – | – ⏑ ⏓ = :18:

daśawadana huwus nirojaṙ madĕg tèkanaŋ rākṣasa,
hana Alalaṅ akiŋ pamuṅkusnya rīkū niraŋ māruti,
Apusi ta daluwaŋ lawan bwat kĕliŋ kusyara mwaŋ jamaŋ,
Asiṅ-asiṅ anipis dilaḥnyāhaṅan ndan bĕbĕdnyāpagĕḥ*

krama huwus inapus pwa ya dyus ta riŋ tꜽla lāwan miñak,
tĕka ṅ-amawa suluḥ Umaṅsö sĕsök sāhasāṅĕmbuli,
paḍa tan anumanān panunwī murub tékanékū nira,
kagiri-giri dilaḥnya tèjanya maƀrā sinaŋ loṙ kidul*

#Ĕkādaśamas saṙggaḥ#
<daṇḍaka>

⏑ ⏑ ⏑ | ⏑ ⏑ ⏑ | [ – ⏑ – ] ×:29: = :93:

Aŧa sĕḍĕṅ umurub Ikū saŋ hanūmān Umaṅkak tikāwak nirāgöŋ gunuŋ méru tulyānanāŋ nāgapāśāpasaḥ sāk pasātus tatas śīṙṇna rampuŋ pĕgat dénikā bāhu saŋ bāyuputromĕsat śīǥra Ākāśagāmī miriṙ taŋ Aṅin ǥora yāǥūṙṇnitādrĕs riwutpāta humyus musus yomĕlĕk taŋ lĕbu,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:28: = :90:
kadi ta Inububan ya maṅkin murub tékanékū nirāpan katūb dé nikaŋ bāyubajré sĕḍĕŋnyar Ibĕṙ tulya saŋ hyaŋ lĕmaḥ maŋlayaŋ mwaŋ Apuy ꝁyāti kālāgni rodrāṙ dunuŋ taŋ Umaḥ ṅkā riṅ antaḥ purāpūṙwwa rūpanya saśrī saśoƀā yatékān tinunwan nirānéka waṙṇnanya nānāwiđa,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:29: = :93:
paḍa makaparupuḥ Apuy yan dilaḥ riŋ Umaḥ kapwa rĕmpak rĕmukmaṅkana-ŋ maṇḍapāpan parĕŋ yan katunwan sakanyomakin wrĕdđitékaŋ Apuy Ujwalālola kumlab dilaḥnyā laṅit niṙƀayātaḥ manaḥ saŋ hanūmān mulat kādƀutékaŋ watĕk rākṣasé soṙ kasoran kaśūran kawīran kađīran tuwi,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:29: = :93:
pa ḍa ta ya mututuŋ tutuknyān kagöman kapūhan tumĕŋ­hāmtakut n-tonkaḍatwan katunwan kutug taŋ Apuy loṙ kidul kālamrĕtyūpamanyomaladtan dilaḥ tulya télatnya molaḥ mĕlĕk taŋ kukus Aṙdđa mawyaŋ-wyaṅèkĕl-l-ikĕl yéka rambut ni tĕṇḍasnya rodrān katon kātara-ŋ rākṣasā ǥūṙṇni-tāwū humuŋ*

{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:29: = :93:

tripura-pura murub tinunwan ƀaṭāréśwarānuŋ paḍanyān tĕñuḥ taŋ Umaḥ mās ya masyūḥ masāk kaŋ sakāgöŋ maṇik bajra bajropamanyān makas kāsyasiḥ tékanaŋ Apsarī riŋ purāpūṙwwa yaṙ ton apuy kapwatékāgupuy kwèḥ kapöyĕḥ gĕyuḥ yan kayuḥ kèn i-cèṭinya maṅluḥ Umaṅguḥ huyaŋ yāṅĕliḥ,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:30: = :96:
talaga-talaga riŋ kaḍatwan winatwan ya dé niŋ maṇik candrakānté daṅū ndan mĕné śuṣka yāsāt ya kèsĕp sĕkaṙ niŋ Aśokāṅasut yan kasūban panasrūkṣa sakwèḥnya yākiŋ makiṅkiŋ manuknyānaṅis moni kolāhalāwū walācakrawākā gĕlāna-ŋ pĕluŋ haṅsa māśā saśokāswarāsū Ikaŋ sārasa,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:27: = :87:
bala makabalasaḥ Ikaŋ rākṣasosaḥ mĕsat ṅkā riṅ ākāśa yāpan katunwan pakuwwanya tātan paśéṣāgĕsĕŋ śīṙṇna Éman liman ṅkā riṅ ālāna yāglāna dé niŋ Apuy maṅkana-ŋ tuṅgaṅan tuṅga-tuṅgal ya tātan hanānuŋ manuṅgaŋ riyāmriḥ lumumpat luput riŋ Apuy yāṅliput,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:26: = :84:
jalak ajar-ajaran bayan syuŋ puyuḥ kwèḥ pĕjaḥ muṅgu rin pañjaré pañcaraṅkaŋ hĕmas tan katoliḥ Alaḥ mriḥ Awaknyèkanaŋ rākṣasī śīǥra luṅhā hah-āh-āh-ah-āḥ liŋnya kapwāmĕhāḥ yāṅuhuḥ mohitān ton ikaŋ rākṣasomèḥ tibā riŋ Apuy moǥa momo Umèḥ mātya ya*

{sragđara}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = :21:

nā lwiṙ niŋ rājya lĕṅkā matunu ya mananāŋ nāgapuṣpé nataṙnya,
mandārāśoka punnāga ya raƀasa gĕsĕŋ ronya kĕmbaŋnya pāŋnya,
tañjuŋ poh ambawaŋnyū maja kadi pinusus jambu wulwan katunwan,
dūṙyyan maṅguṣṭa puṙyyan panasa kapanasan nāśa sakwèḥnya śīṙṇna*

ƀraṣṭāŋ lĕṅkā ya sāmpun matunu dadi mĕsat saŋ hanūmān lumumpat,
riŋ Udyānèṅ aśokāṙ waluy umara ri saŋ mꜽŧilī prāpta śīǥra,
n-ton dèwī glāna monĕŋ maṅisĕk-isĕk asāk taŋ gĕluŋ nitya moré,
śoké soṙ niŋ Aśokākĕlu ta ya kalasā ṙ-kölakĕn duḥka kāla*

maṅsö saŋ bāyuputra praṇata ri suku saŋ jānakī śīǥra mojar,
hé dèwīnya ṅhulun māruti tuhu-tuhu yan dūta saŋ rāmaƀadra,
tātā rakwān kinonkon raǥutanaya Apan n-ton ikaŋ cihna makwèḥ,
ndaḥ mamwīta ṅhulun mājar-ajara ri mahārāja rāmāƀirāma*

nā liŋ saŋ bāyuputra krama lumaku muliḥ sāmpun amwit Anĕmbaḥ,
riŋ Ākāśā-ṙ mĕsat maŋlayaṅ atiśaya riŋ kādƀutātyanta riŋ göŋ,
gamƀīra krūrarūpogratara kadi gĕrĕḥ riŋ laṅit ǥora gĕntĕr,
humyus taŋ bāyubajrèŋ gaganatala pĕpĕt déwatā kapwa kagyat*

molaḥ wwꜽ niŋ tasik ǥūṙṇnitatara gumuruḥ dényaṅin saŋ hanūmān,
kagyat sèsī nikaŋ sāgara kadi ginugaḥ nāga kolāhalāwū,
luṅhā taŋ bāyu mādrĕs kayu-kayu ya katūb kampitékaŋ mahéndra,
sakwèḥ niŋ wānarāṅhèṙ kaburu kabarasat saṅśayé śatru śakti*

mèḥ prāptā saŋ hanūmān pracalita Ikanaŋ ṙyyak magöŋ kapwa mombak,
kontal tĕmpuḥ ta pāŋ niŋ kayu ri tĕpi rurū rāmya kĕmbaŋnya saśrī,
lumrā riŋ ƀūtalātap mrĕdu kadi ta tilām komalārūmnya māṙ mrik,
daṙppékaŋ kinnarācumbana tĕka maguliŋ riŋ sĕkaṙ ṅkān tĕkāṅliḥ*

tat kālanyan tĕka ṅkā ri kawĕkasan ikaŋ wānarāṅhèṙ kabèḥnya,
maṅsö saŋ jāmbawān aṅgada milu ta siraŋ nīla haṙṣān panuŋsuŋ,
lāwan sakwèḥ nikaŋ wré niyata sira huwus sidđakāṙyyéki liŋnya,
tapwan mojaṙ sira ndān guyu nira mamanis nā paṅawruḥ nikaŋ wray*

sakwèḥ niŋ wré ya kapwomulat aṅiṅĕt-iṅĕt cihna saŋ bāyuputra,
n-ton taŋ taṅgwan tumaṅgö ri pupu nira nahan cihna niŋ sāmpun apraŋ,
ṅkāśꞓaṙyyāmbĕk nikaŋ wré mututuṅ aṅujiwat n-ton ikaŋ cihna makwèḥ,
hāḥ saŋ śūrātiđīrèŋ lara sira Umahāƀūṣaṇékaŋ śarīra*

wèt niŋ göŋ paṙbwatāwān paḍa nira kaharan tambiṅékaŋ ḍaḍālwā,
rambut mākrĕp mapañjaŋ ya ta kaharan alas nā-ŋ śiraḥ yéka puñcak,
mwaŋ taṅgwan yèkanolā kanin ira ya guhā đātutulyékanaŋ rāḥ,
nā liŋ niŋ wré sahaṙṣāmuji-muji ya wijaḥ kapwa mojaṙ magupyan*

wètnyān haṙṣékanaŋ wānarabala kaharan paṙśwa niŋ mèru sākṣāt,
molaḥ mawyaŋ wulunyān kadi kanakalatāñcāla dé niŋ samīra,
nétranyékān kĕḍap lwiṙ sꝑaṭika kadi maṇik candrakāntātikānta,
saṅké tuṣṭinya yan ton pawanasuta humīs luḥnya yékāmrĕtanya*

sāmpun maṅsö tikaŋ wré dadi mawara-waraḥ saŋ marutputra mojar,
dèwī sītā kapaṅguḥ hana sira mahurip ṅkā ri lĕṅkā tamolaḥ,
nāhan liŋ saŋ hanūmān makin agiraṅ ikaŋ wré ṇ-ḍĕṅö wrĕtta dèwī,
haṙṣanyāgöŋ ya wrĕdđī hati ya kadi tasik yaṙ wĕtu-ŋ pūṙṇna candra*

{mālaƀāriṇi}
⏑ ⏑ – | ⏑ ⏑ – | ⏑ – ⏑ | – ⏓ = :11:
⏑ ⏑ – | – ⏑ ⏑ | – ⏑ – | ⏑ – ⏓ = :12:

krama kāla muliḥ ta saŋ hanūmān,
kalawan wānarawīra śīǥra luṅha,
tĕka riŋ giri winđya kapwa haṙṣa,
mamaṅan wwa-wwahan īŋ Alas wisāta*

sira saŋ pawanātmajāta sūṙyya,
Ikanojaṙ nira tulya téja sākṣāt,
Atitībra Unĕŋ ƀaṭāra rāma,
ya tikā ǥora pĕtĕŋ wiśīṙṇna dénya*

Aŧa śīǥra ḍatĕŋ ta saŋ hanūmān,
rikanaŋ paṙbwata mālyawān ya māwān,
tĕmu saŋ nrĕpaputra rāmadéwa,
kalawan lakṣmaṇa lèn kapīndrarāja*

makulit kayu kapwa śānta wéṣa,
majaṭāđāra kulit liman sinaṇḍaŋ,
śuci sātwika satya riŋ samāđi,
narayāṇāṅśa siréka wiṣṇu sākṣāt*

Umasö ta siraŋ marutprasūta,
ri sira śrī naranāŧa rāmadéwa,
paripūṙṇna sirāt apūṙṇnacandra,
saha cūḍāmaṇi cihna yéka winwat*

Umulat pwa naréndraputra rāma,
Ikanaŋ ratna maṇik surat duluṙnya,
kadi jīwa niraŋ priyā hiḍĕp ya,
lumipuṙ kūŋ nira māri śokacitta*

Anilātmaja dūta sāđu dibya,
sira cintāmaṇi mĕtwakĕn sakahyun,
raǥuputra nahan ta liŋ nirojar,
muji saŋ māruti māri yaṙ makiṅkiŋ*

Atituṣṭa ƀaṭāra rāma yaṙ ton,
Ikanaŋ réka surat naréndraputrī,
Inalap ya Inuṅkaban ya saśrī,
waca taŋ réka tulis mawèḥ prahaṙṣa*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

sĕmbaḥ ni ṅhulun āṙyyaputra ya tĕké pādadwayanta praƀu,
nyékiŋ réka wacān uninyaya Iko cihnanyunĕŋ ni ṅhulun,
mwaŋ cūḍāmaṇi tulya ni ṅhulun iké maṅsö sumĕmbaḥ kita,
nyā-ŋ simsim pakirim naréndra ya Ikā spaṙśanta tékāk hiḍĕp*

yak ton yāta makuŋ manaḥku maṅaraŋ ƀrāntāpa tak ton kita,
hāḥ śrī ƀūpati rāmadéwa huniṅantékī taṅis ni ṅhulun,
mwaŋ ƀaktiṅku magöŋ taman hana wanèh iṣṭiṅku tan lèn kita,
Aṅhiŋ saŋ praƀu nitya kéwala siwinkwé saptajanmāntara*

ṅūnī tan karĕṅö huripta kalawan wrĕttanta tātan hana,
Aṅhīŋ mātya taman wanèh aṅĕn-aṅĕn niṣkāṙyya tākun hana,
nāhan saŋ hyaṅ apuy gunuŋ tasik asiŋ māṙggā nikaŋ jīwita,
hīṅanyān patulaŋ manaḥku malilaŋ nistrĕṣṇa wèt niŋ lara*

sakwèḥ niŋ marasèŋ daṅū ya rinasan tātan hanékāŋ-rasé,
kĕmbaŋ bāp hana riŋ taman-taman ikā tāmbānyunĕŋ ni ṅhulun,
sakwèḥ niŋ karĕṅö manohara lawan sakwèḥ nikaŋ srak marūm,
yékān wyaṙŧa hananya niṙguṇa kabèḥ wway tan pasuk riŋ gulū*

lāwan haywa naréndra mālara dahat wöhĕn wiśudđāŋ manaḥ,
sāmpun tāku wĕruḥ rikèŋ lara magöŋ niṣkāṙyya tātan padon,
sugyan dudwa kunĕŋ Ikéṅaṅĕn-aṅĕn tan dadya dé saŋ praƀu,
nāhan hétu niké mataŋnya kawaraḥ swasŧā jayā ƀūpati*

lāwan haywa kataṅguhan kita rikī ta lwiṙta ṅūniṇ ḍaray,
kālantād winaraŋ naréndra mahulun kāliḥ sukāmbĕk nira,
salwiṙ niŋ Upaƀoga yogya ya pawèḥ tātan kuraŋ riŋ suka,
riŋ krīđā wihikan kité sawinuwus riŋ kāmaśāstrottama*

riŋ Indrāṇi lawan śacī tama tuwin tātan mapuṅguŋ kita,
ri pratyéka niké rasanya ya kabèḥ sāmpun kita wruḥ rikā,
nāhan tèki dumèḥ manaḥku kalaran śīṙṇnātĕñuḥ taŋ hati,
Āpan tan hana lèn paḍanta rikanaŋ jñānādi lāwan guṇa*

ndan prāptā ta naréndra haywa masuwé pöŋpöŋ hurip ni ṅhulun,
yékiŋ rāwaṇa mūṙkꝁa tan Aṅĕn-aṅĕn đaṙmmā wĕrö-yālupa,
haywopĕk maṅaṅĕn-n-aṅĕn baṣama tan sidđā sakāṙyyā haji,
pöŋpöŋ śakti nikaŋ prawīra kapi sakwèḥnyādƀutèŋ papraṅan*

yadyan prāpta naréndra ri ṅhulun apā tékīn anuŋ paṅguhĕn,
kasyāsiḥku hanèŋ musuḥ kapilaṅö hétunya tag wruḥ huwus,
ṅhiŋ kiṅkiŋ pasajiṅku tan hana wanèḥ kāliḥ putĕk niŋ hati,
lāwan luḥ juga timtimĕn nahan iké cihnānyunĕŋ ni ṅhulun*

tāmbĕḥ niŋ lumaré ṅhulun hulun asiŋ saṅkā nikĕŋ wédanā,
hétunyān mapasaḥ pakonku ginawé saṅké ry-asiḥ té ṅhulun,
yapwan paṅguha saŋ naréndra Umuwaḥ tan maṅkanātaḥ maluy,
solaḥ niŋ kahulun ṅhulun juga hulun yékā gĕgönkun hulun*

sāsiŋ sajña naréndra yéka pituhun sojaṙta tak laṅǥana,
nāhan prāṙŧana ni ṅhulun taya wanèḥ saṅkā ri göŋ niŋ rĕṇa,
yapwan tan wulati ṅhulun Apa kunĕŋ līṅaṅkwa tag wruḥ huwus,
nī hétunya tĕkā naréndra huwusĕn saṅkā ry-unĕŋ ni ṅhulun*

nāhan toni nikaŋ tulis dadi gupuy saŋ rāmaƀadrāmaca,
saṅké tībra nikaŋ lulut Unĕṅ asiḥ luḥ nityakāla n-tibā,
saṅké drĕs nikaṅ aśrupāta humilī taṙ wruḥ tibānyèŋ tulis,
kagyat n-ton ya lĕbuṙ taman wruh i-wĕkas niŋ réka śokāŋ manaḥ*

Ꜽ saŋ māruti toḥ tuluŋ Aku tasö saŋ lakṣmaṇāri ṙ wulat,
ndaḥ tontonta Ikèŋ tulis hana lĕbuṙ makwèḥ surud tan katon,
hāḥ tag wruḥ Aparan Uninya ta kunĕŋ saṅké laranyāk hiḍĕp,
đū ndyātaḥ karikā kunĕŋ hamĕṅaniŋ rékān susuk riŋ hati*

nāhan liŋ naranāŧa yāwara-waraḥ mājaṙ ta saŋ māruti,
sājñā śrī nrĕpati nda haywa kalaran wèḥ taŋ manaḥ ménaka,
Āpan sāmpun ikā Ujaṙ nira kumon ƀūpālakātaḥ tĕkā,
Aṅhiŋ déya lumakwa ƀūpati huwus nāhan ta tāmbā nikā*

lāwan saŋ praƀu haywa képwan irikā ndyānuŋ dayā ƀūpati,
Āpan sāmpun awās naréndraǥariṇī ƀyaktāhurip niśꞓaya,
Aṅhiŋ maṅkata saŋ praƀū marawaśèŋ sārājya lĕṅkāpura,
liŋ saŋ lakṣmaṇa taṙ wihaŋ nrĕpati yan tiṅhal ri saŋ māruti*

{mālaƀāriṇi}
⏑ ⏑ – | ⏑ ⏑ – | ⏑ – ⏑ | – ⏓ = :11:
⏑ ⏑ – | – ⏑ ⏑ | – ⏑ – | ⏑ – ⏓ = :12:

I tĕlas nikanaŋ tulis wināca,
Inalap dé nira taŋ maṇik liniṅliŋ,
Inaras ri pipī nirātihaṙṣa,
pamawā nāŋ lara kūŋ lulut hiḍĕp ya*

ri huwus nikanaŋ maṇik tinonton,
kinudaŋ dé nira saŋ naréndraputra,
dadi mājar-ajaṙ ta saŋ hanūmān,
ri siraŋ rāma kapīndra lakṣmaṇātaḥ*

naranāŧa Ikā musuḥta siṅhā,
pinakālasnya Ikaŋ purī ri lĕṅkā,
dayitā janakātmajā hana ṅkā,
sira tāpuy sakunaŋ-kunaŋ ya tālöŋ*

raǥuputra kitāta bāyubājrā,
Umara ṅkāna dumamwanīkanaŋ wā,
dumilaḥ pwa ṅ-apuy makin ya wrĕdđi,
niyata-ŋ siṅha gĕsĕŋ lawan Alasnya*

byasananya lanā Umañcana-ŋ rāt,
sira saŋ wꜽśrawaṇénadĕḥnya miṅgat,
gawayan nira mās kinoṭi-koṭi,
ya Ikānuŋ Inalapnya tan paśéṣa*

surasaṅǥa lanā nanā ta dénya,
tamatan wruḥ riṅ iraŋ hilaŋ panonya,
mawĕrö wiparīta dé nikaŋ śrī,
Ika saŋ sajjanamāṙgga tan tinūtnya*

tuwi rākṣasajanma duṣṭacitta,
tinĕmunyékaṅ inak makin ya daṙppa,
Ikanaŋ Upadéśa sèp ya ri ṙyya,
ya mataŋnyān pĕjahāta dé naréndra*

{Upajāti waṅśa}
⏓ – ⏑ | – – ⏑ | ⏑ – ⏑ | – ⏑ ⏓ = :12:

lāwan sira śrī janakātmajā makūŋ,
rantĕn mahārāja wiyoga duḥkita,
naréndra tātaḥ hinaṅĕn-n-aṅĕn Ira,
lanānaṅis rin rahinèŋ kulĕm sira*

gĕlāna maṅliḥ mawĕnĕs sirākurū,
wulan rikaŋ krĕṣṇa paḍā nirèŋ kṣaya,
kunĕŋ kasoṙ niŋ śaśiwimba dé nira,
Ikā kalĕṅkanya ya jāti tan hilaŋ*

sirāṙ hana ṅkā kadi padma riŋ latĕk,
Apan nikoṅgwan nira mūṙkꝁa tan maya,
Ikā kasatyan nira śudđa niṙmmala,
lanā hanèŋ citta ya kéśarā nira*

nahan ta liŋ saŋ pawanātmajāwaraḥ,
sahaṙṣa tāmbĕk nira saŋ raǥūttama,
kadīnĕnö riŋ Amrĕtékanaŋ hati,
ṇ-ḍĕṅö wuwus saŋ kapiwīra māruti*

sĕḍĕŋnya tapwan tĕka saŋ marutsuta,
makiŋ kasātan mapanas manaḥ nira,
tĕka pwa saŋ māruti māri yāpanas,
kadi pwa yāwyāđi mamaṅgih oṣađa*

mulat siré saŋ taruṇāṙyya lakṣmaṇa,
Ikaŋ Aƀiprāya makon umaṅkata,
kapīndra sugrīwa wĕruḥ riṅ iṅgita,
r-atag Ikaŋ wré sahananya maṅkata*

madĕg ta saŋ rāǥawa mèḥ lumampaha,
madan tikaŋ wré maṅusuŋ-Usuŋ masö,
parĕŋ Umaṅkat Umibèṙ ta yān laku,
marĕp kidul prāpta sirèŋ mahéndra ya*

{Upajāti bajra}
⏓ – ⏑ | – – ⏑ | ⏑ – ⏑ | – ⏓ = :11:

gunuŋ magöŋ mèru paḍanya saśrī,
samīpa niŋ sāgara n-uṅgu sāra,
saké takutnyaṙ kĕbĕkékanaŋ rāt,
mataŋnya wèḥ tambakakĕn Awaknya*

Ikaŋ tasik jāti wiśudđa yāhniŋ,
saḍā tikaŋ wāḥ tĕka ri ṙyya tan lyab,
na lwiṙnyan ahyun rikanaŋ kađīran,
mataŋnyan uṅgwī tĕpi niŋ samudra*

{Upajāti waṅśa}
⏓ – ⏑ | – – ⏑ | ⏑ – ⏑ | – ⏑ ⏓ = :12:

dudug ri soṙ witnya tĕkèŋ rasātala,
mahocꞓa puñcaknya tĕkèŋ ƀuwaḥ pada,
kadi pwa mahyun ḍumĕpāŋ jagattraya,
mataŋnya miṅsoṙ salayā Umiṇḍuhur*

kanyā muḍā tulya nikaŋ naƀastala,
kĕṇḍitnya naŋ wintaṅ akĕn maṇik tinū,
ya téka kahyun Ikanaŋ gunuŋ kunĕŋ,
mataŋnya māwān dumudug tĕkèŋ laṅit*

kayunya nānāwiđa kapwa yānĕḍĕŋ,
matöb ya mĕṇḍuḥ tumĕluŋ tĕkèŋ lĕmaḥ,
Anéka ta wwaḥnya hanan tasak maḍam,
kadī ta pawwat Ikanaŋ gunuŋ mawit*

lawan sĕkaṙnyojwala yānĕdĕŋ kabèḥ,
rurū ya lumrā rikanaŋ lĕmaḥ marūm,
kadi pwa mahyas humaḍaŋ ya saṅgrahā,
ḍatĕŋ nira śrī nrĕpaputra rāǥawa*

kadi pwa kéndran nikanaŋ mahéndra ya,
ri dényan akwèḥ kayu kalpawrĕkṣa ya,
lawan maṇik yéka śilātalānya ya,
dudū-ŋ manuk kinnara jīwa-jīwa ya*

tĕka pwa saŋ śrī raǥuputra riŋ gunuŋ,
mulat sirèŋ pāṙśwa saśoƀa rāmya ya,
jĕnĕk sirāṙ ton talagāhatuṙ sĕkar,
sĕkaṙnya tuñjuŋ muꝁa saŋ priyāṙ hiḍĕp*

samaṅkanékaŋ ƀramara ƀramanta ya,
maśabda n-ambuŋ sari niŋ saroruha,
kadi pwa saŋ śrī janakātmajāṅliṅa,
manaḥ niraŋ rāma makin sahaṙṣa ya*

huwus mararyan sira riŋ mahéndra ya,
katon ikaŋ rāwaṇarājya lĕṅka ya,
lawan nikaŋ wré Umulat kabèḥ nikā,
siraŋ hanūmān tumudūhakĕn riya*

{swādamālinī}
⏑ ⏑ ⏑ | ⏑ – ⏑ | ⏑ – ⏑ | ⏑ – ⏓ = :12:

Aŧa ri huwusnya katon pura lĕṅkā,
dadi tumurun sira riŋ giripāṙśwa,
kalawan ikaŋ bala wānarawīra,
ri tĕpi nikaŋ jalađi n-tĕka śīǥra*

satĕka niréŋ tĕpi kapwa sahaṙṣa,
mulat irikaŋ ṙyyak agöŋ giritulya,
paḍa gumuruḥ ya maśabda gaƀīra,
kadi ta ya māstuti saŋ raǥuputra*

wĕrĕh aputiḥ ya nirantara lumrā,
kadi ta ya puṣpa pamūṙṣita niŋ ṙyyak,
Alah agiraŋ ya tumon nrĕpaputra,
milaṅakĕnéka kalĕṅka nikaŋ rāt*

hana ta karaŋ ya katon i-dalĕm wwꜽ,
bahuwiđa ratna maṇik ya Isinya,
Atiśaya ƀāswara mutya ya tan kraḥ,
kadi ta ya pawwata niŋ jalađi n-ton*

hana ta maṇik mahaṅan ya kumambaŋ,
paḍa ya mabāŋ maṇibajra satèja,
jwalita lumöŋ kĕna riŋ rawiraśmi,
kadi guyu niŋ jalađi n-tĕka maṅliŋ*

hana ta gunuŋ ri tĕṅaḥ nikanaŋ wwꜽ,
pinakawatunya maṇik śaśikānta,
wuhaya Ulā ya Umuṅgwi guhānya,
kadi kumĕmit Ikanaŋ maṇiratna*

hyu pĕñu kakap kadiwas hana baṅlus,
himi-himi tan papasaḥ saparanya,
kadi ta ya mèdi siraŋ raǥuputra,
hati nira moǥa kataṅguhan onĕŋ*

satata mara ṅ ṙyyak agöŋ ya tumĕmpuḥ,
karaṅ aruhuṙ kakĕbĕk ta ya dénya,
kadi Anumoda ya téka kakīṅan,
dinakara raśmi dumèḥ ya kasātan*

jalađi kadi pwa gunuŋ himawān ta,
sahana nikaŋ ṙyyak agöŋ śikaranya,
tuwi paḍa kapwa niđāna nikaŋ śrī,
paḍa ta mawidruma kapwa manāga*

Ikana hayunya lĕwiḥ ya samaṅkā,
ri hayu nikaŋ suraloka kasoran,
surapada candra dumèḥ ya satéja,
jalađi taman pawulan ya sakānti*

kulagiri nāga sadiggaja ƀūmi,
tuwi ya đināraṇa dé niṅ udan wān,
pralaya warāha masoṙ ta ya dénya,
śaraṇa nikaŋ prĕŧiwī ta ya ṅūni*

hana ta ya paṙbwata muṅgwi tĕpinya,
paḍa ta ruhuṙnya kaliḥ ya sumaṇḍiŋ,
sama-sama göŋnya wĕlunya ya sampat,
kadi susu niŋ prĕŧiwī juga buntĕr*

ri sĕla-sĕlānya hawan nikanaŋ wwꜽ,
kadi ta saput ni susunya kaluṅsur,
tĕka Ikanaŋ ṙyyak agöŋ ya tumĕmpuḥ,
kadi ta maṅumbana daṙppa sakāma*

I tĕka niraŋ raǥuputra mararyan,
kadi ta-tasik sira śudđa Alaṅǥya,
guṇa nira kādƀuta yékana ratna,
tuwi śuciśīla suđīra gaƀīra*

hana maḍĕmit salĕṅĕn nikanaŋ ṙyyak,
hana ya magöŋ kadi parwata māwān,
pasili-siliḥ nikanaŋ suka-duḥka,
winarahakĕnya kadi pwa mataṅguḥ*

ndan ika manaḥ nira tan mari monĕŋ,
makin aṅalaḥ dayitā ya paranya,
madana Ah-o wihikan n-umanaḥ ṅwaŋ,
priyawirahālara mūṙcꞓita dénya*

kusuma panaḥ nira komala yāpĕs,
tuwi taya tan paṅanī hati sūkṣma,
kaŧam api kāmaturan hati saŋ śrī,
raǥusuta moǥa tĕñuḥ Alah onĕŋ*

pawana miriṙ ya malon tuwi mātis,
pinaka Apuy nira saŋ hyaṅ anaṅga,
Atiśaya kādbuta dénya manunwi,
hati nira saŋ wirahālara dénya*

Aŧa sumurup ta ƀaṭāra wiwaśwān,
wĕṅi ya huwus daśadéśa pĕtĕŋ ya,
Ikana Unĕŋ nira maṅkin atambĕḥ,
Umilu pĕtĕŋ ta manaḥ nira dénya*

taya ta winođana niŋ hati mopĕk,
kadi ta pinañjara citta nirākūŋ,
Inaṅĕn-aṅĕn n-ira riŋ wĕṅi tan lèn,
janakasutā sira nītya cinitta*

mĕtu ta ƀaṭāra śaśāṅka satéja,
riṅ udaya paṙbwata ƀāswara rāmya,
kadi Anumoda tumon sira mopĕk,
suluh ikanaŋ daśadéśa ya māwā*

Aŧa wa parāṙŧa kunĕŋ sira riŋ rāt,
kalĕbur ikaŋ pĕtĕṅ aṙdđa gĕlāna,
ya ta watĕkĕn nira wèhĕn anona,
prakrĕti saṅ āṙyya parāṙŧa rikèŋ rāt*

kusuma parĕŋ sumĕkaṙ ya saśoƀa,
lawan ikanaŋ daśadéśa ya saśrī,
kadi taruṇī huwus ahyas anuŋsuŋ,
ri tĕka nikaŋ siniwinya manambaŋ*

dadi mapasaḥ malayū-ŋ pĕtĕṅ amriḥ,
sumusup i-soṙ nikanaŋ kayu māṙ~ṇĕb,
ri sĕla-sĕlā nikanaŋ watu n-uṅgu,
kadi matakut ri ƀaṭāra śaśāṅka*

Aŧa Umulat sira saŋ raǥuputra,
Umiṅĕt-iṅĕt rikanaŋ śaśiwimba,
kadi wulaṅun sira moǥa wimoha, 
r-ujari ta saŋ Ari lakṣmaṇa śīǥra*

Aparan ikāri tinonku satéja,
ya kunaṅ ikāyuđa saŋ hyaṅ anaṅga,
kadi warayaŋ maputiḥ ya malaṇḍĕp,
priyawirahātura muṙcꞓita dénya*

Aŧawa kilat lumarap ta kunaŋ ya,
Ikana manaḥku Apūṙwwa tumon ya,
gagana ya māwa taman hana méǥa,
kaŧam api nitya kilatnya tinonku*

{prahaṙṣiṇī}
– – – | ⏑ ⏑ ⏑ | ⏑ – ⏑ | – ⏑ – | ⏓ = :13:

nā liŋ saŋ raǥutanayān wimoha citta,
tātaṙ niśꞓaya rikanaŋ śaśāṅkawimba,
wèt niŋ kāmaśara mawèḥ wiyoga ri ṅwaŋ,
moǥékaŋ hati wulaṅun kadi pwa médan*

glānosaḥ hati balisaḥ manaḥ nironĕŋ,
taṙ nidrā tuwin ikanaŋ kulĕm mataṅhi,
maŋ­ruṅkuk sira ta masamparan saśoka,
sītātaḥ satata taman kalèñ cinitta*

tat kālān madanaśarān wiƀūta monĕŋ,
dé saŋ hyaŋ wulan agawé larèŋ wiyoga,
prajñā saŋ Ari taruṇāṙyya lakṣmaṇojar,
gamƀīra swara nira yaṙ masö mataṅguḥ*

hé wīrottama raǥuputra haywa monĕŋ,
tan yuktīka śaraṇa niŋ jagat pramāda,
Āpan tan hana hinarĕp-harèp wanèhan,
prastāwan hilaṅan ikā kalĕṅka niŋ rāt*

mwāŋ sāmpun pinuji nikaŋ jagat suđīra,
yan piṇḍā Inuyut-uyūtakĕnta yèŋ rāt,
wruḥ pwa-ŋ rāt rika saguṇanta đīrajāti,
byaktékaŋ salahasa dènta yat saśoka*

tan saṅkèŋ guragaḍa ta ṅhulun mataṅguḥ,
lāwan tan hana kakuraŋta riŋ wiwéka,
solaḥ tāṅĕn-aṅĕn ataḥ ya pūṙwwakanya,
tan yogyāt wara-warahĕn n-apan huwus wruḥ*

kabwatnyan nipuṇa rikaŋ wiwéka yukti,
ndan mĕṅgĕp ṅhulun awaraḥ kitèŋ kalīṅa,
trĕṣṇāsiḥ ya juga makon mataṅguhātaḥ,
hétunyāk pawara-waraḥ tatan sakèŋ wruḥ*

{mattā}
– – – | – ⏑ ⏑ | ⏑ ⏑ – | ⏓ = :10:

nā liŋ saŋ lakṣmaṇa maṅuđāni,
tuṣṭāmbĕk saŋ nrĕpasuta rāma,
māriṙ monĕŋ dadi sira nidrā,
roṇḍon anwam ya ta pinakolĕs*

sakwèḥ niŋ wānarabala jāgra,
yatnātuṅgū pinakasurākṣa,
saŋ sugrīwāmĕdĕli sumaṇḍiŋ,
maṅkin nidrā raǥusuta tuṣṭa*

#dwādaśamas saṙggaḥ#
<jalađaramālā>
– – – | – ⏑ ⏑ | ⏑ ⏑ – | – – ⏓ = :12:

sāmpun luṅhā-ŋ wĕṅi sumurup hyaŋ candra,
mèḥ mĕtwa-ŋ wé dadi sumĕkaṙ taŋ tuñjuŋ,
mārin saśrī kumuda kucup rūkṣālūm,
tan lèn yaṙ ton hayu nikanaŋ padmārūm*

lāwan wintaŋ milu sumurup sakwèḥnya,
saŋ hyaŋ candrékana dinuluṙnyā ṅulwan,
wadwā mīsiḥ milu saparan saŋ swāmī,
nā tulyanyān milu sumurup riŋ candra*

ṅkāné lĕṅkā mawuṅu ta sakwèḥ niŋ strī,
moré molĕm salah aṅĕliḥ makrīḍā,
saŋ hyaŋ candrāwĕdi malayū mūṙ méraŋ,
saṅkā yan soṙ hayu nira dé nīkaŋ strī*

mèḥ prāptā pwa-ŋ rahina sadaṙppa-ŋ kāmī,
kapwāmĕṅpöŋ wĕṅi ya wijaḥ yātaṅhi,
masnéhācumbana ya sĕḍĕŋ göŋ rāga,
saktèŋ krīḍātiśaya bĕtaḥ saṅgāma*

glānékaŋ strī guragaḍa mĕṅgĕp mélik,
ṅūni n-sinyaŋ Umalĕk umuṅkuṙ héwa,
saṅkā yan mĕḥ rahina Umaṅsö yāṅol,
tātan méraŋ mawĕdi ya sèpèŋ kāla*

ndā tan Aṅgā-ŋ taruṇa kinol tan paṅliŋ,
héwāmbĕknyān salahasa ṅūni n-pasyaŋ,
Āśā taŋ strī maṅisĕk-isĕk yomuṅkur,
kāmī māsiḥ dadi humarĕp haṙṣāṅol*

tat kālanyan patĕmu maluy kapwāṅliŋ,
wèt niŋ haṙṣāƀinawa rasāmbĕknyāhyun,
tuṣṭāmuktī rasa suka niŋ makrīḍā,
sāt kārā mūṙcꞓita muririŋ rambutnya*

tātan polaḥ paḍa kumĕtĕṙ sanđinya,
Ūmrĕk māmrĕk susu ya makas kapwāmhrit*
tan wruḥ riŋ rāt paḍa wiparītān mūṙcꞓā,
Uśwāsādrĕs drawa hariṅĕtnyèŋ bāhu*

sāmpun mūṙcꞓān pawuṅu ya mosaḥ maṅliḥ,
képwan yāpèt rasa suka niŋ makrīḍā,
tātan byaktān rinasa-rasan riŋ citta,
Atyantālit hana riṅ awak tan pāwak*

saŋ hyaŋ kāmātiśaya dahat kaśꞓaṙyyan,
lumrā riŋ rāt baśa sira rin trꜽlokya,
māyārūpādƀuta gumawé hyun ni-ṅwaŋ,
ndā tan pāwak hana ri manaḥ niŋ kāmī*

yan wruḥ ri lwiṙ nikanaṅ inak riŋ mūṙcꞓā,
yan yékānuŋ parama sumuktèŋ yoga,
yékā lwiṙ niŋ mati ta kunaŋ liŋ niŋ rāt,
hāḥ hyāŋ kāmāsama-sama riŋ duṙgrāhya*

nāhan liŋnyān uđani ta mārin mūṙcꞓā,
maṅkin daṙppè surata sukākol-kolan,
pīnrĕk-māmrĕk maṅarĕki wèt niŋ haṙṣa,
ndā tan puṙṇnāhĕla-hĕla taḥ riŋ dwadwal*

lāwan kanyā wahu winaraŋ tat kāla,
yéka glānāwĕdi rumaras cittanya,
méraŋ yan ton muꝁa nikana swāminya,
dé niŋ pañjut sawĕṅi lanā téjanya*

sinyaŋ muṅgwiŋ śayana tan aṅgā yāṅdoḥ,
wètnyān méraŋ kĕtĕ-kĕtĕgĕn tan pojar,
magyā tékaŋ wara taruṇāṅdon taŋ strī,
maŋ­riŋriŋ yāmujuki maṅol yāṅaṙ~ki*

sāmpun yāṅol dinudutakĕnya-ŋ kanyā,
wètnyān magyā baśa lumukaṙ kèn-kènya,
glāna-ŋ kanyā kinayuhakĕn saŋ swāmī,
mamriḥ munduṙ manulak umuṅkuṙ héwa*

haṙṣa-ŋ kāmī tuwi tinulak bāhunya,
kahyunyātaḥ tuwi sa Ulaḥ niŋ kanyā,
maṅkin yāmriḥ maṅayuhakĕn wètnyāsiḥ,
glāna-ŋ strī tan tahu pinĕkul yāṅgaṙ~mus*

sāmpunyāṙ wruḥ ri pakĕna nīkāŋ swāmī,
moǥāmbĕknyān kĕna riṅ asiḥ lāwan hyun,
ndām tan kāya n-wahu-wahu tan daṙppātaḥ,
Āpan méraŋ taku-takut iŋ saṅgāma*

tapwan trĕpta-ŋ taruṇa maluy yānantwa,
ndan maṅsö taŋ wara taruṇī tan paṅliŋ,
tan wruḥ ri ṅhèl titihi pupūnya-ŋ kanyā,
pūṙwwāmbĕknyan wahu-wahu maṅkin dāǥa*

mĕṅgĕp mélik Anakĕbi maṅkin mundur,
śabdanyéṅas maṅilagakĕn rāmyārūm,
lāwan lwiṙnyān umulat alök maṅdé hyun,
jātī kanyā kadi ta ya tuhwā méṅā*

wruḥ pwa-ŋ kāmī parama widagđèŋ krīḍā,
cèṭṭèŋ céṣṭāmuhara sarāgèŋ kanyā,
tāmolī cumbananaꝁa mūṙcꞓākalpa,
salwiṙ niŋ strī madanawilāsāƀyāsa*

{swāgata}
– ⏑ – | ⏑ ⏑ ⏑ | – ⏑ ⏑ | – ⏓ = :11:

mĕḥ wwaluŋ tabĕba riŋ sakatambay,
téja saŋ hyaṅ aruṇojwala maƀrā,
ṅkāna riŋ Udaya-paṙbwata saśrī,
tulya rāga nikanaŋ warakāmī*

na-ŋ naƀastala kadi pwa ya kĕmbaŋ,
rukṣa yan taya ƀaṭāra śaśaṅka,
sūṙyya raśmi kadi mitra mataṅguḥ,
māwa taŋ gagana māri makiṅkiŋ*

kanyakā mrĕdu manojña surūpa,
bwat hajinya maṅiduŋ saha wīṇā,
somya suswara sarāga kiduŋnya,
sāwadāna tuwi maṅgalagīta*

jāgra taŋ taruṇa kapwa ya kagyat,
sakṣaṇa-ŋ wĕṅi hiḍĕpnya ya mèṅgal,
Āpa taṙ warĕg asaṅga sĕḍĕŋ hyun,
daṙppa riŋ wiṣaya ƀoga sarāga*

candratulya nikanaŋ taruṇāṅol,
nī taṅanya malurus ya satèja,
candrakanta paḍa niŋ warakanyā,
yan kinol drawa humis hariṅĕtnya*

mwaŋ hanéki taruṇāṙdđa sutrĕṣṇa,
riŋ turū ya ta turuŋ kaharĕpnya,
wètnya māwa Ikanaŋ daśadéśa,
glāna yan Aruṇa siḥ sakatambé*

tan wĕnaŋ ya marihāra manaḥnya,
tātan éraṅ umaluy ta ya muṅgaḥ,
mĕṅgĕp orĕm umasö ya sumaṇḍiŋ,
taŋ hanénaka gawénya wanèhan*

Aṅganā huwus asaṅgama yāṅliḥ,
sāk apus ni gĕluṅanya ya moré,
rāmya komala muꝁanya ya somya,
maṅkanékana wulatnya ya molĕm*

mwaŋ hanéki taruṇī mapadohan,
taṙ pahī lawan ikaŋ sapaturwan,
jagra riŋ wĕhi nahan ta paḍanya,
ndan dudū pi ta dumèḥ ya mataṅhya*

strī sahaṙṣa masiwo ya sĕḍĕŋ hyun,
taṙ warĕg Arĕki saŋ siniwinya,
yan turun dadi kĕkĕl taruṇī lèŋ,
n-toñ cĕlĕknya rumakĕt ri hiruŋnya*

kāminī ya marahup ta ya mahyas,
jāti somya mamanis pamatanya,
hinyasañ cinĕlĕkan pwa ya dénya,
toḥ guṇanya Upakāra jugāhyas*

nitya tékana tutuknya suganđa,
tan bināsita tuwi n-satata mrik,
ndaḥ wijaḥ mamukawāsa gawénya,
mépu méñjuh awajik-wajikan ya*

maṅkana-ŋ taruṇa kapwa ya mahyas,
rāmya waṙṇna wĕḍihanya suganđa,
ƀāswarékana muꝁanya satéja,
cihna niŋ wahu huwus rumahasya*

kapwa yājĕnu manohara sumrak,
mwaŋ priyanya makawit ta manisnya,
sāmpun ahyas asinaŋ ya makĕmbaŋ,
hyaŋ manoƀawa-ratiḥ juga sākṣāt*

strī mulat ri ḍaḍa niŋ wara kāmī,
n-ton wurinya ginarut priya ṅūni,
saṅśayān gĕlĕṅanāta tumuṅkul,
ndan hatinya rumaras ya sarāga*

maṅkana-ŋ taruṇa Aṙdđa ya méraŋ,
n-ton wurinya manahut pipi māṙ mrik,
tuṣṭacitta muririŋ ya sahaṙṣa,
sāṙjjawā-n śiwa-siwo dayitānya*

hé priyèryaku gĕlāna wimūṙcꞓā,
n-ton hayunta ri sĕḍĕŋta ya mahyas,
sāmpun ahyas acĕlĕk pwa kitāntĕn,
syūh atiṅku mananān pinanaḥta*

nā halista malaris ya larasta,
mwaŋ matanta taji tulya tajĕm ya,
lèn hiḍĕpta mahalĕp hĕlaranya, 
nā cĕlĕkta ya Upas Upamanya*

komalālĕṅis alit gĕluṅanta,
śūlatulya lumaréki hatiṅku,
nā susunta mawĕlū ya ta cakrā,
citta cañcala tuwin kĕna dénya*

nāgapāśa taliṅanta ya liṅku,
ƀūṣaṇanya cuni yéka culanya,
nityakāla sumirat ya sĕnönya,
nā wiṣanya kapisan syaku dénya*

lèn tĕṅaḥta maḍĕmit tuwi māmbĕt,
kādƀutākwari tumon ya majambĕt,
yak wulat riya manaḥku katūtūt,
tucꞓa moǥa gigirĕn milu maṅliḥ*

{mattamayūra}
– – – | – – ⏑ | ⏑ – – | ⏑ ⏑ – | ⏓ = :13:

mwaŋ lambaytārī ya sumambé hrĕdayaṅku,
téjanyābāŋ bajra saśoƀādƀuta maƀrā,
lwiṙnyān kātĕn widruma muṅgwiŋ mukapadma,
huntuntāntĕn tan pacalā yéka sarinya*

rāmyéruṅtātyanta larisnyāri ri piṅgir,
sandéhākun pöla sĕḍĕṅtāri maṅaṙ~ki,
ṅūnintāmbuŋ nā jĕnu muṅgwīri ḍaḍaṅku,
mamriḥ munduṙ tāku satrĕṣṇā ri larisnya*

bāhuntālyut loƀa hatiṅku g-wulatī ya,
mahyun kolĕn lwiṙnya ri yan ton ya majambĕt,
yapwat taṅgé yan wilĕta ṅké ri gulūṅku,
byaktān riŋ tūtā saparantāku katalyan*

nāhan tojaṙ saŋ taruṅāṅliŋ taruṇīnya,
jañjan méñjuḥ jāti nikaŋ wwaŋ wahu wanwa,
mārin méraŋ maṅkin umāsö ya sumaṇḍiŋ,
wèt niŋ hyunyān ton ikana strīnya ya mahyas*

{malinī}
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = :15:

Aŧa huwus arahup taŋ kāminī sāmpun ahyas,
kadi talaga ya malwā lwiṙ nikaŋ rajya lĕṅkā,
sahana ni muꝁa niŋ strī yéka tuñjuŋ paḍanya,
mata calita ya mādrĕs tulya kumbaŋ maṅambuŋ*

kadi gagana nataṙ niŋ rājya sāmpun sinapwan,
mahirĕṅ alĕṅis alwā yāratālit hĕnīnya,
kadi sinawurakĕn taŋ puṣpa wintaŋ paḍanya,
ƀuwana niraṅ anaṅga ṅgānya wètnyān manojña*

maśila sahana niŋ wwil wallaƀé saŋ daśāsya,
paḍa ta drĕḋa suƀakti swāmi cittajña đīra,
tan ulad-alid ulaḥnyāséwakāmriḥ manaṅkil,
Uminakana Ulaḥ saŋ swāmi yolaḥnya tan lèn*

sapaśila nikanaŋ wwil kapwa tékā mapaṅkat,
matutur i-paśilanyātyanta tūtūt riṅ ājñā,
praṇata matakut atwaŋ tan hanāṅambah-ambaḥ,
dumunuṅ i-paśilanyānuŋ yaŧāsamƀawātaḥ*

sari-sari ni guṇanyāséwakāṅhiŋ ya kahyun,
sama-sama wihikan riŋ nīti cĕṭṭèŋ wiwéka,
paḍa-paḍa juga yèḥ wruḥ śāstra tan sèp ya sāmpun,
saminakana Ulaḥ saŋ swāmi yékā Ulaḥnya*

Atiśaya ya widagđé solahiŋ ƀrĕtya kāsiḥ,
saꝑala tiru-tirun riŋ satya maswāmi māsiḥ,
Ikana pinakacālanyān watĕk rākṣasātaḥ,
satata ya numanākĕn rāt kabèḥ tā pakāsiḥ*

guragaḍa paḍa baṅkak loƀa riŋ lāƀa damƀa,
muha-muha ya wimohān mohitāmañcanāŋ rāt,
humaruhara Ikèŋ wwaŋ yan parèŋ đaṙmmamāṙgga,
śaṭa kuṭila kaṭuṅka bwat kĕṭul kaṣṭa duṣṭa*

Anuṅ amuhara duḥkèŋ wwaŋ wanèḥ nā Ulaḥnya,
bahaṅ asahaṅ atiṅgaṙ kapwa sāhitya caṅkak,
patakuraṅan asiṅsĕt yan pisit siṅha sākṣāt,
mawila-wila mawiṅkal woknya mawyaŋ kumisnya*

krama lumaku manaṅkil saŋ mahāmantri muꝁya,
Anuṅ atuha patiḥ ṅkā saŋ prahasta praśāsta,
Atiśaya sira đīrāꝁyāti riŋ śūra wīra,
naya winaya widagđé tiṅkahiŋ rājanīti*

salaku nira manaṅkil ƀrĕtya waṙggāduluṙ kwèḥ,
paḍa ya lituhayu wruḥ riŋ Ulaḥ rāja yogya,
masiga ya wihikan riŋ Iṅgitākāra céṣṭā,
sahana ni guṇa niŋ wwaŋ ƀrĕtya tātan mapuṅguŋ*

saṅ apaṅalih apaṅkat sèwu saṅꝁyā panĕṇḍas,
paḍa-paḍa saṅ anaṇḍaŋ maŋ­rakĕt koṭi piṇḍa,
kalalu ya ta pamuntat tan wiwékan wilaŋnya,
makakurutug atuṇḍuŋ tūt hawan wāḥ paḍanya*

wataṅan atiśayèŋ lwā yéka kāṅkĕn samudra,
gupura ya paripūṙṇnāpūṙwwa yèkā karaŋnya,
sahana niraṅ anaṅkil ṅkā ri hèŋ yan pararyan,
kadi ta ya kalibiŋ lwaḥ yan paṅāmbĕg katambak*

ƀaṭa saha bala kapwāsaṅgrahānéka pawwat,
Inawitakĕn i-hèŋ niŋ gopurāpūṙwwa riŋ kwèḥ,
tatan ujarĕn ikānuŋ kādƀuta-ŋ wwaŋ tumon ya,
Ikaṅ aƀinawa riŋ rāt yéka pawwatnya makraḥ*

liman atiśaya daṙppa krūra tan swaŋ galaknya,
kagiri-giri Asiŋ wwaŋ maswa śīṙṇnāta dénya,
tuwi ta pinakapawwat dé nikaŋ wīra śakti,
Asama-sama ya sāmpun paṇḍitèŋ hastiśikṣā*

hana ta ya wihikan riŋ Aśwaśikṣā wiśéṣa,
ry-aji niṅ ahawaśākĕn tuṅgaṅan wus widagđa,
hana ta kadi panaḥ drĕs niŋ manaḥ drĕsnya maṅrap,
ya ta Inawitakĕnnyottuṅga niŋ tuṅgaṅan kwèḥ*

Aŧawa hana ta wīrāśꞓaṙyya pawwatnya rodra,
wwara ta warak ulāgöŋ siṅha barwaŋ lawan moŋ,
saka sapuluh iniṇḍit dénya tan pañjaré ya,
kadi ta ya kura pawwat lwiṙ nikaŋ siṅha dénya*

hana mulih umahas riŋ swaṙgga maŋ­rudđa kéndran,
Asiṅ isi ni taman hyaŋ Indra yékénalapnya,
ya ta tĕka paḍa moliḥ wwa-wwahan pawwatanya,
kadi Amrĕta rasanyāmānuṣātyanta paŧya*

hana ta wahu tĕkāwwat puṣpa niŋ pārijāṭa,
kalawan ikana ronyānuŋ sĕḍĕŋ komalānwam,
ya tikana Inalapnya glāna saŋ hyaŋ kahĕntyan,
paḍa mawĕdi kumöl kul tulya tātan hanolaḥ*

{madahaṙṣa}
⏑ ⏑ ⏑ | ⏑ ⏑ ⏑ | – ⏑ – | – ⏑ – | – ⏑ – | – ⏑ ⏓ = :18:

Aŧa huwus umawit pwa pawwat nikaŋ wīra maṅhèṙ kabèḥ,
Umĕtu ta sira saŋ daśāsyāśilèŋ ratna siṅhāsana,
kanaka maya maṇik ta kĕmbaŋ nirānéka taŋ ƀūṣaṇa,
tuwi sira mahirĕŋ kadi pwékanaŋ kālaméǥākilat*

sawĕtu nira rikaŋ saƀā śīǥra monīkanaŋ kāhala,
dadi tumama siraŋ patiḥ wrĕdđa lāwan ta sénāpati,
satĕka nira parĕŋ masö gorawātwaŋ tumuṅkul kabèḥ,
maśila ri harĕpan niraŋ rāwaṇé pöhaniŋ maṇḍapa*

#trayodaśamas saṙggaḥ#
<rucira>
⏑ – ⏑ | – ⏑ ⏑ | ⏑ ⏑ – | ⏑ – ⏑ | ⏓ = :13:

tĕlas masö sahana niraŋ patiḥ kabèḥ,
siraŋ wiƀīṣaṇa juga tapwa yaṇ ḍatĕŋ,
pijĕṙ maṅaṙcꞓana ri ƀaṭāra śaṅkara,
maṅĕn-n-aṅĕn Inaka nikaŋ jagat kabèḥ*

manaḥ nira sŧiti masamāđi tañcala,
wulat marūm mrĕdu mamanis manohara,
kalĕṅka niŋ hati ya hilaŋ Ikaŋ tamaḥ,
taman katon ikana karākṣasan nira*

huwus maṅaṙcꞓana saha citta niṙmmala,
Umèḥ lumakwa ta sira taṙ salaḥ dunuŋ,
masö sirèṅ ibu katĕkā manaṅkila,
hĕlĕm-hĕlĕm tar alupa ƀakti riŋ Ibu*

swadaṙmma niŋ Anak inaṅĕn-n-aṅĕn nira,
kasajjanan ya juga lanā Inaṙjjana,
nahan dumèḥ sira satatān panĕmbaha,
tirūn ikaŋ parajana ƀakti riŋ Ibu*

mulat pwa saŋ Ibu dadi tuṣṭa taŋ manaḥ,
tumon ṅ-anak praṇata Umèḥ manaṅkila,
masö sirāṙ wuwusi ta saŋ wiƀīṣaṇa,
sukā nikaŋ ƀuwana ya donnyujaṙ nira*

Anakku hé suƀaga wiƀīṣaṇād wulat,
nda tag waraḥ kita ri kaduḥkan i-ṅhulun,
manaḥku moǥa ya karuṇī ta yālara,
tumon ikaŋ ƀuwana nanā sadālara*

kakanta saŋ daśamuꝁa mūṙkꝁa mūḋa ya,
Atīta niṙǥrĕṇa tamataṙ kĕnèṅ asiḥ,
jagat kabèḥ malara gĕlāna dè nira,
swaśakti yékana paṅayāya tan kalèn*

Ikaŋ jagat kadi kĕna dé nikaŋ wiṣa,
kakanta rāwaṇa wiṣatulya maŋlaré,
kunĕŋ yatanyan upaśamā ta-taṅguhi,
kitāmrĕtā humuripana-ŋ jagat kabèḥ*

nya yogya taṅguha ri kakanta rāwaṇa,
siraŋ raǥūttama juga liṅku sĕmbahĕn,
priyā nirékana dulurĕn panĕmbaha,
ya toṣađā gumawaya tuṣṭa niŋ jagat*

daśānana mrisakiti déwatā kabèḥ,
Ikaŋ hiḍĕp kadi wiṣa kālakūṭa ya,
nda saŋ hyaṅ īśwara paḍa saŋ raǥūttama,
Awās pĕjaḥ niyata kakanta dé nira*

nihan dumèh ikana manaḥku niśꞓaya,
I patya saŋ daśamuꝁa dé nirèŋ raṇa,
nanā nikèŋ nagara wiśīṙṇna yātunu,
nahan dumèḥnyaku pi saniśꞓayèŋ pati*

nya taŋ taman satata kinatwaṅan daṅū,
mĕné pwa ya pralaya kayunya kapwa rūg,
luwan balāđika ƀaṭamantri rākṣasa,
prawīra śakti tuwi daṅū pĕjaḥ kabèḥ*

mataŋnya taṅguhi ka-kakanta duṙjjana,
waraḥ ry-ulaḥ nikana saṅ āṙyya sajjana,
yatanya taṙ wihaṅa kunaŋ t-upāya taḥ,
prihĕn tĕmĕn wara-warahĕn riṅ āgama*

nahan ta liŋ saṅ ibu makon mataṅguha,
siraŋ wiƀīṣaṇa tamataṙ wihaŋ kinon*
Apan manaḥ nira maharĕp mataṅguha,
Ujaṙ niraŋ Ibu juga nī hinèṙ nira*

majaṙ pwa saŋ Ibu magiraŋ Ikaŋ manaḥ,
makin mawās ikana Aṅĕn-n-aṅĕn nira,
ḍatĕŋ sirā tama ta manaṅkilé dalĕm,
tĕlas tamĕŋ wataṅan apūṙwwa riŋ hayu*

pasuk siraṙ wulati ta saŋ kakāśila,
maluṅguh iŋ kanakapalaṅka yāpuya,
Awak nirāhirĕṅ alĕṅis kukus juga,
Ikaŋ wulat-latu-latu tulya cañcala*

sakèṅ asiḥ sira tuwi yaṙ pawèḥ wulat,
nda rūpajāti katatakut wulat nira,
tatan pahī kalawan ikaŋ Ulā biṣa,
Ulaḥ nirāmuhara takut nikaŋ mulat*

Aŧomasö pwa sira ta saŋ wiƀīṣaṇa,
sagorawa praṇata manĕmbah iŋ kaka,
madĕg ta sādara Umasö sirāśila,
samīpa niŋ kanakapalaṅka tan madoḥ*

{Upajāti waṅśa}
⏓ – ⏑ | – – ⏑ | ⏑ – ⏑ | – ⏑ ⏓ = :12:

huwus maluṅguḥ pwa siraŋ wiƀīṣaṇa,
rikaŋ saƀā sāƀinawojwalān katon,
sahaṙṣa mojaṙ ta siraŋ daśānana,
ri saŋ patiḥ kapwa patiḥ wuwus nira*

sakwèḥta śaktīŋ raṇa śūra sāhasa,
tan swaŋ masö riŋ samarāsamèŋ biṣa,
praśāsta śūrātiśayèŋ jagat kabèḥ,
Asiŋ musuḥ śīṙṇna ya dènta sakṣaṇa*

tatan wĕlaŋ śudđa manaḥta yālawan,
huwus kita wruḥ riṅ upāya niśꞓaya,
wiśudđa riŋ nīti wiśéṣa budđimān,
Asiŋ sināđyānta daṅū kasidđa ya*

mĕné pwa yan ton ndya ta déya riŋ musuḥ,
si rāma sāmpun tĕka riŋ mahéndra ya,
Umèḥ ya maṅké ta Umĕntasaŋ tasik,
lawan watĕk wré pwa balanya taṙ wanèḥ*

ṅūnin patī wīra balanta rākṣasa,
si tāṭakā mwaŋ si wirāđa dūṣaṇa,
nahan pĕjaḥ dé ni si rāma riŋ Alas,
nda tan masĕṅhit ri lĕmĕḥta riŋ tukar*

bālī ya mitraṅku Awakku tulya ya,
kāsiḥku māsiḥ ry-aku taṙ halaŋ-ṅ-alaŋ,
pĕjaḥ pwa dé niŋ raǥuputra taṙ walĕs,
kadi pwa tan śakti hiḍĕpku wèt hĕnĕŋ*

lāwan nikaŋ sy-akṣa Anakku kāsyasiḥ,
Upékṣakātaḥ kita ṅūni yaṙ pĕjaḥ,
nya taŋ kaḍatwan tamatan paśéṣa ya,
gĕsĕŋ kabèḥ ndan humĕnĕŋ Ataḥ kita*

taṅèḥ pwa sampay ni si rāma yak hiḍĕp,
rĕṅö ya maṅké ya Umèḥ ya mĕntasa,
tajaṙ ta ya ndyékaṅ upāya riŋ tasik,
yadin tĕkā ṅké naya yukti kiṅkiṅĕn*

daśāsya nā liŋ nira mojar iŋ patiḥ,
madĕg watĕk wīra masiṅhanāda ya,
parĕŋ ta yāṅambul anambut āyuđa,
mĕniŋ ta kadganya krĕtāla laṅǥala*

hanāmutĕṙ ḍaṇḍa gadī sagadgada,
wanèḥ manāmbut paraśunya lèn laras,
madĕg ya makrak kadi siṅha ƀīṣaṇa,
mintonakĕn gyānya makoliha-ŋ musuḥ*

prahasta papraŋ pratitèŋ prawīra ya,
nahan tuhanyān umĕniŋ rikaŋ saƀa,
mahöm ya momo ya makoliha-ŋ musuḥ,
humuŋ ya mojaṙ kadi moŋ sĕḍĕŋ galak*

sojaṙ mahārāja tĕlas ta kabwatan,
Apā guṇā niŋ wwaṅ ahöm tĕwas Iwö,
musuḥ ta māpĕs kadi lumbu yak hiḍĕp,
muṅuṙ-muṅuṙ duṙnaya lumbu tan pahi*

hiḍĕp mahārāja mĕné balik dahat,
ṅūnin sukū ṅ-indra tamāt haro-hara,
tatan hanāhöm kamĕnānya mapraṅa,
maṅké pwa yan mānuṣa-śatru yéniwö*

lawan mahārāja kadi pwa tan wulat,
suśakti niŋ rākṣasa wīra riŋ raṇa,
nihan taṅ āditya yadin ya patyana,
nda kam rĕmuk hyaŋ prĕŧiwī pasātusĕn*

nya taŋ wulan yan ya kunaŋ ya patyana,
hulunta tuṅgal wĕnaṅomaṅāna ya,
yadin hĕlön yan gilutĕn Asiŋ Ataḥ,
sakahyuna śrī wararāja dadya ya*

Ikā pwa yan śatru si rāma lakṣmaṇa,
lawan nikaŋ wānara mūḋa tan pira,
kĕpĕl-kĕpĕl tulya nikā yadin tĕkā,
tatan Iwö tan sapahömakĕn naya*

kꜽlāśa kolāhala ṅūni yāhaṅan,
sinaṅga dé saŋ praƀu riŋ taṅan kiwā,
ƀaṭāra māhéśwara dampatī sira,
Umuṅgwi puñcak nikanaŋ gunuŋ tuwi*

haywénujaṙ tékana śakti saŋ praƀu,
wadwāḍĕmit niŋ bala rākṣasojarĕn,
nya-ŋ ƀūmi dadyākĕna dénya piṇḍaha,
muṅgwé ruhuṙ swaṙgga I-soṙ nikaŋ lĕmaḥ*

mwaŋ dūta niŋ rāǥawa wānarāđama,
Ikān panunwī tuwi tan paśakti ya,
kunaŋ dumèḥ rākṣasa sora dé nikā,
pajātya niŋ śaktyagĕlĕm pramāda ya*

mataŋnya tātan paguṇékanaŋ naya,
yadin pahömākĕna tan hanāṅapa,
Apan nikaŋ śakti daṅū huwus Alaḥ,
salaḥ kiniṅkiŋ ta si rāma yan tĕkā*

nahan Ujaṙ niŋ bala rākṣasèŋ saƀā,
Alaḥ ṅ-ahĕṅkāra manaḥnya gaṙjjita,
malĕs ta mojaṙ sira saŋ wiƀīṣaṇa,
sagorawātaṅguha don irā-n sahur*

hé wīra sakwèḥta hulun ri saŋ praƀu,
yuktīkanojaṙta kabèḥ tatan salaḥ,
Apan kitékā hinarĕp-harĕp tĕmĕn,
makoliha-ŋ śatru makabyaya-ŋ hurip*

Iké mahārāja matakwan iŋ naya,
lawālawānuŋ winiwéka saŋ praƀu,
Upāya yātaḥ sahuranta ménaka,
lukan pwa yan sambutakĕn taṅ āyuđa*

doniŋ mahöm budđiwiwéka yénayu,
tatan kaśūran paṅayāya riŋ naya,
Asiŋ mahāprajña ri sojar īŋ Aji,
nahan kinon mojara mājarèŋ naya*

sakiṅkiṅĕn saŋ raǥuputra yaṙ tĕkā,
Apan nikā dūta nirātiśakti ya,
ṅūnin panunwi syapa rākṣasāṅlawan,
ta śūra méraŋ ya kabèḥ tĕlas hilaŋ*

walīṅa yā tan kĕna nāgapāśa ya,
pramāda yékā dalihanta yan luput,
huwus masiṅsĕt pwa Awaknya kāpusan,
mataŋnya śaktinya dumèḥ ya sāhasa*

Aṅhiŋ Ikaŋ pāśa marāyuđottama,
tuŋtuŋ ni śaktinta Ikā taman kalèn,
ya pwāpasaḥ sakṣaṇa śīṙṇna yan tatas,
tātan pramādanta mataŋ nikān luput*

yatnānta riŋ nīti t-anūt iṅ āgama,
haywāwamānèŋ wihikan rikaŋ naya,
Apan nikaŋ śakti kabèḥ nda tan lanā,
Akwèh ahĕṅkāra manaḥnya sor ataḥ*

tan swaŋ kata ṅwaŋ mamĕnaŋ rikaŋ raṇa,
mwaŋ tan Asiŋ ṅwaŋ kahanan rikaŋ hayu,
saŋ đīra sāmpun paripakwa riŋ naya,
ṅkā yan lanāŋ wīṙyya lawan nikaŋ śri ya*

lawan nihan hétu nikaŋ hayū lanā,
widagđa ni-ṅwaŋ mawiwéka ṣadguṇa,
guṇanya doṣanya nahan kinawruhan,
tĕlas katon yan saꝑalāta yan tinūt*

nya-ŋ sanđi lèn wigraha yānasāsana,
lawan nika dwéṣa sahāya yāśrayan,
nā-ŋ ṣadguṇānuŋ pakĕnā nikaŋ naya,
kinawruhan saŋ maharĕp jayèŋ raṇa*

janānurāgottamaƀūmi niŋ naya,
sahāya niŋ ṣadguṇa hétu niŋ jaya,
yapwan tayékaŋ Anurāga saŋ praƀu,
wyaṙŧékanaŋ ṣadguṇa niṙguṇān hana*

yadin masorèŋ bala kośa saŋ praƀu,
Awās ya soréka musuḥ nirèŋ raṇa,
Apan hanékaŋ Anurāga yāgĕlis,
wĕnaŋ paṅākaṙṣaṇa kośa lèn bala*

kāmādi ṣad waṙgga musuḥ tatan madoḥ,
nahan dumèḥ taŋ Anurāga tan hana,
mataŋnya ṣadwaṙgga kayatna saŋ praƀu,
dinohakĕn tan hinanākĕn iŋ hati*

ya tan baśèŋ śatru Anuŋ hanèŋ hawak,
mwaŋ tan prayatnèṅ anurāga lèn naya,
pirā ta kośā nira lèn balā nira,
musuḥ tiké kāla nikaŋ raṇān tĕka*

lawan nihan nitya kayatna saŋ praƀu,
haywéka mapraŋ yadiyan taya ṅ ꝑala,
yapwan panon lāƀa magöŋ kapaṅguha,
tan dadya dadyāpi kĕnékanaŋ raṇa*

tan kéwalāpraŋ kinanityakĕn nira,
yadin pamitran tuwi yatna saŋ praƀu,
Apan nikā tan niyatāꝑalā hayu,
dadinya saṅkā nikanaŋ halān tĕkā*

Ikā ta wèḥ kāla hinèrakĕn nira,
lawan nikaŋ déśa wiśéṣaṇā pinèt,
yapwan saṅ apraŋ swaṅ amitra saŋ praƀu,
wyaṙŧāŋ prayā sakṣaṇa tan tĕmu ṅ ꝑala*

mataŋnya dé saŋ maharĕp jayèŋ raṇa,
Upāya yātaḥ winiwéka pūṙwwaka,
salwiṙ nikaŋ nīti pananđya riŋ musuḥ,
nyānuŋ Inālocita saŋ mamèt hayu*

nahan ta dé saŋ wihikan rikaŋ naya,
mataŋnya tan wrĕdđya Ikā musuḥ nira,
mitranya pinriḥ nira mélikériya,
yāwat ya mélik niyatān paré sira*

tĕlas maliḥ pwékana mitra niŋ musuḥ,
sinwāgatan dé nira riŋ saménaka,
winèḥ sakahyunya mataŋnya tāsiha,
waraḥ ta yèŋ śīla nikaŋ musuḥ nira*

lawan ta sakwèḥ ni sawaṙgga niŋ musuḥ,
ya ténupāyān papasāha mapraṅa,
Apan sĕḍĕŋnyān patukaṙ taman patūt,
jātinya mètāśraya tan salaḥ dunuŋ*

tĕlasnya sāk waṙgga nikaŋ musuḥ nira,
rikān paṅārĕmba maṅiṣṭi yāpraṅa,
tataṙ wawaŋ wèḥ lumĕkas dumon musuḥ,
Asiḥ ni rowaŋ nira yéniṅötakĕn*

śaktinya ƀaktinya nahan kinawruhan,
katon ya tan dadya Umantunèŋ raṇa,
lawan tan aṅgā ya marī rikaŋ wanèḥ,
nahan tinonton ri samūha niŋ bala*

tĕlas nirāṙ wruḥ ri samūha niŋ bala,
mwaŋ duṙgga Uṅgwan nira tan kasaṅśaya,
saṅkĕp ta riŋ sañjata kośa wāhana,
yan maṅkana byakta jayā nirèŋ raṇa,

yan duṙbbalā saŋ praƀu tan wĕnaŋ marā,
lawan nikaŋ śatru ya tan wĕnaŋ tĕkā,
yatnā sirèŋ rājya tamolahèŋ kuṭa,
duṙgga prawīrāyuđa kośa saṅgrahan*

yapwan nikaŋ śatru dumona saŋ praƀu,
salwiṙ nikaŋ duṙgga ya tāśrayā nira,
tambak gunuŋ wway madalĕm juraŋ rĕṇök,
wwaŋ kwèḥ kunaŋ yékana duṙgga rakṣakā*

mwaŋ yan mahāśakti kunaŋ musuḥ nira,
makwèḥ ta mitranya balanya tan malaḥ,
rikān pamètāśraya mitra māsiha,
Anuŋ mahāśakti wĕnaŋ mawèḥ hayu*

nahan ta dé saŋ tahu riŋ nayāhayu,
dumèḥ sirāmaṅguha sidđa riŋ raṇa,
kunaŋ ya pinriḥ Inupāya dé nira,
janānurāgāta ya watwaniŋ naya*

janānurāga pwa ya tan hané kita,
sawaṙgga mitranta kabèḥ taman wulat,
Umūṙ ya mārin para tan sagorawa,
Alaḥ Umaṅluḥ ya manon ulaḥ salaḥ*

ndya tékanānuŋ hinarĕp-harĕp tĕmĕn,
mataŋnya tan sora rikaŋ raṇāṅgaṇa,
Apan saka kwèḥ nikanaŋ tayé kita,
ya tāpuluŋ muṅgu ri saŋ raǥūttama*

taman pahīṅan sira yan maṅĕn-n-aṅĕn,
Apan rikaŋ śakti lĕwiḥ tĕmĕn sira,
Ikā si bālī bali śaktimānta ya,
taŧāpi saŋ rāma matī ya taṙ maṅèl*

kapīndra sugrīwa rinatwakĕn nira,
Ikā ta mitranta tĕmĕn taman kalèn,
magöŋ kaƀaktinya ri saŋ raǥūttama,
hilaŋ sahāyanta hayunta ya kṣaya*

Ikā pratāpanta magöŋ hilaŋ pwa wèḥ,
Apan pĕjaḥ rākṣasa wīra tan malaḥ,
śīṙṇna-ŋ taman sy-akṣa nahan huwus pĕjaḥ,
ƀraṣṭātunu-ŋ rājya wiśīṙṇna yāgĕsĕŋ*

mwaŋ tañ jayātaḥ rikanaŋ musuḥ madoḥ,
Apat kalaḥ dé ni musuḥta yāparö,
rāgādi yāgöŋ lagi maŋlagè kita,
nda tan pamaŋ paŋ juga hīna taṙ walĕs*

lawan sawaṙgganta kabèḥ wimūḋa ya,
makāmbĕk-āmbĕknya paraŋ mukèṅ aji,
taman wiwékèŋ naya wètnya wèn kala,
tātan panon rāt aƀimāna kéwala*

bālī ya mitranta Anuŋ huwus pĕjaḥ,
sugrīwa yékā mahurip maliḥ pwa ya,
musuḥta makwèḥ wihikan ta yèŋ naya,
mataŋnya ƀaktīka ri saŋ raǥūttama*

sirāta mitrānta taman sasamƀawa,
Apan paḍa krođa paḍāṅhiḍĕp lara,
sirālarāpan n-inalap priyā nira,
kitālarān śīṙṇna balanta dé nira*

pahuntu lāwan wĕsi yan paḍākasa,
rikān paḍāpĕsnya tinon ta yātĕmu,
nahan paḍantat paḍa paŋhiḍĕp lara,
yadin samitrā kita karwa māsiha*

Ikā gĕlĕŋ saŋ raǥuputra yāpuya,
murub ya dé niŋ bala wānarāṅina,
Ikopaśāmanta ya tāṅkĕna wwaya,
dumèḥ gĕlèŋ marya murub rikaŋ hati*

lawan sĕḍĕṅtāt malagā lawan sira,
Agöŋ ta ƀāgyanta hiḍĕpku yat puliḥ,
Apan mahāśakti widagđa riŋ naya,
lĕwiḥ ta wèḥ riŋ Anurāga riŋ jagat*

Apan lĕwihtèŋ bala kośa paŋhaḍa,
makin kitānĕmbaha haywa maŋlawan,
Apan yadin sora taman tĕmu ṅ ꝑala,
kita pwa soṙ kośa balanta ya kṣaya*

yapwan kita byakta jayā rikaŋ raṇa,
mataŋnya haywāta maṅiṣṭi mapraṅa,
Apan nikaŋ wwaŋ gumawè kasaṅśayan,
sukanya miṅgat lara yāpuluŋ riya*

nahan tinon saŋ praƀu yaṙ gawé-ŋ gawé,
byayanya méman tuwi duṙyyaśériya,
sukāwasānanya ꝑalanya Uttama,
nahan ya pinriḥ ginawé niraŋ praƀu*

kita pwa yāṅiṣṭi makāṙyya mapraṅa,
kṣayanta makwèḥ tuwi lāƀa duṙllaƀa,
lawan tĕmuntèṅ awasāna tan hana,
mataŋnya yogyāt praṇatān panĕmbaha*

Anakta mitranta balanta yan pĕjaḥ,
praƀāwa saŋ rāma dumèḥnya tan kalèn,
sugrīwa mitranta Umūṙ maraŋ sira,
tan dadya tékan maluyomarè kita*

nihan dumèḥ ya praṇatā manĕmbaha,
kasajjanan yāta tinūt nda tan kalèn,
swajāti saŋ sāđu tĕlas winèḥ hayu,
lanāgawé pratyupakāra riŋ mawèḥ*

lawan nikaŋ wānara wīra đīra ya,
tataṙ hanātaḥ malihomarè kita,
Agöŋ Asiḥnyé sira saŋ raǥūttama,
mahöm kabèḥ mo dadahĕŋ raṇāṅgaṇa*

maṇik lawan mās wĕḍihan malit kunaŋ,
pawèha riŋ wānara tan parā ta ya,
ta mūlya taŋ mūlya kabèḥ tĕkériya,
ṅhiŋ wwa-wwahan yaṙ kaharĕpnya tan wanèḥ*

yapwan nikaŋ Aṅgada liŋta ya prihĕn,
pétĕn marā ṅké kirimĕnta mās maṇik,
taŧāpi tan dadya Ataḥ marö kita,
Apan mahāsāđu suđīra budđimān*

mwaŋ tak manon śakti rikèŋ jagat kabèḥ,
Anuŋ sayogyā śaraṇānta riŋ raṇa,
haywā lĕwiḥ saṅka ri saŋ raǥūttama,
paḍā nirātaḥ tuwi tat pamaṅguha*

sakwèḥ niraŋ déwata yukti Āśrayan,
ri ṅūni kānyānumanèŋ jagat kita,
tapwan hanāsiḥ ta musuḥta taŋ sarāt,
ndi tāt amèta-ŋ śaraṇānuṅ āsiha*

yapwan ƀaṭāréśwara liŋta Āśrayan,
taŧāpi tan māsiha riŋ wwaṅ udđata,
Apan sukā saŋ śuƀaśīla don ira,
tatan Asiŋ wwaŋ pwa kināsihan nira*

Iké ri lĕṅkā Atiduṙgga-duṙggama,
samudra gamƀīra gunuŋ pagĕṙ nira,
kabwat nikān maṅkana tan ya paŋhaḍa,
ta duṙgga dé saŋ Aƀimāna-mānasa*

saṅkĕp kitèŋ sañjata kośa wāhana,
wadwā niraŋ rāǥawa tan pasañjata,
kabwat nikān tan hana ṅ-āyuđériya,
saṅkĕp nikān maṅkana kapwa sāyuđa*

Asiŋ mawit t-āyuđa yan tĕkèŋ raṇa,
tahĕn magöŋ mwaŋ watu paṙbwatottama,
yan tan hana-ŋ paṙbwata lèn śilātala,
kukūnya huntunya paḍāyuđériya*

tatan hanātaḥ gamananya duṙbbala,
Aṅhiŋ balantékana liṅku duṙbbala,
mataŋnya tan lèna lanākĕnā huwus,
manĕmbahātaḥ ri ƀaṭāra rāǥawa*

ṅhulun n-umĕṅgĕp humĕnĕŋ manaṅguhi,
tatan sumaṅkā ri widagđa ni ṅhulun,
trĕṣṇérikaŋ ƀoga taman warĕg suka,
na hétu niŋ mūḋa wĕnaŋ manaṅguhi*

nahan ya taṅguḥ nira saŋ wiƀīṣaṇa,
kumonakĕn saŋ raǥuputra sĕmbahĕn,
sakrođa tāmbĕk nira saŋ daśānana,
tataṙ sahuṙ héwa ri saŋ wiƀīṣaṇa*

#catuṙ daśamas saṙggaḥ#
<basantatilaka>
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = :14:

tat kāla yaṙ kahĕnĕṅan ta siraŋ daśāsya,
mojaṙ ta-taŋ kaki ṅaran nira saŋ sumāli,
wruḥ riŋ wiwèka kaki riŋ Ibu budđimānta,
saṅké ry-asiḥ nira sagorawa yaṙ pataṅguḥ*

hé rāwaṇātiśaya yogya wuwusnyarinta,
tat saṅśayan pituhu haywa wihaŋ hatinta,
Āpan sĕḍĕŋ kita mituhwa lanā hayunta,
yapwat wihaŋ niyata yan pralayā sa-lĕṅkā*

nyānuŋ dumèh aku mituhwa Ujaṙnyarinta,
saŋ rāmadéwa sira mānuṣa tuṅga-tuṅgal,
laṅkap jugāyuđa nirèŋ raṇa taṙ wanèhan,
kapwāpa yan kapalupuy pwa balanta ṅūni*

wwāliṅku yan duga-dugāta taman pamāyā,
mwaŋ tan wruhāpraṅa rikaŋ gaganāntarāla,
tātan kabèhana ri saŋ nrĕpaputra rāma,
wĕt niŋ suśakti nira hétu nikān wiśīṙṇna*

ndan saṅśayaṅkwi rasikāpi Upāya niŋ hyaŋ,
mwaŋ saŋ watĕk rĕṣi kabèḥ magawé Upāya,
wwaŋ śaktimānta ginawé nira kāraṇī niŋ,
lĕṅkāpura pralaya rākṣasa tan paśéṣā*

mwaŋ dé ƀaṭāra magawé naya sūkṣma mèbwĕḥ,
wwaŋ lwiṙnya wānara balanya Apūṙwwa riŋ rāt,
yapwan lagāna rasikā yadiyan tĕkā ṅké,
byaktān pĕjaḥ kita mataŋnya tanĕmbahītaḥ*

Akwèh asamƀawa huwus rinĕṅö pwa ṅūni,
tan yogya kāraṇa nikaŋ pati yomatīya,
śatru hyaṅ indra karĕṅö ta si wrĕtra nāma,
yékaŋ Apūṙwwa Umatī ya wĕrĕḥ nikaŋ wwꜽ*

pinriḥ binajra tamataṙ kawĕnaŋ Akampya,
sakwèḥ niṅ āyuđa tĕñuḥ tĕka ri ṙyya śīṙṇna,
sinyaŋ ya madyusa ri mađya nikaŋ samudra,
dé saŋ hyaṅ indra kapisan ya tinampĕkan wwꜽ*

nā taŋ hiraṇyakaśipuḥ taya moli ri ṙyya,
śaktinya tan papaḍa śīṙṇna Asiŋ musuḥnya,
saṅké ry-anugraha ƀaṭāra dumèḥnya śakti,
tan matya riŋ rahina riŋ wĕṅi liŋ ƀaṭāra*

tan déwa dānawa Anuŋ wĕnaṅomatī ya,
tan yakṣa rākṣasa piśāca manuṣya tīṙyyak,
sakwèḥ niṅ āyuđa taman paṅapéka ri ṙyya,
nā liŋ ƀaṭāra paraméśwara nugrahé ya*

sāmpun winèḥ ta ya warātiśayéka riŋ rāt*
daṙppāwĕrö ya wiparīta taman panoliḥ,
tan déwa tan rĕṣi tĕlas karuhun tikaŋ wwaŋ,
ƀraṣṭānanā sahana niŋ ƀuwanāṇḍa dénya*

tapwan hanāta gamanānya tumoliha-ŋ rāt,
glāna-ŋ watĕk rĕṣi lawan surasidđasaṅǥa,
kapwāsamūha Umĕgil ri ƀaṭāra wiṣṇu,
Āpan sirékana surākṣa rumākṣa riŋ rāt*

māsiḥ ƀaṭāra winĕgil magawé ta māyā,
wwaŋ lwiṙnyawak nira Ikaŋ muꝁa siṅharūpa,
krūrékanaŋ kuku ya bajra paḍanya tīkṣṇa,
māyā ƀaṭāra narasiṅha ṅaran nirèŋ rāt*

kyātīŋ sarāt sira matī kala dꜽtya mūṙkꝁa,
śīṙṇna-ŋ hiraṇyakaśipuḥ binĕlaḥ ḍaḍanya,
Atyanta kasnya wĕsi tulya nikā Awaknya,
ndā tan pasāra tinĕwĕk nira riŋ nakāgra*

nāhan Asamƀawa Anuŋ rinĕṅö ya ṅūni,
tan yogya kāraṇa nikaŋ pati yomatī ya,
nāhan dumèh aku makona Ataḥ prayatnā,
riŋ śatru yadyapin asora titiḥnya towi*

lāwan hiḍĕpku kita Aṙdđa masoṙ titiḥta,
Āpan pramāda rikanaŋ naya niṙwiwéka,
Ékānta wigraha Anuŋ ginĕgö ya dènta,
saḍgūṇa yogya ya gĕgön tuwi tad gĕgö ya*

mwaŋ tat hiḍĕp guṇa nikaŋ Anurāga riŋ rāt,
solaḥta sāhasa sasaṙ tan anūt i-yukti,
saŋ Āṙyya sāđu sasiwin sira śatru dèŋta,
maryāda saŋ sujana sajjana tad-gawé ya*

nāhan kasoṙta ya mataŋnya manĕmbahātaḥ,
sojaṙnyarinta pituhun Apatan salaḥ ya,
Āpan ya hétu ni hayunta hiḍĕpku tan lén,
ƀaktyanta kéwala ri saŋ nrĕpaputra rāma*

nā liŋ niraŋ kaki-kakiṅkiṅan amrihojar,
saṅkā ry-asiḥ nira mapinta kasiḥ mataṅguḥ,
saŋ rāwaṇātiśaya māna manaḥ nirākas,
tātaṙ lĕgö sapinatiḥ tuwi taṙ patiḥ ya*

{turagagati}
– ⏑ – | ⏑ ⏑ ⏑ | – ⏑ ⏑ | ⏑ ⏑ ⏓ = :12:

kāla saŋ kaki sĕḍĕŋ mawara-waraḥ,
kumƀakaṙṇna sira jāgra ya rumĕṅö,
dé nikaŋ Ujar-ujaṙ pasili-siliḥ,
śīǥra yaṙ pawuṅu Aṙdđa warurutĕn*

wruḥ siré naya nikaŋ Inulih-uliḥ,
sāri-sāri niṅ ujaṙ Iniṅĕt-iṅĕt,
budđipūṙwwaka huwus maṅaṅĕn-aṅĕn,
yaṙ sahuṙ kadi gĕrĕḥ swara matĕrĕḥ*

hé daśānana salaḥ naya winuwus,
tā guṇanya Apa tan hana pituhun,
wèt i-māna ni hatinta ya matĕguḥ,
saŋ widagđa mawaraḥ sira sinalaḥ*

saŋ wiƀīṣaṇa wicakṣaṇa riṅ aji,
yukti tékana wuwus nira pituhun,
ndan hatinta Aƀimāna juga wihaŋ,
taṙ hiḍĕp rasa nikaŋ naya pawaraḥ*

ƀāskarogra tuwi dadya sira matīs,
hyaŋ śaśāṅka tuwi dadya mapanasa,
ndan kitān winuwusan pi sakapisan,
tan hanāta gamananta mamatiha*

jāti niŋ praƀu puwiḥ hana ri kita,
đīra tātan aharĕp wara-warahĕn,
saŋ wiƀīṣaṇa wĕnaŋ sira mawaraḥ,
wruḥ sirékana dumèḥ ya majar-ajar*

đaṙmma niŋ prakrĕti séwaka tinañan,
dé niraŋ praƀu rikaŋ naya winaya,
wètnya siḥ nira ri saŋ siniwi kunĕŋ,
donya tan hana wanèḥ hita satata*

mwaŋ widagđa kita riŋ rahayu daṅū,
yukti tékana Ujaṙ nira ri kita,
ndā mĕné mari guṇajña kita wihaŋ,
tan rĕsĕp rasa nikaŋ Ujar i-kita*

saṅśayāmku ri Ulaḥta lagi salaḥ,
krūra kéwala taman hana tinahā,
ndān awās ya maꝑalā hala ri kita,
tan dadīnalaṅ-alaŋ pati ya tĕkā*

pāmbĕkanta karĕṅö lagi Inupĕt,
sāhasèŋ sakaharĕp taya katakut,
sakta riŋ paṅan inum jĕnĕk iṅ inak,
grāmya-ƀoga ya manamtam iri tamaḥ*

saprakāra niṅ ulaḥ kinatakutan,
mwaŋ sarūpa nikanaŋ magaway ilik,
yéka nitya ginawé tinuhagaṇa,
byakta yan pamuharāŋ ꝑala mahala*

wruḥ ṅhulun lara tĕkā ri kita huwus,
ndā ta kantuna rikaŋ kṣaṇa ri kita,
dꜽtya dānawa Asiŋ musuh umarā,
nyā ṅhulun pĕjaha riŋ raṇa dadaha*

tā kasaṅśaya huwus manĕmu suka,
yajña puṇya tapa kapwa ya gawayĕn,
tuṣṭi séṣṭi humaḍaŋ taya kakuraŋ,
mātya riŋ raṇa nahan suka kawĕkas*

haywa taŋ naya hinöm pinakagawé,
Āpa tan tahu manīti daṅu-daṅu,
śakti sāhasa lanā ya mapakĕna,
maṅkanāta kita rin raǥutanaya*

nā ta liŋ nira ri saŋ daśawadana,
kumƀakaṙṇna maturū ta sira muwaḥ,
saŋ wiƀīṣaṇa muwaḥ sira mawuwus,
duṙnimitta ya tinon ira mahala*

hé daśāsya niyata-ŋ pati ya tĕkā,
kādƀutāṅ aśuƀacihna wahu-wahu,
nya-ŋ lĕbū Umibĕk iŋ pura sumaput,
tan pakāraṇa Amoǥa juga mĕlĕk*

bāyubajra kadi bajra ya biṣama,
ǥūṙṇnitèŋ nagara ǥora ya gumuruḥ,
mwaŋ manuk muni humuŋ kadi manaṅis,
lèn kidaŋ masasaran masuk i-Umaḥ*

mwaŋ ƀaṭāra rawi rodra makalaṅan,
kālamrĕtyu juga yan Iniṅĕt-iṅĕt,
maṅkanékana sĕnö nira makuniŋ,
tan sinaṅśaya Ikaŋ mahala daṅū*

lèn hanāṙdđa maputiḥ makuliliṅan,
ṅkā ri wimba nira ƀīṣaṇa ya mabāŋ,
yan katon kadi ta siṅha wahu mĕtu,
kéśarā nira sĕnö nika kumĕlab*

mwaŋ wrĕhaspati katon rahina tuwi,
néka handaru rurū juga tumibā,
ƀūmi kampita tibānya ya kumĕtĕr,
yan kĕtug kadi matag pralaya tĕkā*

kwèḥ piśāca maṅigĕl kagiri-giri,
matri ya prakaṭa sāhasa Umasö,
krośa tātan atakut ri kita mĕné,
cihna niŋ pati tĕkā ri kita huwus*

lĕmbu lĕmbita susunya ya makĕḍik,
yan pinöḥ mĕtu wiwaṙṇna ya mahaṅi,
hyaŋ Apuy tuwi wikāra sira mĕné,
tan dilaḥ tinahĕnan tamala-malaḥ*

lèn kukus nikanaṅ āhuti mahalé,
yan wĕlĕk matĕmahan sĕmut apupul,
rambut īŋ Ulu wanèh umilu mĕlĕk,
byakta yan pati ꝑalā nikana kabèḥ*

śānti kāṅĕn-aṅĕnĕn paṅupaśamā,
haywa tan wawarĕṅö lara humaḍaŋ,
kwèḥ Ariṣṭa Atikaṣṭa katatakut,
yapwa tan Upaśaman pati biṣama*

haywa taŋ hati wihaŋ hita pituhun,
mèwĕha-ŋ mawarahèŋ hayu ri kita,
séwakātiśaya riŋ kaba-kaba ya,
kéwalāṅuguṅ-uguŋ praƀu juga ya*

tan hanoṣađa wanèḥ paṅupaśama,
ṅhiŋ manĕmbaha ri saŋ raǥutanaya,
mꜽŧilī sira wawan waluyakĕna,
yéka śāntika sahasra paḍa nikā*

tan kitékana kakiṅkiṅa pĕjaha,
riŋ raṇāṅgaṇa Apan warĕg iṅ inak,
saŋ krĕtāṙŧa paripūṙṇna krĕtayaśa,
lāƀa liŋ nira rikaŋ mati malaga*

saṅhulun kunaṅ anuŋ pinakahulun,
tan warĕg suka sĕḍĕŋ maharĕp inak,
yukti tékana hiḍĕpnya Anumanan,
ƀaktya liŋnya ri siraŋ raǥutanaya*

saŋ wiƀīṣaṇa huwus nira mawuwus,
krođa saŋ daśamuꝁa jwalita murub,
ƀīṣaṇékana wulat nira mawĕlū,
kampitékana kumis nira kumĕdut*

maṅkana-ŋ ƀru kuṭi lèn rahi marĕṅu,
téja niŋ muꝁa mabāŋ kadi tinĕpak,
Ambĕkan nira mahos hati mapanas,
krūra tékana sahuṙ nira magalak*

Ꜽ wiƀīṣaṇa milag pwa yu laku mūr,
duṙnimitta sawuwusmu ya mahala,
rāǥawāmĕnaṅa rāwaṇa Alaha,
hāḥ m-asamƀawa dahat puliha tuwi*

ron ikaŋ kayu makiŋ ya kumĕlĕma,
riŋ tasik watu kumambaṅa maliha,
wway manunwana Apuy mamaḍĕmana,
yan kadi pwa ya rikā Aku n-alaha*

hāḥ wiƀīṣṣaṇa bali pwa ya piwaras,
ṅhiŋ mĕné wruh i-hatinyu ya kuṭila,
drohakātiśaya duṣṭa ya ta kariḥ,
ndan mĕné kawĕtu ṅūni ya winuni*

riŋ daṅū hana musuḥ kinira-kira,
tan pisan-pisana tan milu malaga,
ndan waliṅku kawikuñ juga ginĕgö,
tākariḥ druhakan īca kanaraka*

mwaŋ dudū hati nikaŋ wiku Ađama,
ƀoga-ƀuṅga kaharĕpnya taya wanèḥ,
tan sakahyuna nikaŋ tahu riṅ aji,
yapwa donmw-apilĕhĕŋ Umari wiku*

rākṣasa prakrĕti śudđa ya wulana,
nyaŋ wbihīṣaṇa ya wuṅkukana nikā,
wanđuwaṙgga ya banantĕna maputiḥ,
ka pwa tulya talutuḥ kala sumĕlat*

wwaŋ Apa ṅwaṅ aharĕp huluna juga,
kaśmalāṅiraṅ-iraŋ maniwi-niwi,
ƀaktya riŋ musuh alaḥ maharĕp inak,
đik lĕhèŋ mati manĕmwa kanaraka*

hāḥ Aḍā pira harĕpmu n-ahuripa,
hīna mahyun umarèŋ musuh ađama,
byakta kon ahuripāmĕgil iriya,
yan hĕnĕŋ wĕnaṅa téka mahuripa*==0=0=

kāla niŋ nagara śīṙṇna ya matunu,
tuṣṭa cittamu sĕḍĕŋnya wahu murub,
ko dumèh ađama wānara luputa,
cihnamu druhaka nīca kala cĕmĕr*

saŋ daśānana huwus maṅuman-uman,
riŋ palaṅka tumurun ta sira madĕg,
maṅkas-aṅkas umasö ta manudiṅi,
maŋdĕdĕl muꝁa Ah-o karacapala*

saŋ mahāṙdđika minaṅkana humĕnĕŋ,
citta niścala wulat nira mamanis,
budđi śudđa malilaŋ taman agĕlĕŋ,
mwaŋ manaḥ nira kadi sꝑaṭika maṇik*

jāti saŋ sujana yaṙ pinariƀawa,
niṙwikāra sira đīra tar akumĕl,
tulya sāgara Ikaŋ hati malilaŋ,
taṙ kĕnèŋ gĕlĕ-gĕlĕḥ śuci satata*

taṙ masora sira yaṙ pamalĕsana,
mapraṅātĕhĕra towi tar alaha,
ndān ikaŋ brata magöŋ ya ta ginĕgö,
śāntikī kinĕkĕsan pinakamaṇik*

wruḥ nirèŋ winaya sajjana carita,
yéka nitya pamasĕḥ hati magĕlĕḥ,
śānta satya sawuwus nira ya sadon,
somya suswara sahuṙ nira wĕkasan*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

hé nāŧālapana-ŋ gĕlĕŋ pahalilaŋ wèhĕn wiśudđā-ŋ manaḥ,
swasŧā saŋ praƀu haywa kéwala tumūt sojaṙ nikaŋ wwaŋ wanèḥ,
tan swaŋ yan pamituhwa taṅguh apa tan moli pwa riŋ dé kabèḥ,
séṣṭintékana tūtakĕn pahatĕguḥ budđinta tan piṇḍaha*

lāwan ṅwaŋ kadi saṅhulun hana hulun mamriḥ ya mojaṙ hita,
ndan budđinta ya kaṙṇnaśūla rumĕṅö mèwĕḥ kitān māpĕsa,
yogyāyogya nikaŋ ṅ-ujaṙ tinahilan dé saŋ praƀu n-paŋ­rĕṅö,
Āpan đaṙmmatulā ṅaran nikar alap budđi prasidđāhayu*

lwiṙ ni-ṅwaŋ kadi saṅhulun salah ikā riŋ doṣa yan tan tinūt,
kadyaṅgā nikanaŋ parāṙŧa manuluŋ wyādi n-pawèh oṣađi,
tātan wꜽdya sadoṣa yan tan ininum tambanya paŧyāpahit,
nāhan lwiṙ mami kam panaṅguhi Ataḥ tātan kĕnĕŋ duṙyyaśa*

sakrođa pwa hatinta yan Inujaran tag wruḥ ri doniŋ wuwus,
wĕt niŋ göŋ Aƀimāna saŋ praƀu Iké sojaṙ nikaŋ wwaŋ wanèḥ,
ṅwaŋ tan patya marān manohara kunaŋ yānuŋ sinaṅguḥ kĕna,
ndak tontona wasāna saŋ praƀu hĕlĕm mamwīta mūra ṅhulun,

saŋ hyaŋ śāstra mĕné katon tuhu nirāṙ ton ṅwaŋ prayatnā tuhan,
wwaŋ wadwā nira mūṙkꝁa rakwa ya Ikān byaktān pamaṅguḥ hala,
kadyaṅgā nikanaŋ wwaṅ āmĕṅ-amĕṅan moŋ mwaŋ Ulāgöŋ biṣa,
yékān kāwit-awit pamaṅguha ṅ-inak duḥkanya yāgöŋ tĕmĕn*

lāwan yan syapa tāhaṅan syapa salaḥ śīlanya liŋ saŋ praƀu,
yan ṅwaŋ ƀrĕtya mataṅguh iŋ praƀu kunaŋ yānuŋ kĕnā riŋ salaḥ,
yan saŋ ƀūpati niṙwiwéka capalèŋ wadwā kunaŋ yāhayu,
sakwèḥ saŋ mapatiḥ sirékana Anuŋ prĕṣṇān apan wruḥ kabèḥ*

{Upajāti waṅśa}
⏓ – ⏑ | – – ⏑ | ⏑ – ⏑ | – ⏑ ⏓ = :12:

nā liŋ niraŋ Āṙyya wiƀīṣaṇān sahur,
sāmpun sirāmwīt krama śīǥra yaṙ wĕtu,
madĕg ta rowaŋ nira ƀakti tan kasaḥ,
tumūta sakwèḥ nira wèt nikaŋ Asiḥ*

#pañcadaśamas saṙggaḥ#
<praharaṇakalika>
⏑ ⏑ ⏑ | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓ = :14:

Aŧa lumaku siromaliha saha bala,
raǥutanaya sirékana wĕgilĕn ira,
gaganatala hawan nira mibĕr aṅalor,
prawara giri mahéndra ya hinarĕpakĕn*

tasik atiśaya ƀīṣaṇa hinaliwatan,
tĕka ri tĕpi nikaŋ jalađi sira huwus,
makaburĕṅaṅ ikaŋ wray umulat i-sira,
paḍa majaga waliŋnya daśamuꝁa tĕka*

pawanasuta sirékana wawaṅ umulat,
maṅiṅĕt-iṅĕtakĕn sira dadi matutur,
gumuyu sira manuŋsuṅ agiraṅ umasö,
hana rĕṇa nira ṅūni ya kinatuturan*

prakrĕti nira saṅ āṙyya satata matutur,
ri guṇa nikana saŋ sujana maṅasihi,
makĕḍika tuwi tan dadi ya kinalupan,
ṅuni-ṅuni yan agöŋ hana ri hati sadā*

wwara mara rĕṇa ṅūni ya hana ri sira,
giri sadrĕśa hiḍĕp nira riya sagunuŋ,
ya Ikana kaharĕp nira walĕsĕn ikā,
brata nikana saṅ āṙyya mamalĕsa guṇa*

pinalaku ṅ-asihéki sira mawaraha,
Umajarakĕna ƀakti rasikana tĕka,
pawanasuta kinon ta sira dadi masö,
tĕka mawarah i-saŋ raǥusuta wijaya*

prawaraguṇa wiƀīṣaṇa Ikana tĕka,
huluna ri suku saŋ praƀu tan alaṅ-alaŋ,
sahuripana mahāṙdđika tuwi guṇawān,
nipuṇa riṅ aji śāstra wĕnaṅa śaraṇa*

nahan ikana wuwus niraṅ anilasuta,
Umajar-ajarakĕn guṇagaṇa rasikī,
raǥusuta rumĕṅö guṇa nira ya magöŋ,
kadi Inalap ikaŋ hati maṅanumata*

prakrĕti nira guṇajña satata mapagĕḥ,
maṅasihi śaraṇāgata saꝑala siwin,
musuh amalaku jīwita tuwi hinurip,
tuhu-tuhu puruṣottama Atikaruṇa*

Api tuwi sira saŋ mamalaku śaraṇa,
sari-sari nikanaŋ guṇa hana ri sira,
saꝑala sira rinakṣa wĕnaṅa śarana,
mamawa suka magöŋ Ikana gati nira*

huwus inajarakĕn ta sira dadi masö,
praṇata ri suku saŋ prawara raǥusuta,
satama nira tĕḍuḥ jalađi mari humuŋ,
marahakĕna panĕmwa nira suka magöŋ*

Aŧa huwus apagĕḥ tikana gati nira,
Inanumata sirān pamalaku śaraṇa,
kadi ta tinitisan Amrĕta hati nira,
mahawan anĕmu höb ya paḍa nira suka*

{Upajāti waṅśa}
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏓ = :13:

nda tatīta yaṙ hana siraŋ wiƀīṣaṇa,
maṅaṅĕn-n-aṅĕn ta sira saŋ raǥūttama,
Atimèpu riŋ hawana niŋ Umĕntasa,
Ikanaŋ Upāya kadi tan kapaṅguha*

Aputĕk manaḥ nira taman pasiṅkaban,
manurun ta moha nira jāti niŋ dadi,
Ikanaŋ tasik kadi ta wiǥna yak hiḍĕp,
pratibanđa maŋhalaṅi tan pawèḥ hawan*

tuhu śabda saŋ prawara wrĕdđa paṇḍita,
Ikanaŋ Unĕŋ lawan asiḥ mawèh ilik,
raǥuputra monĕṅ aṅaṅĕn-n-aṅĕn priyā,
Agĕlĕŋ sirèŋ tasik apan ya wāđaka*

tĕka niŋ gĕlèŋ ri hati moǥa yānaput,
mapanas diwākara sahasra tulya ya,
ginamĕl-gamĕl nira Iké laras nira,
wĕkasan madĕg tihaṅakĕn panaḥ nira*

paripūṙṇna dé nira mayat Ikaŋ laras,
dumilaḥ ta tuŋtuṅ ikanaŋ panaḥ murub*
Ikanaŋ samudra panahĕṅkwa liŋ nira,
Alah épu tan tĕmu ṅ-upāya riŋ tasik*

ri sĕḍĕŋ nirānihaṅakĕn laras nira,
kumĕtĕṙ samudra prĕŧiwī prakampita,
giripaṙśwa cāla kalawan rasātala,
paḍa saṅśayèŋ pralaya kāla yaṙ tĕka*

linĕpāsakĕn pwa Ikanaŋ panaḥ murub,
kumisik tasik kapanasan Iwak kabèḥ,
maṅĕliḥ timiṅgila gĕlāna duṙbbala,
balisaḥ kabèḥ kaburu dé nikaŋ panas*

wuhayāhuyāŋ-huyaṅan aṙdđa mātya ya,
Umĕhāḥ mahosyan umahas mamèt atīs,
wwara lumba-lumba ya malumba yālayū,
hana mīna buntĕk amĕtĕk rikaŋ latĕk*

Ikanaŋ Iwak tuli ya tan tulus tuli,
Apa tan tuluy panas ikaŋ panaḥ riya,
haha mīna baṅlus anulus prawīra ya,
Umasö masāđya malĕsān turun Apuy*

wwara lèn pĕsut kabarasat mĕsat kabèḥ,
sakarĕŋ kariṅkĕl aṅĕnèŋ karaŋ magöŋ,
malĕtuk Utĕknya sumirat sakèŋ tutuk,
tĕpi niŋ karaŋ kadi rinĕṅga rāḥ mabāŋ*

makarāduluṙ mararakan kaŧañcana,
kawurug ri kāla ni pĕsat nikan pĕsut,
kaparĕk parik ya kaparag rĕmĕk rĕmuk,
makarādĕmit ya kapicil tĕbĕŋ cacal*

hana lèn iwak liman agöŋ gunuŋ juga,
ya kumumbu-kumbu matasak rikaŋ tasik,
milu tékanaŋ Iwak anuŋ sĕḍĕŋ-sĕḍĕŋ,
kapisan kabèḥ kapanasan wijaḥ pĕjaḥ*

r-umahan nahan ya rumuhun ya hantu bāp,
sakapatya kapwa kapatīkanaŋ kakap,
kaḍiwas lawan kaḍawa sāŋ panas riya,
balanak kadi pwa tinanĕk paḍātasak*

kadi ténariŋ huraṅ akiŋ ya riŋ karaŋ,
mahuyaŋ Ikaŋ bahi ḍuyuŋ paḍāhuyuŋ,
pĕñu yātĕñuḥ juga sawèt nikaŋ panas,
Ikanaŋ gĕtĕm mati ya śūra maṅgĕtĕm*

wwara śukti tulya marasuk tiwas pwa wèḥ,
mati mĕtwakĕn prawara mutyahāra ya,
śata saṅꝁya śaṅka mati tan pasaṅku ya,
wĕṅi paŋhiḍĕpnya tamatan wĕṅa-ŋ wiṅa*

pralaya-ŋ layaṙ-layar awor uwuṙ-Uwur,
mapuluŋ wiluŋluṅ umilu-ŋ juluŋ-juluŋ,
kalawan Iwak kawan awoṙ giliŋ-giliŋ,
matitip matip matap-atap ta yātitiḥ*

Iwu lakṣa koṭi niyutāṙwudāṙwuda,
ya Ikā sawaŋ-sawaṅ ikaŋ Iwak pĕjaḥ,
mahaṅi-ŋ mahodađi hamöŋ ya loṙ kidul,
kadi ganđa niŋ samaraƀūmi ƀīṣaṇa*

tumuluy panaḥ nira tĕkĕŋ rasātala,
maṅĕné ya nāga kapisan pĕgat pisan,
makin ujwalādƀuta dilaḥnya cañcala,
maṅilū ŋ-Ulā kapanasan gĕlāna ya*

tuwi nāga bāsuki sukī nikaŋ lĕmaḥ,
pinujin suđīra sira đārakèŋ jagat,
ri sawèt ni tībra ni panas nikaŋ panaḥ,
kumĕtĕṙ tatan tuhu suđīra đāraka*

{suwadanā}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | – ⏑ ⏑ | ⏑ ⏓ = :20:

tat kālān glāna kolāhala sahana nikaŋ nāgéndra malayū,
kombak taŋ ṙyyak lumimbak jalaniđi kakĕbĕk ƀūḥ ƀāga gumiwaŋ,
ǥorāgraḥ Agra niŋ paṙbwata kagiri-giri-ŋ méǥāgra gumuruḥ,
riŋ digdéśāwilĕt taŋ kilat upama kilat niŋ kāla ya tĕka*

maṅkin sāk sāgarāǥūṙṇnita kadi ginugaḥ gamƀīra gumuruḥ,
dé niŋ nāgāpalaywan mĕtu matakut anon hrū rodra ya murub,
kagyat kāṅgĕk ta saŋ hyaŋ baruṇa maśila riŋ siṅhāsana maṇik,
méṅguŋ maṅguŋ paluṅguḥ nira hana ri tĕṅaḥ niŋ sāgarajala*

sandéhāmbĕk nirāṙ ton haru-hara nikanaŋ nāgādƀuta kabèḥ,
yaṙ saṅhārā Ikèŋ rāt ya tika tinaha riŋ twas citta kumĕtĕr,
ton taŋ pātāla māwāƀinawa kadi hanā tā dibya manurun,
dé niŋ hrū ƀīṣaṇāƀrā jwalita kadi dilaḥ niŋ ƀaskaraśata*

wètnyān kagyat tumon hrū sumuluhi rikanaŋ pātāla nitala,
maṅkin sandéha tāmbĕk nira dadi ta mĕsat śīǥrāṙ wĕtu ri hèŋ,
ton taŋ wré koṭi-lakṣa prakaṭa paḍa humuŋ riŋ pāṙśwa ya sĕsök,
kapwānonton Iwak niŋ jalađi kapanasan saṅsāra mahuyaŋ*

sāmpunyānton ikaŋ wré wulati ta sira saŋ śrī rāmawijaya,
muṅgwiŋ tĕmbiŋ nikaŋ sāgara sĕḍĕṅ umurub taŋ krođa ri sira,
maṅsö cuṇḍuk ta saŋ hyaŋ baruṇa masidĕkuŋ riŋ wwꜽ makidupuḥ,
śīǥrānĕmbaḥ ri saŋ rāǥawa sira ta wawaŋ mojaṙ suwadana*

hè nāŧa wyaṙŧa déntat haru-hara Umanaḥ wwꜽ niŋ jalaniđi,
Āpan tan duṙbbalā yan haliwatana Iké tāsātana tuwi,
sakwèḥ niŋ rāt gawéntékana kita maṅĕmit lāwan kita baśa,
ndyānuŋ prastāwa niŋ mohita kadi malupèŋ janmottama kita*

salwiṙ niŋ rāt kitātaḥ Ađipati tumitaḥ byūhanya satata,
ndya ṅké mèwĕḥ linakwan ndya taṅ alas asukĕt ndya-ŋ paṙbwata magöŋ,
ndyāṅ ādityātitīkṣṇāmanasi Aŧa ca lèn ndya-ŋ bāyu biṣama,
māyāmāyānta tékā kakawaśa ya tumūt swécꞓānta ya kabèḥ*

tan wruḥ nārāyanāṅśāṅdadi maṅĕmita rāt sāđyanta manurun,
swasŧā saŋ sāđu lāwan hilaṅa niṅ agawé hāro-hara ya don,
Uṅgwantāt wiṣṇu téki-ŋ tasik apa ta guṇanyān sātana kunaŋ,
ṅèl-ṅèlĕn dé ƀaṭārākira-kira Apa tan tāpā ta pakaya*

mwaŋ yan sātanya sāđyān apa wĕnaṅa nikaŋ wré mĕntasa riya,
saṅkā yan duṙgga dé niŋ latĕk atiśaya riŋ Āśꞓaṙyya madalĕm,
lèn göŋ niŋ lĕmbwara ṅké wĕnaṅa ya humĕlö ƀūmī kṣaṇa tuwi,
yékākwèḥ kapwa luṅkāntara nikana kabèḥ malwā katatakut*

lāwan makwèḥ hana ṅkè kagiri-giri mawān śaṅkādƀuta magöŋ,
yan sĕṅkāŋ wānara ṅkā Apa wĕnaṅa niké byaktān kapalĕyö,
Akwèḥ téwak liman ṅké ya pinakakarakal niŋ luṅka biṣama,
yékā tuŋtuŋ nikā ƀīṣaṇa tuwi katunan ṅ-āditya ya pĕtĕŋ*

yapwan krīḍānta mintonakĕna ƀaya yaŧālīlā juga ya don,
Āpañ jātinta Icꞓā wĕnaṅa kita makakrīḍā triƀuwana,
yan yogyā pwaṅkulun wānarabala Atagĕntāmuṇḍuta gunuŋ,
tuṅgal sowaŋ kabèḥnyā ṅatĕra watu magöŋ tambak ya gawayĕn*

tan sandéhā tikaŋ wré wĕnaṅa ya gumawé tambak yan atagĕn,
Āpan śaktinta lumrériya hana ri Awak niŋ wānarabala,
muṇḍoṇḍāŋ ƀūmi dadyékana wĕnaṅa yadin Ājñāna ya kabèḥ,
kāhinyékiŋ samudropama kali sakilan byaktān kawĕnaṅa*

lāwan sāđyanta sidđā niyata kita jayé śatrunta hilaṅa,
hrūtāṅkèn kālamrĕtyū maṅana sahana niŋ mūṙkꝁāđama kabèḥ,
sakwèḥ niŋ wré ya kāṅkĕn kalula-kalula niŋ kālāntaka tĕka,
byaktan śiṙṇnā sa-lĕṅkā jaya-jaya ƀagawān nārāyaṇa sira*

{wātoṙmmimālā}
– – – | – ⏑ ⏑ | – – ⏑ | – ⏓ = :11:

nā liŋ saŋ hyaŋ baruṇāminta jīwa,
tuṣṭāmbĕk saŋ raǥuputrān sinĕmbaḥ,
saṅhāra-ŋ hrū paḍĕm īŋ Astra bahni,
lāwan krođé hati sāmpun sinapwan*

ménak tāmbĕk nikanaŋ nāga ƀūmī,
swaṣṭa-ŋ satwottama muṅgwiŋ samudra*
sakwèḥnyānuŋ mati dé niŋ śarāgni,
tātan malwaŋ Umuwaḥ labđajīwa*

{drutawilambita ḍan tiḍak ḍikĕtahui}
!⏑ ⏑ ⏑ | – ⏑ ⏑ | – ⏑ ⏑ | – ⏑ ⏓ = :12:!
!⏑ ⏑ ⏑ | ⏑ – ⏑ | ⏑ – ⏑ | ⏑ – ⏑ | ⏓ = :13:!

Aŧa huwus mahurip Ikanaŋ Iwak,
wija-wijaḥ ya kabèḥ maṅaluŋ maluy,
dadi ta kinon bala wānara maṅkata,
maṅatĕra paṙbwata lèn watu tambaka*

{wĕgawatī}
⏑ ⏑ – | ⏑ ⏑ – | ⏑ ⏑ – | ⏓ = :10:
– ⏑ ⏑ | – ⏑ ⏑ | – ⏑ ⏑ | – ⏓ = :11:

krama śīǥra mĕsat Ikanaŋ wray,
kapwa sadaṙppa mibĕṙ ta ya luṅhā,
kumĕlab ta wulunya ya mawyaŋ,
tulya dilaḥ nikanaŋ pralayāgni*

sapĕsatnya kabèḥ taya kantun,
pūṙṇna pĕpĕk daśadéśa tĕkapnya,
masinaŋ ta sĕnö nikanaŋ wwꜽ,
dé ni wulunya satéja ya maƀrā*

maṅaloṙ sawanèḥ ya maṅulwan,
lèn hana wānarawīra maṅétan,
diṇunuŋnya Anuŋ gunuṅ āwān,
kwèḥ ta watunya śilātala malwā*

satĕkanya rikaŋ giripāṙśwa,
krūra humuŋ prakaṭādƀuta makrak,
kadi siṅha sahasra maśabda,
tulya gĕrĕḥ gumuruḥ Atiǥora*

{Aśwalalita}
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ ⏓ = :23:

ri tĕka nikaŋ kapi prawara wīra kampita ṅ-alas kĕnasnya malayū,
Apituwi siṅha niṙƀaya daṅū mĕgil ya ri guhānya gahwara humèt,
ṅuni-ṅuni tékanaŋ kĕnas anéka tan Anumané ry-anaknya manusu,
mamana-manālayū ya manusup ri śrĕṅga nikanaŋ gunuŋ maṇimaya*

liman alayū limaŋ puluha yādyus iŋ talaga tan lagèŋ kapibala,
Ataha-tahan gaḍiŋnya ya saḍĕŋ malaṇḍĕp inasaḥnya riŋ watu riḍaŋ,
punar api tan para pwa ri paran nikaŋ paramatucꞓa satwa maḍĕmit,
milu malayū tan éraṅ i-lĕmunya tan paṅapa göŋnya kātara-tara*

hana ta kapaṙgatan Agati tātan iṅgut agawè ta yoga humĕnĕŋ,
ri sĕla-sĕlā nikaŋ watu hanèŋ tatāka kuri tuṣṭa tan prakaṭa ya,
Ikana hiḍĕpnya tan katĕṅĕrākwapāk iwĕṅ-iwĕŋ lawan watu magöŋ,
sulur aputiḥ paḍā nika gaḍiṅku liŋnya humĕnĕŋ rikaŋ wway ahĕniŋ*

wwara ta ya wök sukĕt ya malayū sakèŋ patunahanya hīna dahatĕn,
makakarasak sasaṙ masusupan ya mosah aṅĕsaḥ ya kāsyasih-asiḥ,
Alah atakut ya wèn kaparagèŋ galak nikana taŋ liman ya malayū,
wijah aṅĕbak parĕŋ tumĕḍun īŋ lĕbak Ibĕkĕn āmbĕkan tuwi kabĕk*

ri sĕḍĕṅ ikaŋ kĕnas haru-harālayū masasaran ya tan paśaraṇa,
lumĕkas ikaŋ kapiprawara kapwa mambuli Ikaŋ gunuŋ sana-sini,
Atiśaya tīkṣṇa tékana kukūnya yéka panĕwĕknya paṙbwata magöŋ,
kadi ta ya siṅha sāhasa sahasra saṅꝁya Umatī gajéndra magalak*

hana ta ya wānarādƀuta makas Ikā karatalanya bajra sadrĕśa,
ya ta panĕwĕknya paṙbwata pupak kadi pwa ya cinakra sakṣaṇa pĕgat,
Inibĕrakĕnya śīǥra kadi rūpa niŋ Alap-alap katonya sahalab,
Upama kapuk hiḍĕpnya rikanaŋ gunuŋ nĕnahakĕn ya riŋ karatala*

wwara ta wĕkas nikaŋ paramaśaktimānta kapiwīra kādƀuta dahat,
tĕpi ni guhā nikaŋ gunuṅ agöŋ ya téka kinawilnya wuṅkal atĕguḥ,
dadi dinawutnyan ātiśaya śakti sāra kawĕnaŋ ya dénya sakarĕŋ,
milu kadawut pasīnya sumusuk ri soṙ tĕka rikaŋ rasātala-tala*

Ikana wurinya ƀīṣaṇaluwaŋ gaƀīra kĕlĕwuŋ pĕṅuŋ yan inuṅaŋ,
wwara ta ri sor apūṙwwa sumĕnö pwa cūla saṅ anantaƀoga ya katon,
kadi ta guhā pasaṅgrahan ikaŋ kapiprawara niścayā jaya tĕkā,
hawana nikaŋ watĕk Ađama rākṣasomuliha riŋ Awéci naraka*

hana ta ya maŋdĕdĕl watu magöŋ sayojana babaknya rodra kumupak,
kadi ta gĕlap rikaŋ kasaṅa śabda niŋ watu bĕlaḥ Apuynya sumirat,
sahana nikaŋ kĕnas kapĕlĕṅĕn pĕpĕt ya taliṅanya wuntu hibĕkan,
kadi ta binajra mūṙccita tibā kabèḥnya kaguliŋ gĕlāna kapati*

hana ta-tatal-tatālan ikanaŋ śilātala lĕbānya sèwu dĕpa ya,
habalaṅakĕn ta yèḥ gagana miṇḍuhuṙ tĕka ri wimba niŋ dinakara,
haru-hara saŋ hyaṅ āparan ikāhiréŋ kadi ta rāhu liŋ nira mulat,
paḍa ta kapaṙgatan maparikaṙmma saṅśaya sirān tĕkā-ŋ graha wanèḥ*

kapibala kapwa yāṅibĕrakĕn Anuŋ gunuṅ agöŋ ya ténusuṅ-usuŋ,
sakatiga lèn sakarwa sakapat wanèḥ maṅalimé maṅānĕmi kunaŋ,
kadi garuḍāṅlayaŋ mibĕrakĕn ƀaṭāra puruṣottamopama nikā,
tĕka ta ya riŋ ṇaƀastala gĕlāna taŋ grahagaṇān kasuṇḍuk alayū*

hana masalaṅgapan gunuṅ anak mahā sahaja yāgawé kaba-kaba,
Ikanaṅ i-soṙ mamuṇḍut anĕhĕṙ maṅuṇḍa kadi riṇḍi daṙppa tan aṅèl,
Ikanaṅ umuṅgu riŋ gagana yatna ṭan kaluputan widagđa gapitan,
sasasawi paŋhiḍĕpnya rikanaŋ gunuŋ ya mahaṅan yan uṅgu ri taṅan*

{śiꝁariṇī}
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = :17:

hanéki wré tuṅgal kagiri-giri göŋnyogra magalak,
Ahaṅkārāmbĕknyān guragaḍa tan aṅgān tuluṅana,
tinĕmpuḥnyā-ŋ pāṙśwādƀuta kapurupuḥ puḥ kayu pukaḥ,
bĕlaḥ bĕntaṙ śīṙṇna-ŋ watu kumalasā syūḥ kabarubuḥ*

wawaŋ sinwabnyékaŋ gunuṅ atiśayĕŋ göŋnyan aruhur,
kadi lwiṙ niŋ kāmī sĕḍĕṅ agul-agul tan wruh iṅ arĕs,
gunuŋ yāṅkĕn kanyā kadi ta manaṅis yan rinaƀasa,
kalimbak sakwèḥ niŋ talaga kaharan luḥnya humilī*

saśoka-ŋ haṅsā śā laki-bini muwaḥ sārasa masū,
humuŋ lāwan kumbaŋ ƀramita ya mibĕṙ yèṅ awaṅ-awaŋ,
manuk mānak monĕŋ muni ya manaṅis kapwa ya humuŋ,
ya tāṅkĕn śabdā niŋ gunuṅ alara wètnyān rinaƀasa*

Aṅin mādrĕs humyus tumama ya rikaŋ gahwara guhā,
ya tékośwāsanyān pinĕkul ikanaŋ wānarabala,
katūb pwékaŋ méǥa pracalita ri pāṙśwanya mapasaḥ,
ya tāṅkĕn kèn-kènyān rusak abayaṅan tulya kawudan*

maṇik maƀrā lumrāŋ marakata ri himbaŋnya sumawur,
ya tāṅkèn kĕṇḍitnyojwala kasarakat tulya ya pĕgat,
lumampaḥ pwékaŋ poḥ Asana wariṅin dé nikaṅ aṅin,
kadi pwāsāk moré Ikana ta gĕluŋ niŋ śikariṇī*

{mandākrānta}
– – – | – ⏑ ⏑ | ⏑ ⏑ ⏑ | – – ⏑ | – – ⏑ | – ⏓ = :17:

sāmpun moliḥ kapibala muliḥ śīǥra luṅhā kabèḥnya,
kapwāwwat-wwat gunuṅ i-sira saŋ rāmadéwān panĕmbaḥ,
timbun tékaŋ giri wara kabèḥ mwaŋ śilā mèru tulya,
māraryan māri-r irir irikaŋ pāṙśwa māṙ~nĕb kayunya*

#soḍaśas saṙggaḥ#
<prĕŧwītala>
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ = :17:

huwus tĕka Ikaŋ kapi prawara kapwa moliḥ gunuŋ,
madĕg ta sira saŋ nala pratita wiśwakaṙmmātmaja,
tumambakakĕnékanaŋ gunuṅ i-mađya niŋ sāgara,
Apan sira widagđa Uṇḍahagi niŋ watĕk wānara*

tibākĕn ikanaŋ gunuŋ Anuṅ agöŋ ya tāmuṅgwi sor,
tumūt gunuṅ anak Anékana Ikaŋ Umuṅgwiŋ ruhur,
śilātala subadđa kapwa tinatān tinumpaŋ tinap,
ya téka tinibān lĕmaḥ ya maratā tumūtaŋ hĕnī*

huwus winakĕtārĕṣik ya paripuṙṇna malwāratā,
sipatnya mabĕnĕṙ lawan watu tĕpinya kapwāpagèḥ,
satéja kadi téndranīla lumarap hĕnīnyāhirĕŋ,
kadi pwa paṅahā sumāṙgga nikanaŋ jaya śrī n-tĕkā*

Ukuṙnya kinawistarā nikana saṅgĕpan yojana,
dawā ni paṅidulnya pūṙṇna śata yojanātaḥ tĕpĕt,
tatan hana kasaṅśayériya subadđa tātañcala,
Ah-o saꝑala śakti saŋ nala wĕnaŋ tumambak tasik*

ri sāmpun ikanaŋ yaśātiśaya sétubanđādƀuta,
siraŋ daśamuꝁāṅrĕṅö saƀaya kampitékaŋ hati,
maṅĕn-n-aṅĕn ikaŋ samudra Atiƀīṣaṇālwādalĕm,
taŧāpi kawĕnaŋ tinambak inupāyan iŋ wānara*

sahaṙṣa ta naréndra rāma saha lakṣmaṇāṅastuti,
samaṅkana ta saŋ kapi prawara sugriwājaṙ sira,
lawan sahana niŋ wrayādƀuta manaḥnya kapwāmuji,
tumon paṅupakāra saŋ nala Apūṙwwa riŋ rāt kabéḥ*

madĕg ta sira saŋ raǥūttama wawaŋ Umĕntas sira,
lawan sahana niŋ kapi prawara wīra maṅkat kabèḥ,
sĕsĕk kakurutug humuŋ kadi ta śabda niŋ Ampuhan,
sadaṙppa ya masiṅhanāda sahananya mahyā humuŋ*

Anantara ḍatĕŋ siré tĕpi nikaŋ mahāsāgara,
sumĕṅka ta sirèŋ suwélagiri lor i-lĕṅkāpura,
gunuŋ parama-rāmya komala Alasnya konĕŋ Unĕŋ,
kadi pwa ya taman hyaṅ indra n-umarérikaŋ mānuṣa*

maṇik marakatādi yékana śilātalanyojwala,
pirak pinakapāṙśwa ƀāśwara sutéja puñcaknya mās,
hĕninya maṇi mutyahāra sumĕnö manojñān katon,
kadi pwa ya gunuŋ sumèru paḍa niŋ maṇik tan malaḥ*

Anuŋ hana lanā Umuṅgu riya déwa ganđaṙwwa lèn,
sacāraṇa hanāpsarī wwara ta kinnarī-kinnara,
mabaṅsi maṅiduŋ makinnara salāwuwīṇā wanèḥ,
Ah-o hayu nikaŋ gunuŋ kadi tumīmbaṅi-ŋ swaṙgga ya*

guhānya Atiśoƀa tulya pasaƀān ƀaṭāréndra ya,
satéja hana sūṙyyakānta ya dumèḥnya māwā yawās,
maṇik sꝑaṭika candrakānta ya śilātalanyāratā,
matīs ya malĕṅis ya toṅgwan ikanaŋ watĕk déwatā*

Asaṅǥani ya maṅgupit hana sĕḍĕŋ sadaṙppāsiwo,
macumbana wanèḥ macaṅkrama wijaḥ ya māmöṅ-amĕŋ,
yaŧāsuka manaḥnya muṅgu rikanaŋ suwélācala,
kadi pwa Amarāwatī maṅawatāra sākṣāt katon*

samudra himawān paḍanya paripūṙṇna kalyan maṣik,
triđātu ya watunya tulya Alakāwatī taṙ pahī,
Asiŋ sakaharĕp hanériya kadi pwa cintāmaṇī,
tatan Alaha yan kaḍatwana ƀaṭāra kāmānurun*

raǥūttama makin sahaṙṣa sira yan panĕk riŋ gunuŋ*
Anon kayu manoharākiris atis tahĕnyārĕṇĕb,
ꝑalanya matasak marūm Arupukan wanöḥ kwèḥ maḍām,
sĕkaṙnya sumĕkaṙ prakīṙṇna ya rurū rikaŋ ƀūtala*

{basantatilaka}
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = :14:

mandāra rāmya sumĕkaṙ kadi sāmpun ahyas,
mandā ṅ-aṅin ya ta tumūb ya tĕbĕŋ tan olaḥ,
mandā Ulaḥ juga kadi pwa masö manuŋsuŋ,
mandoni niŋ ƀramara matta Akĕn Ujaṙnya*

mwaŋ déwadāru ya marūm śuci somya sumrāk,
saṅké tuhanya hana rug mati kapwa yātwas,
kāwit-kawit ya manibèŋ maṇi sūṙyyakānta,
nityān kukus kadi pasaṅgrahan iŋ suwéla*

lāwan n-ikaŋ kayu kapuṙ ya Apūṙwwa riŋ rūm,
saṅké kulitnya tumitis maputiḥ gĕtiḥnya,
riŋ sūṙyyakānta katibān i-gĕtiḥnya lumrā,
mambö kukusnya kadi đūpa panuŋsuṅannya*

kaṙ-kolakā mađuka kapwa parĕŋ ya mawwaḥ,
lāwan lawaṅga manĕḍĕŋ ya wijaḥ makĕmbaŋ,
yékā ta nitya kahawan ri hawan nirākwèḥ,
tulyāhṅawit mawitakĕn mukawāsa mawwat*

malwālilaŋ talaga riŋ giripāṙśwa mahniŋ,
rāmyān katon kadi makon umarāṅinum wway,
tuñjuŋ kucup wahu kumumbu magöŋ mamuñjuŋ,
yékāñjalinya humarĕp kadi gorawāṅliŋ*

lāwan giliŋ-giliṅ agöŋ makiris kulitnya,
tulyānuman marakatottama paŋhiḍĕpnya,
mwaŋ haṅsa suswara Uninya malon manojña,
ṅké ṅgwāna saŋ praƀu kadi pwa ya maṅkanātaḥ*

kwèḥ tal magöŋ ri tĕpi niŋ talagātatātöb,
wwaḥnyān rurū kadi ta maŋhabalaŋ mamaṇḍĕm,
sakrođa riŋ liman alas tamalaḥ marādyus,
tuñjuŋ duwĕg_ wahu mĕkaṙ mananāñ ta dénya*

luṅhā sirāṙ laku sumĕṅka rikaŋ suwéla,
mankin kapaṅgih ikanaŋ kayu rāmya makwèḥ,
Aṅhiŋ mĕné mara kitān pinaran naréndra,
nā liŋnya kapwa masĕkaṙ ta kabèḥ mamĕṅ_pöŋ*

punnāga nĕp kurawakāṙjjuna kaṙṇnikāra,
poḥ cāmpakāsana palāśa Aśoka tañjuŋ,
lāwan wuṅū wuṅa kuniŋ wuṅa raṅga paṅgil,
sĕntiŋ basantatilakā manĕḍĕŋ kabèḥnya*

{rucira}
⏑ – ⏑ | – ⏑ ⏑ | ⏑ ⏑ – | ⏑ – ⏑ | ⏓ = :13:

daḍap matöb dalima paḍānĕḍĕŋ kabèḥ,
kawèni taŋ mulati ya saṅśayĕŋ Apuy,
Apuy niraŋ madana kunĕŋ Ikomurub,
maran_ gĕsĕŋ hati nira saŋ wiyoga wèḥ*

gawé niraŋ madana mawèḥ larèŋ jagat,
jagāṅayat laras anihāṅakĕn panaḥ,
panāđya riŋ priyawirahātikātara,
tatan wuruŋ rucira kataṅga yan kucup*

kucuṙ nikaŋ wway umĕlĕkaḥ sakèŋ watu,
wĕtunya śītala tuwi yālilaŋ maho,
Amoǥa téka milu mawèḥ panas Ikā,
ri kāla niŋ priyawirahā tatan matīs*

Atīta saŋ wiraha kariḥ niroṣađa,
sađaṙmma lāwan ikana saŋ kĕnèṅ unĕŋ,
Upāya tan hana kawĕnaŋ maḍömana,
manaḥ kĕnèŋ madanaśarāgni tīkṣṇa ya*

nayādi tan papakĕna téki niṙguṇa,
guṇāṅliput ya kasakitan ta dénya wèḥ,
nya wèḥ manaḥ raǥusuta śokamānasa,
sasaṙ hiḍĕp nira humĕnĕŋ sirāsuwè*

suwéla paṙbwata ramaṇīya Uttama,
tamāla komala tamalaḥ riké tĕmĕn,
taman niraŋ madana hiḍĕpku yānurun,
n-ururwakĕn priyawirahāmaṅun Unĕŋ*

{ƀramarawilaśita}
– – – | – ⏑ ⏑ | ⏑ ⏑ ⏑ | ⏑ ⏓ = :11:

lāwan lwaḥ-lwaḥ riya taman adalĕm,
kĕmbaŋ bajrojwala Amuja dilĕm,
muṅgwiŋ tĕmbiŋnya taruṇa samalĕm,
sumrāk rūmnyān kadi puḍak inalĕm*

jahnī yāhniŋ talaga kadi laṅit,
mambaŋ taŋ pās wulan upama nikā,
wintaŋ tulya-ŋ kusuma ya sumawur,
lumrā pwékaŋ sari kadi jalada*

molöm ambö suraƀi ya masĕkar,
molaḥ dé niŋ haṅin umirir alon,
monĕŋ kumbaŋ Umara riya mariŋ,
monĕŋ saŋ rāǥawa mulat iriya*

rāmyān rambat gaḍuṅ anĕḍĕṅ arūm,
ṅkāné wit niŋ paḍali paḍa milĕt,
kadyaṅgā niŋ Anakĕbi paḍa siḥ,
tan saḥ māṅol suku patakuraṅan*

saśrī yānluŋ hana ta ya maṅunĕŋ,
kapwomuṅgwīŋ paḍali paḍa milĕt,
kwèḥ kĕmbaŋnyānarawata sumawur,
tulyāṅrumbé malara kinawayuḥ*

māsiḥ taŋ waŋ Umulat i-sulasiḥ,
lwiṙnyān polaḥ kadi maṅasih-asiḥ,
sumyaŋ kumbaŋ maluyakĕna ṅ-asiḥ,
mĕṅgĕp miṅgat kadi manaḍah asiḥ*

mĕṇḍuṙ mĕṇḍuḥ paḍa-paḍa manĕḍĕŋ,
ṅkā tan mandĕl ƀramara kajĕnĕkan,
maṅkin monèŋ raǥusuta kaƀaran,
māṅè śoka-ŋ ƀramarawilasita*

{waṅśapatrapatita}
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓ = :17:

komala taŋ luruk-luruk atöb masĕkar asisihan,
bāŋ sawanèḥ-wanè-ḥ ya maputiḥ kadi ta winasĕhan,
paṇḍakaki prakiṙṇna ya mawoṙ wuṅa wari kasihan,
kwèḥ ƀramaromarériya lulut kadi kĕna kasihan*

mwaŋ kayu téja ronya kadi tambaga ya winasĕhan,
pāŋnya ya toṅgwan iŋ manuk anéka hana masĕsĕhan,
kapwa wijaḥ sadaṙppa masiwo marumah awurahan,
syuŋ muni lèn bayan paḍa widagđa kadi winarahan*

pāṙśwa nikaŋ suwéla ya kabèḥ paḍa makayu-kayu,
wwaḥ mamayaŋ payaṅgu masĕkaṙ mrĕdu paḍa rahayu,
ṅkā ri tĕgal-tĕgalnya maratottama matata hayu,
śudđa sĕkaṙnya yéka maputiḥ kadi ta ya gumuyu*

mwaŋ hana ho gaḍiŋ ya tumĕluŋ cala ya magiwaṅan,
tulya manĕmbahé sira hawisnya ya Upama taṅan,
ronya makiŋ tibā maputĕran ta ya Apan ahaṅan,
citta niraŋ wiyoga ya paḍanya maha sabayaṅan*

{dwitala}
⏑ ⏑ ⏑ | ⏑ ⏑ ⏑ | – ⏑ – | – ⏑ ⏓ = :12:

Aŧa ri tĕka niraŋ naréndrātmaja,
ri śiꝁara nikanaŋ suwélācala,
kalawan ikana taŋ watĕk wānara,
kadi-kadi ta sahasra siṅhāgalak*

prakaṭa paḍa humuŋ masiṅhānada,
kadi ta gĕrĕh i-śrĕṅga niŋ paṙbwata,
manuk umibĕr apūṙwwa kagyat kabèḥ,
makakarasak ikaŋ kĕnas yālayu*

kapi capala ya jāti moṅsil kabèḥ,
tuwi wĕlĕkaṅ aṅèl ya kapwālapā,
dadi ya rumaƀasékanaŋ wwa-wwahan,
wija-wijah arĕbut lumumpat parĕŋ*

wwara wuni mamanis ya poh ambawaŋ,
wwara wara-waraṅan kapuṇḍuŋ limus,
kamalaka wadarālwa wulwan limo,
kamalagi calakèt kukap gintuṅan*

wyu bakula maja luṅga sĕntul duhĕt,
panasa kamĕsa baṙkkakan sūkara,
rahu kacapi kawista laṅsĕb salak,
kalayu kalih asĕm rukĕm taṅgulun*

nahan ikana samūha niŋ wwa-wwahan,
ya pinarĕbutan iŋ watĕk wānara,
ꝑala makabarĕbĕl ya kontal wanèḥ,
hana rĕmĕk arĕmuk wiśīṙṇnān sirat*

kayu-kayu ya matöb ꝑalanyātasak,
kapibala Umaṅan yayātaḥ warèg,
kadi sujana maṅaṙjjanĕŋ mās maṇik,
parahita ya ta donya tan bukti ya*

#saptadaśamas saṙggaḥ#
<basantatilaka>
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = :14:

tat kāla saŋ praƀu daśānana rāga citta,
ṅkāné taman nata manaḥ nira tan patamban,
sītā siréka hana riŋ hati nityakāla,
Āśā gĕlāna rasa mātya sawèt nikaŋ hyun*

tātaṙ paṅan marika riŋ wĕṅi tan katurwan,
mosaḥ prapañca balisaḥ sira taṙ hanénak,
Aṅhiŋ siraŋ nrĕpasutām juga lot cinitta,
hāḥ kaṣṭa rāga manakit wiṣayāniwāṙyya*

mahyas maƀūṣaṇa makumkuma rājalīlā,
wastrā nirottama suganđa ginanđa riŋ mās,
sĕsrañcuṇinya sumĕnö lumarap maṇiknya,
rapwan kinahyunan anéka Ulaḥ nirāhyas*

māyā gaway nira cĕṅĕl naranāŧa rāma,
lāwan cĕṅĕl prawara lakṣmaṇa śudđa sākṣāt,
wadwā prawīra ya tikā mawa rodrarūpa,
cèṭī nihan mamawa ƀūṣaṇa mās apèni*

nāhan Ulaḥ nira Apūṙwwa mamañcanātaḥ,
saṅkā ya tan kalawanan dadi mèpwiṅ āmbĕk,
Aṅgā niraŋ janakarājasutān sināđya,
saṅkā ri tībra niran ahyun anékaƀāwa*

prāptèŋ taman tumama śīǥra taman wikalpa,
maṅgā hiḍĕp nira risaŋ wararājaputrī,
dényān huwus mati siraŋ nrĕpaputra rāma,
mojaṙ sirāmujuki haṙṣa sarāga maswī*

{punaṙmmada}
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏓ = :13:

Ari jānakī lihatanā Ikèŋ hulu,
takariñ cĕṅĕl nika si rāma tékihĕn,
kalawan si lakṣmaṇa nahan huwus mati,
Aparan ta liŋta kawĕkas ndya paŋhaḍā*

pinujinta śakti ni si rāǥawāsama,
tuhu yāsamèŋ wĕdi kaniṣṭa tat walĕs,
tuwi lumbu lambayuṅ akas ta yénarit,
nya kunaŋ bubuṙ paḍa ni rāma lakṣmaṇa*

ya mataŋnya liṅkwari manaḥta yātĕḍuḥ,
taṅ atīta kéwala wuwusku yat patiḥ,
Apa tan hanékana lĕwiḥ saké ry-aku,
I pĕjaḥ ni rāma Aparan kasaṅśaya*

Aku cakrawaṙtti jaya riŋ jagat kabèḥ,
tuwi rūpawān Aku Udāra saśriya,
Aku māsihāri kawaśāku dènta wèḥ,
kita rowaṅaṅkwari mamuktya sĕmbahĕn*

nya ta saŋ hyaṅ indra tuwi ƀakti téry-aku,
ratu dibya śakti paricāra ni ṅhulun,
tuwi tan sukāmbĕk irikaŋ sukottama,
ri sĕḍĕŋnya tan kita siwin lawan Aku*

yadiyat pituhwa sawuwusku hé priyā,
sira saŋ śacī tuwi matimpuhé kita,
lawan apsarī Atiśayèŋ halĕp kabèḥ,
Umawā guṇanya gawayanya té kita*

yadiyan naréndra janakāri saṅśayan,
yat akona liŋta Umarā ri mꜽŧila,
hana wastra dibya kalawan hĕmās maṇik,
sira yogya liŋta ya wawan saménaka*

nya ta ya-ŋ gaṅan sahana pawwaté sira,
haliman kĕbo turaga gaṙddaƀéṇḍitĕn,
hana moŋ warak wwara ta siṅha pañjaran,
hana riŋ waraṅka Ikanaŋ waraṅkakan*

hana lèn timiṅgila lawan Iwak tuli,
kalawan bĕbĕd hyu hana lumba-lumba lèn,
tamalaḥ ḍaḍaŋ pĕsut iwak liman wanèḥ,
tuwi lĕmbwarékana nahan ya rumpwana*

yadiyan kuraŋ Ikana liŋta pawwata,
Atagĕn siraŋ baruṇa haywa saṅśaya,
Umawā ta sési nikanaŋ tasik kabèḥ,
Iriṅĕn ya dé nira marā ri mꜽŧila*

kimutéka sési nikanaŋ Alas magöŋ,
Ikanaŋ manuk sahana niŋ kĕnas kabèḥ,
hana déwatā ya Atagĕn mawérikā,
dulurĕn ya dé nika kinonta pawwata*

kalawan manuk garuḍa Uttamĕŋ Agöŋ,
kuruṅan ya Uṅgwana nikā taman kalèn,
hana nāga yékana Umuṅgwa riŋ panay,
hana pārijāta ya Umuṅgwa riŋ wakul*

wwara ratna paṅkaja sahasrapatra ya,
ya ta milwa pawwata Apan mahādƀuta,
saꝑalān wawan ꝑala sakèŋ kadéwatan,
ndya kasaṅśayanta ri kité si rāwaṇa*

janakātmajāri ya mataŋnya yāsiha,
tuluṅĕn ṅhulun malara dènta kāsyasiḥ,
kadi tan si rāwaṇa hiḍĕpku riŋ hawak,
yadi tat pituhwa Aku hāḥ lĕhĕŋ pĕjaḥ*

{mālaƀāriṇi}
⏑ ⏑ – | ⏑ ⏑ – | ⏑ – ⏑ | – ⏓ = :11:
⏑ ⏑ – | – ⏑ ⏑ | – ⏑ – | ⏑ – ⏓ = :12:

Iti nā ta wuwus nirān panomaḥ,
sira saŋ rāwaṇa rāga haṙṣa tībra,
tuwi sési nikaŋ purī ri lĕṅkā,
ya ta winwat ya pawèḥ ri déwi sītā*

sira saŋ janakātmajāṙ sinomaḥ,
humĕnĕŋ tībra gĕlāna mūṙccitāśa,
ri pĕjaḥ naranāŧa rāmaƀadra,
ya paran niŋ hati milwa mātya tan lèn*

manaṅis maṅĕsaḥ mahos ya mosaḥ,
Ikanaŋ luḥ humilī nirantarādrĕs,
katibā wiparīta tār uđāni,
kumĕtĕṙ sanđi nikaŋ hawak kabèḥ graḥ*

mabaṅun matutuṙ masū masambat,
Umulat riŋ hulu saŋ naréndraputra,
kahiḍĕp pwa huwus hilaŋ sirèŋ rāt,
pariśudđa-ŋ hati tan hana-ŋ katrĕṣṇan*

maṅatīta manāmpur iŋ manaḥ dé,
matulaŋ riŋ pati niṙƀayékaṅ āmbĕk,
Inujaṙ nira śakti saŋ naréndra,
ri sawèt nī lara taṙ lĕgö sudīra*

A-ha nāŧa ƀaṭāra rāmaƀadra,
ndya mataŋnyat mati hāḥ laraṅku dènta,
takarin puruṣottamāṅśa déwa,
Umahā maŋdadi rākṣakā nikèŋ rāt*

paraméśwara śakti nāŧa riŋ rāt,
tuwi tan sora Ataḥ rikaŋ kaśūran,
kala rākṣasa janma Alpaśakti,
ndya mataŋnyat mati dénya yālaraṅku*

{prabođitā}
⏑ ⏑ – | ⏑ ⏑ – | ⏑ – ⏑ | ⏓ = :10:
⏑ ⏑ – | – ⏑ ⏑ | – ⏑ – | ⏑ ⏓ = :11:

nya ta saŋ ratu ṅūni riŋ saƀā,
Asamūhāta rikaŋ swayambara,
syapa śakti lĕwiḥ saké kita,
kita tuṅgal Umĕṭaŋ Ikaŋ laras*

nya ta saŋ rĕṣi rāma ƀāṙggawa,
Umawit saŋ praƀu ṅūni riŋ hawan,
rasikā ta wiśéṣa riŋ raṇa,
kita tan lèn ta sumorakĕn sira*

{mālaƀāriṇi}
⏑ ⏑ – | ⏑ ⏑ – | ⏑ – ⏑ | – ⏓ = :11:
⏑ ⏑ – | – ⏑ ⏑ | – ⏑ – | ⏑ – ⏓ = :12:

nya wuwus nira saŋ mahāṙṣi ṅūni,
kita tan lèn ta baśā rikaŋ triloka,
ri wĕnaŋta matī musuḥ rikĕŋ rāt,
śaraṇām niŋ magawé ta yajña pūjā*

riṅ anāgata rakwa riŋ dĕlāha,
kita maŋdadya manuṣya Ékacatra,
śaraṇā nikanaŋ jagat samasta,
Ikanaŋ dꜽtya kalĕṅka patyananta*

ya tikāna wuwus niraŋ mahāṙṣi,
kadi kāwéśa banaspati n-sirātaḥ,
mrĕṣawāda ṅ-ujaṙ Asamƀawèŋ rāt,
ri patinta praƀu hétu niŋ Awajña*

nya rĕṅönta naréndra saŋ jaṭāyu,
sira māsiḥ tumuluŋ ṅhulun ri ṅūni,
Umasö sira sāhasa prawīra,
mamatuk bāhu tamaṙ pĕjaḥ jugèŋ praŋ*

naranāŧa mataŋnya tat tahātaḥ,
kita matyāpa tatan pinaṇḍitèŋ praŋ,
lalu nisꝑala tan padon larasta,
paṅalaḥ riŋ tripuréka niṙguṇa pwa*

nya ta hétu nikāk wĕnaŋ sahiṣṇu,
tumahĕn taŋ lara tak patīyawakku,
ri huripta nahan hinèṙku tātaḥ,
ri patinta praƀu tan padon huripku*

saparanta Ataḥ ya tūtanaṅkwa,
tak adohāku saké sukunta nīŧa,
yadiyan kawawèṅ awécidéśa,
tamatan kāntuna ƀaktya nityakāla*

{swāgata}
– ⏑ – | ⏑ ⏑ ⏑ | – ⏑ ⏑ | – ⏓ = :11:

nā taṅis nira ta saŋ nrĕpaputrī,
tuṅkulīkana cĕṅĕl naranāŧa,
dibya saŋ praƀu Asiḥ nira riŋ rāt,
nā winaṙṇnana nirālara Āśā*

đaṙmma tan hana guṇanya rinakṣa,
taṙ wĕnaŋ ya tumuluŋ lara ni-ṅwaŋ,
saŋ naréśwara mahāṙdđika sāđu,
đaṙmma nitya ginawé nira tan lèn*

dāna puṇya Aparanta guṇanya,
tan wĕnaŋ śaraṇa rākṣaka māsiḥ,
saŋ narāđipa sadājapa yogī,
dāna puṇya ginawé nira nitya*

śīla tan hana guṇanya rinākṣa,
tan wĕnaŋ ya tumuluŋ lara ni-ṅwaŋ,
saŋ naréndra daśaśīla rinākṣa,
krođa tan hana jitèndriya śānta*

ƀakti riŋ guru lawan ta ri saŋ hyaŋ,
wyaṙŧa tan hana guṇanya hiḍĕpku,
Āṙyyaputra masamāđi mayajña,
nitya satwahita sātwika satya*

nya-ŋ parāṙŧa karuṇātmaka riŋ rāt,
wyaṙŧa nisꝑala ya tāpa guṇanya,
saŋ naréndra Anumāna rikèŋ rāt,
māsih iŋ wiku Udāra guṇajña*

hyaŋ basunđara jalāgni satéja,
hyaŋ haṅin gagana dakṣiṇa sūṙyya,
hyaŋ niśākara kitāmrĕtadéha,
Aṣṭamūṙtti kita déwa wiśéṣa*

ninda tāku ri kitékana saŋ hyaŋ,
lwiṙ ta-tan wulat i-śīla nikaŋ wwaŋ,
rāwaṇāđama durātmaka duṣṭa,
wèḥ pwa yāmĕnaṅataḥ tan asiḥ ta*

saŋ raǥūttama sudānta suśīla,
mānawāgama nahan ta tinūtan,
ndā taman paguṇa dènta kamuŋ hyaŋ,
māsih iŋ kuṭila đik wiđi duṣṭa*

hāḥ Ariṅku kita lakṣmaṇa sāđu,
puṇyamānta manulus kita riŋ rāt,
tat kasaḥ ta ri paran naranāŧa,
ndā ṅhulun kaluṣa tan Ilu hantu*

göŋ I-śakti naranāŧa Alaṅǥya,
rāma lakṣmaṇa ṅaranta rikèŋ rāt,
ndā ṅhulun kunaṅ iké Atipāpa,
hétu niŋ pati Amoǥa kitālaḥ*

Ꜽ prajāđipati rāwaṇa tiṅhal,
ndā nihan ya ta wuwusku rĕṅönta,
đaṙmma niŋ kadi kamīki taman lèn,
satya kéwala patibrata đaṙmma*

hétu niŋ turida tak mati ṅūni,
dénya tan mati siraŋ raǥuputra,
riŋ mĕné pwa ya huwus nira hantu,
sāhasāku ri huripku Awās ya*

{puṣpitāgra}
⏑ ⏑ ⏑ | ⏑ ⏑ ⏑ | – ⏑ – | ⏑ – ⏓ = :12:
⏑ ⏑ ⏑ | ⏑ – ⏑ | ⏑ – ⏑ | – ⏑ – | ⏓ = :13:

daśamuꝁa ya mataŋnya marya mojar,
kadi-kadi jambat ujaṙta jañjan akwèḥ,
tuwi-tuwi kita śakti cakrawaṙtti,
tat ahalĕpāta makolaha-ŋ wimāṙgga*

Asama-sama kitèŋ suđīra wīra,
praƀu wiƀawādƀuta Uttamèŋ praƀāwa,
saꝑala talapanéki jīwitaṅku,
Ikana tĕwĕkta tibākĕné gulūṅku*

kuśala ya ginawènta śāla dibya,
yaśa paripūṙṇna ya pūrakèŋ triloka,
rikana ta tulusanta mātyanāku,
tuhu-tuhu saŋ praƀu ƀūmipālakèŋ rāt*

yadin agĕlĕha ṅ-astra dèṅku liŋta,
saꝑala ta saŋ hyaṅ apuy Umātyanāku,
Asiṅ-asiṅa ta lèn mamātyanātaḥ,
tak apilihāta marāk paré saṅ āṙyya*

nahan ikana wuwus nirātisatya,
daśawadanāta muwaḥ manaḥ niropĕk,
salahasa sira kéraṅan kabāṅan,
miṅis awĕṅis laku kāsyasiḥ nirāsiḥ*

bari-bari ni wuwus niré si sītā,
maṅayam-ayam juga mātya tan padondon,
tan aṅĕn-aṅĕn iwĕḥ niké dadi wwaŋ,
lara-lara niŋ dadi tan baśéry-awaknya*

ndya kari guṇa nikaŋ patibratātaḥ,
kinaharĕpan n-apa tan wuruŋ kapaṅguḥ,
mati kita niyatā kari n-katĕmwa,
lĕhĕṅa kitāt mahurip mamuktya ƀoga*

takarin aku Iké praƀūttamèŋ rāt,
sakaharĕpaṅkw-Irikaŋ triloka dadya,
sapulu-puluha lakṣa séwu sītā,
kṣaṇika tĕkā ya mataŋnya tūt ujaṙku*

hayu-hayu ni wuwusku yogya liṅku,
ya juga taman pakalīṅa dénya māmbĕk,
Alah alara luluy mahān pamuṇḍuŋ,
kaguyu-guyun malaré k-apan mapuṅguŋ*

Ilu ta laku tuliḥ tan ora téki,
Ulih-ulihan riya luṇṭa dénya mojar,
wawa ta hulu ni rāma sawyakĕn ṅkā,
Abalaṅakĕn ta muwaḥ rikaŋ pacaryan*

daśamuꝁa ya ta liŋ nirātikopa,
Alah awuyuŋ sira héwa tan tinaṅgap,
lumaku sira muliḥ tĕkèŋ kaḍatwan,
maṅucap-ucap naya cĕṭṭa Ucꞓa caṅkak*

{swāgata}
– ⏑ – | ⏑ ⏑ ⏑ | – ⏑ ⏑ | – ⏓ = :11:

ndā ta tīta sira saŋ daśaśīṙṣa,
jānakī sira muwaḥ Ujarĕn ta,
mojarājar-ajar iŋ trijaṭāmwīt,
mātya tāturun apuy juga tan lén*

śoka kaṣṭatara saŋ trijaṭāśā,
dénya yaṙ pĕjaha saŋ nrĕpaputrī,
ndan manaḥnya manulus drĕḋaƀakti,
satya riŋ sira ya mātya tumūta*

tībra saŋ janakarājasutāmrĕm,
tan pisan kapati sanđi gupuḥ graḥ,
taṙ pahumbarah-araḥ wiparīta,
Oṣađā nira ta liŋ nira mātya*

madyarātri ya sĕḍĕŋ maturū ṅwaŋ,
tan hanāta ya mumik paḍa nidrā,
ṅkān pamoŋ Apuy apūṙwwa dilaḥnya,
mātya rakwa sira kapwa mamūjā*

jānakī sira surūpa sujanmā,
śudđa taŋ hati suniṙmmala ṅ-āmbĕk,
śudđa kèn ira suganđa ya somya,
śokamānasa sumāđya saṅ āṙyya*

swasti rāja Umarāđana saŋ hyaŋ,
citta tañcala dudug ri ƀaṭāra,
saprayojana sira praṇiđāna,
prāṙŧanā nira ri saŋ praƀu rāma*

ndaḥ ƀaṭāra kita bahni ṅaranta,
nyāku mātya Apa tad wulat i-ṅwaŋ,
taṙ pawèḥ suka-sukā ri manaḥku,
ndaḥ patin kasula tāku ƀaṭāra*

ndā kunaŋ ꝑala-ꝑalā ni patiṅku,
ƀukti tāwakun amūṙṣita ri hyaŋ,
rāmaƀadra sira téka tĕmuṅkwa,
mon sadadya pakurĕnku ya śudđa*

nī ta liŋ nira manĕmbah i-saŋ hyaŋ,
glāna yaṙ wulati saŋ trijaṭāsiḥ,
Aśrupāta humilī yaniwāṙyya,
mojar épu ya sawèt ni laranya*

dyaḥku toḥ ndya ta kunĕŋ lara ṅūni,
riŋ jagattraya rikaŋ suraloka,
riŋ kaŧā carita kāṇḍa Usāṇa,
nyāŋ muwaḥ tuladané kita ṅūni*

ndyèŋ purāṇa niyatèŋ Aji pūṙwwa,
maṅkanā kadi laranta laranya,
hāḥ Ah-o lalu lalis nira saŋ hyaŋ,
taṙ wulat rikaṅ ulaḥ kasusatyan*

wyaṙŧa kapwa guṇa niŋ guṇa satya, 
niṙguṇa-ŋ guṇa patibrata dé hyaŋ,
ndān ikaŋ maguṇa duṣṭa kaniṣṭa,
yèka tuṣṭi rikanaŋ wiđi duṣṭa*

hétu yan kadi wuwusku Awajñā,
dé niké pati niraŋ naranāŧa,
puṇyamānta guṇamānta guṇajña,
ḍū pĕjaḥ pwa sira hāḥ lalu saŋ hyaŋ*

kāla yan malara tībra makiṅkiŋ,
kampitékana matanya ya molaḥ,
nā mataŋnyan agiraŋ ta manaḥnya,
mājar-ājar i-siraŋ nrĕpaputrī*

{turagagati}
– ⏑ – | ⏑ ⏑ ⏑ | – ⏑ ⏑ | ⏑ ⏑ ⏓ = :12:

ndaḥ nihan śuƀanimitta t-iṅĕt-iṅĕt,
kampitékana mataṅku ya ri kiwān,
toharaḥ dyah aparan ndya kapuhara,
dé nikaŋ mata mahā-haru-hara ya*

ndak marèŋ giri suwéla ta sakarĕŋ,
ndak lawad sira bapaṅku yan ahurip,
mājarāku mati milwa ta ri kita,
yan huwus mati huwus syapa turidan*

dyaḥ nihan ya samayaṅku ta ri kita,
tāt amātya riṅ apuy kapara-paran,
hèrakĕñ juga tĕkāku ya masiha,
ṅkāna yan pĕjaha mātya lawan aku*

{ƀadralalita}
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ = :21:

trijaṭā nahan ya ta wuwusnya yékana pĕsatnya śīǥra ya mibĕr,
tĕka yèŋ suwéla giri ratna māya ya ta mèsi wānara kabèḥ,
tĕmu saŋ bapāśila rikaŋ śilātala suśīla sādara sira,
maharāja rāma hana riŋ palaṅka Ari lakṣmaṇāśila ri sor*

naranāŧa taṙ kĕna rikaŋ turū mulat ikaŋ wrayādƀuta dahat,
paḍa kapwa yāsrama Umĕtwakĕn kanipuṇanya riŋ raṇa kabèḥ,
trijaṭā masö mara ri saŋ bapa praṇata gorawāwara-waraḥ,
ri laranya yaṙ pĕjaha dèwi riŋ Apuy umātya riŋ kawa-kawa*

bapa hāḥ Alib hala niraŋ daśānana kalĕṅka bañcana dahat,
maharāja liŋ nira pĕjaḥ Ikaŋ hulu kinonakĕn wulatana,
ya ta hétu dèwi janakātmajāṙ pĕjaha liŋ nirāturun apuy,
ya tikāna donku bapa mājara ṅwaṅ iki mātya milwa ri sira*

lalu hāḥ laraṅkwanaku yaṇ ḍĕṅö sira ta mātya tātaha-tahan,
sira don dumèḥ haji tĕkā dumona I-siraŋ daśāsya taya lèn,
ya mataŋnya yatna ta tĕmĕn ry-ujaṙ haji tĕkākĕnanyu ri sira,
kalawan ta ƀakti mami tan kalén sira siwin lawan narapati*

laku tāt Uliḥ Anaku śīǥra-śīǥra ta waraḥ ri dèwi mahulun,
ri hurip praƀūttama-tamaṙ wikāra kalawan nihan kami kabèḥ,
ya tikā Ibĕṙnya ta ḍatĕŋ manĕmbah awaraḥ ta yālah agiraŋ,
Ataruŋ tikaŋ kĕtĕ-kĕtĕg mahosyan ikana swaranya kumĕtār*

jaya dèwi-déwa ta mulat manĕḥta ya sukā naréndra mahurip,
hana riŋ suwéla lawan āṙyya lakṣmaṇa kapīndra bāyutanaya,
bapa ni ṅhulun taman adoḥ lawan prawara wīra wānara kabèḥ,
Ibĕkan suśīla giri dé nikaŋ prawaga wéga yāsrama parĕŋ*

mamupak gunuŋ kaparapal mapaŋ kadi gĕlap rikaŋ kasaṅa ya,
Atiǥora ǥūṙṇnita gĕrĕḥ rikaŋ pralayakāla tulya ya humuŋ,
Ikanaŋ gunuŋ ya kaguluŋ dinĕmwan ahaṅan sinaṅga ri taṅan,
tamatan hanā juga kasaṅśayār alaha saŋ daśānana huwus*

hana manŧarāꝁya giri mandarādƀuta Apūṙwwa paṙbwata magöŋ,
kadi tan gunuŋ-gunuṅ inuṇḍa-Uṇḍa kadi siṅgi simban ahaṅan,
paḍa makrak atri ya masiṅhanāda kalalaḥ mamātyana musuḥ,
Ikanaŋ musuḥ kadi kasay hiḍĕpnya pususĕn ya riŋ kṣaṇika ya*

paḍa wīra đīra Atiśūra-sāra śaraṇā nikaŋ samara ya,
tuwi śakti ƀakti sapakon iraŋ nrĕpati sidđa dénya kadadi,
dinawutnya taŋ kayu magöŋ ya téka pabulus-bulusnya lumĕkas,
galagaḥ hiḍĕpnya riya yan gamĕl ya tamatan warĕg galigapĕn*

wwara tāmutĕṙ kayu magöŋ hanāta ya pataŋ puluḥ takuraṅa,
kadi ḍaṇḍa-ḍaṇḍa kadi taṙ lĕgön putĕrakĕn ya śīǥratara ya,
kapati-ŋ banaspati gĕlāna tībra wiparīta kèlu kaputĕr,
tak anon ta maṅkana daṅū Anuŋ paḍa-paḍanya kādƀuta dahat*

Aparan mataŋnya malarā manaḥta ya pahènakĕn hari-harin,
pawĕkas naréndra pituhun huripta kĕmitĕn taman haru-harā,
Umulat siré ṅhulun unĕŋ-Unĕŋ nira ri dèwi tībra ta kunĕŋ,
winurug ṅhulun muliha mohutĕn pĕjahakĕnta rakwa sakarĕŋ*

{turagagati}
– ⏑ – | ⏑ ⏑ ⏑ | – ⏑ ⏑ | ⏑ ⏑ ⏓ = :12:

dyaḥ mataŋnya ta rahup ta kamaligi,
nya-ŋ gurun lĕkas ikaŋ lara lĕpasa,
lālanéka hutita-ŋ hati malara,
mèḥ mara-ŋ suka tĕkā ri kita huwus*

nya-ŋ siliḥ ḍiri ḍatĕŋ wulati tadĕg,
ndaḥ tibākĕna ri saŋ hyaṅ apuy usĕn,
rapwa yan hilaṅ ikaŋ kaluṣa gĕsöŋ,
saŋ narāđipa nahan Aṅĕn-aṅĕnĕn*

dèwi tāgiraṅ amūja sira wawaŋ,
puṣpa đūpa saha dīpa ya pinasaŋ,
sopacāra caru niŋ raja-rajahan,
japyahoma paripūṙṇna ya ginaway*

wrĕtti saŋ hyaṅ ati śīǥra sira murub,
ṅkān panĕmbah umarèŋ kanaka maṇik,
jānakī saꝑala ƀakti Atiśaya,
prāṙŧanā nira ri saŋ nrĕpati jayā*

hé hutāśana ƀaṭāra hutipati,
déwawaktra kita déwa para wiđi,
ƀaktiwatsala ƀaṭāra guṇawiđi,
đārakèŋ giri basunđara jalađi*

déwa Uttama śiwāgni kita lĕwiḥ,
Aṣṭamūṙtti kita déwata sakala,
dibya Aṣṭaguṇa nityasa ri kita,
maṅkana-ŋ triguṇa dènta kakawaśa*

wīṙyyawān kita wiƀuḥ praƀu balawān,
déwa dānawa maṅastuti ri kita,
sidđa cāraṇa Umaṙcꞓana ri kita,
téja tulya rawi koṭi yan upama*

mwaŋ jagadđita ta ƀārata karuṇa,
ƀakti yékana winèḥta suka magöŋ,
tan kalèn kita paran niraṅ atapa,
mwaŋ siraŋ krĕtawiwéka suka sadā*

nitya kāruṇika sātwika ta kita,
hétu niŋ suka lawan guṇa ta kita,
mwaŋ kitékana mawèḥ wruha riṅ aji,
hétu niŋ manĕmu mokṣapada kita*

Ātmamāntra ta ƀaṭāra suka ya don,
hétu niŋ mala kalĕṅka ya hilaṅa,
kléśa pāpa nikanaŋ dadi lĕpasa,
wètnyasiḥ ta rikanaŋ sakala jana*

déwa hé triƀuwanéśwara dahana,
ndaḥ wulat ry-aku ƀaṭāra Anumata,
rāmaƀadra sira wèhĕn amĕnaṅa,
māsihéry-aku sukān patĕmu mami*

{wīralalita}
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓ = :16:

dèwi nahan prayojana nirātidibya ya tĕmĕn,
māri mapakṣa mātya ri hurip naréndra karĕṅö,
ndan lara niŋ wiyoga ta jugāta tapwan alilaŋ,
muṅgu rikaŋ palaṅka gumuliŋ sirāmaca-maca*

saŋ trijaṭā maṅaswakĕn anékawaṙṇna pinaṅan,
pāna sapaŧya māstawa suganđa maṇḍaga puli,
laṇḍuga tꜽla-tīla hana modakaṇḍa sagala,
nā ta masuk ri dèwi ri sĕḍĕŋ naréndra karĕṅö*

saŋ trijaṭān pamèt kaba-kabālahāsih atuhan,
mépu tumon manaḥ nira makūŋ macaṅkrama ta ya,
māmĕṅ-amĕŋ masinđyan agawé kudiŋ-kudiṅ asiŋ,
ménak aguywa-guywana nahan gawénya sakulĕm*

mwaŋ paricārikā paḍa masinđyanādya wihikan,
haṙṣa manaḥnya yan pasahuran sarāga magiraŋ,
konĕṅ unĕŋ swaranya karĕṅö mawèḥ lulut unĕŋ,
rāmya kiduŋnya kapwa sukacitta yān prahasana*

śrī janakātmajā malara tībra monĕṅ aṅaraŋ,
dé ni kiduŋ nikaŋ wwaṅ agawé prapañca ri sira,
maṙmma ḍatĕŋ suganđa waṅi niŋ Aśoka bakula,
mankin akūŋ manaḥ nira maṅĕn-n-aṅĕn raǥusuta*

hāḥ lalu niṙǥrĕṇanta hara liṅku manmaŧa wagus,
śīṙṇna hatiṅku dènta pinanaḥ tatan sipi pĕgat,
ḍīna dudū dahat tamak uđāni riŋ dadi kĕdö,
mātya kunĕŋ ya ménaka maran hilaŋ Ikaṅ unĕŋ*

maṅkana tīs ni téja nikanaŋ wulan Atiśaya,
ndan mapanas hiḍĕpku dadi Agni Ujwala murub,
puṙṇnama nitya tan kagunĕman sadā ya gumawaŋ,
hāḥ ndya ta yaṙ suka-ŋ priyawiyoga nitya linaran*

mwaŋ ta rikèŋ Aśokawana somya rāmya ya tĕmĕn,
bāp ta sĕkaṙ hanériya marūm nirantara rurū,
hāḥ ndya dumèḥ wiyoga kasukāna yan hana riya,
saŋ wiku mona monĕṅa manaḥ nirāṙ para riké*

maṅkana taŋ haṅin mrĕdu suganđa komala mirir,
ḍū magawé raras hati Unĕŋ ndya dé ya ta kunĕŋ,
mātra Ikaŋ gĕrĕḥ ya karĕṅö mawèh unĕṅ agöŋ,
hāḥ mata đūṙtta saŋ madana mèdi yāmarimisi*

ndak wulat iŋ laṅit kilat ikā tinonku lumarap,
māṙ hrĕdayaṅku dénya Umaṅĕn-n-aṅĕn priyawara,
yéki tĕwĕk niraŋ kusumacāpa tīkṣṇa hinunus,
nī tumibé hatiṅku humilī ta rāḥnya ri mata*

ganđa nikaŋ Aśoka Asanādi Utkaṭa sumār,
yéka panaḥ niraŋ madana rodra tīkṣṇa maṅani,
śakti ƀaṭāra manmaŧa panaḥ nirāpratihata,
hāḥ kadi mātya tāku mapanas hiḍĕpku riṅ umaḥ*

dèwi nahan ta liŋ nira tumūt sirāta tumurun,
maṅkin ikā manaḥnya magiraŋ sahaṙṣa ya kabèḥ,
lèn maṅidūŋ makinnara mabaṅsi lèn taṅ aṅigĕl,
nitya ṅ-atoṙ lawan mamawa tāmbu-tāmbularasa*

mwaŋ magawé ta junti karuṇa swaranya karĕṅö,
lon magawé sĕmut pupul ataḥ Asiŋ sakaharĕp,
dwadwal anékawaṙṇna lakĕtan tapé paṅisi lèn,
nā pinaṅanya ménak ahaṅöt bubuṙ caraṇa lén*

kapwa ta yāsĕkaṙ majĕnu kapwa mahyas asalin,
kapwa makèn lalāsa ya dukūla lāka tulalay,
kapwa raray rarā rahayu yukti yogya ya kabèḥ,
kapwa ta rāgacitta makin uttamèŋ prahasana*

lèn hana rākṣasī makuru rūkṣa morĕm awĕnĕs,
ndan kadurus ya barwaṅ ahuyaŋ maṅèl asiṅ ator,
wyāđi magöŋ wĕtĕŋnya kawayan nirantara kĕbĕs,
tan dwa gĕlāna sāsiṅ aparö paḍātukup iruŋ*

yéka pinatryakĕn paḍa kĕkĕl kabèḥ mawurahan,
méraṅ umūṙ ya mamrih alayū tinūt ya ginutuk,
glāna ṅ-atoṙ mamid mamuk akĕm taman kawulatan,
hèwa n-inum batoṙnya mawĕrö warĕg ya maturū*

dèwi dudū manaḥ nira maṅĕn-n-aṅĕn saṅ ahulun,
mèpu marèŋ prasāda gumuliŋ sirāturu-turū,
saŋ trijaṭā tumūt pamucaṅan nahan ya winawa,
mwaŋ mukawāsa Utkaṭa marūm kapūṙnya karĕṅö*

saŋ trijaṭā ya tāmupu sĕkaṙ pijĕṙ kajĕnĕkan,
cāmpaka yénikĕtnya n-inapus karaŋ bali wanèḥ,
nāŋ maṅunĕŋ puḍak ya ta milĕt mawoṙ ta ya gaḍuŋ,
dibya hayunya n-aṅwakĕn i-dèwi gorawa ta ya*

mwaŋ hana nāgapuṣpa tinĕnunya rāga ya wulat,
mwaŋ paḍalinya bāp paḍapaḍāputiḥ ya tinĕnun,
nāŋ dalimādƀutāmanis abāŋ karaŋ-karaṅ ikā,
bāp saruṇinya dibya makuniŋ mikĕt ya taruṇī*

{candrawilasita}
⏑ ⏑ ⏑ | ⏑ – – | – ⏑ ⏑ | ⏑ ⏑ ⏓ = :12:

paḍa maṅikĕt kĕmbaŋ wwara taruṇī,
saruṇi rinantay mwaŋ suka ya marūm,
hana manĕnun nīlotpala mahalĕp,
hana maṅalap tañjuŋ juga ya tinū*

hana ta manū kĕmbaŋ śrigaḍiṅ arūm,
sĕḍĕṅ arurū lumrā pinarĕbutan,
wwara marĕbut mĕṇḍuṙ paḍa mahalĕp,
maśiwa-siwo yāsiḥ paḍa masĕkar*

kañiri kucupnyākwèḥ hana masĕkar,
kadi Anumodèŋ mahyun asĕkara,
sa-kaya-kayanyāsiḥ mamupu sĕkar,
ya ta Inalapnyémpĕn ya tinulaṅan*

tuluṅi ta rowaŋnyāmilihi sĕkar,
lalita lawan sūtrékanaṅ inikĕt,
bakula pinolot riŋ puḍak ahalĕp,
winawa ri dèwī tuṣṭa sira mulat*

mulat ikanaŋ lèŋ śīǥra ya maṅalap,
kusuma kuraṇṭākwèḥ pada ya matöb,
sahana nikaŋ kĕmbaŋ ya ta Inalap,
ya ta sinalaṅsaŋ mwaŋ suraƀi marūm*

rahayu rinantay kapwa ya masĕkar,
tumula-tulaṙ yāmèt kusuma mahās,
mara riṅ aśokātyanta ya kasukan,
kadi grĕha saŋ hyaŋ manmaŧa ya katon*

maṅucap-ucap yāṅkĕn paḍa Ucapan,
Ilu ta tulaṙ dèwī sira Umulat,
wulat i-manawwaŋ kapwa malihaṅan,
pahayu kĕtā kèn-kènya sĕlĕtakĕn*

tuhu-tuhu dèwī waṅśaja manulus,
sari-sari tan lèn mānawa winuwus,
duga-duga dātā sāđu sira putus,
tak alaṅ-alaŋ wadwā ri sira huwus*

madulu-duluṙ yārumpukan asana,
maṅiduṅiduŋ yācaṅkrama kasukan,
maturu-turū roṇḍon pinakatilam,
tumĕṅa-tĕṅā riŋ candrawilasita*

{kusumawicitra}
⏑ ⏑ ⏑ | ⏑ – – | ⏑ ⏑ ⏑ | ⏑ – ⏓ = :12:

kumucur ikaŋ pañcuran atirāmya,
parijata muṅgwiŋ parigi paranti,
parawan umaṅsö mamupu sĕkaṙnya,
mara-marahup tan hana katakutnya*

wuṅa tali tambil hulur-uluranta,
wuṅa wari nīhan wwara I-ruhuṙnya,
wuṅa tĕlĕṅ akwèḥ kadi ta rinĕṅga,
wwara wuṅa raṅgādƀuta pacarĕṅga*

makuliliṅan riŋ talaga kabèḥnya,
paḍa mamupak paṅkaja sahananya,
sulur inalapnyāmĕṅ-amĕṅa donya,
paḍa masĕkaṙ kéśara rinurūnya*

tamala-malaḥ Utpala Inalapnya,
Ulih-ulihanyātiśaya halĕpnya,
ya tikana winwatnya ri sira dèwī,
lumaku muliḥ sokya-tara tar āgya*

Umirir alon-lon ikaṅ anilārūm,
kadi ta lum iŋ saŋ malara wiyoga,
kusuma rurū riŋ hawan atirāmya,
kadi pasĕgĕḥ niŋ kayu-kayu tuṣṭa*

hayu nira dèwī saꝑala sinĕmbaḥ,
tuwi sira satyātiśaya suśīla,
malara tuwin tan malupa ri saŋ hyaŋ,
tĕka ta mamūjèŋ kusumawicitra*

{mālinī}
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = :15:

Aŧa rahina ya sānpun māwa taŋ déśa rāmya,
dadi marahup amūjā jānakī satyaƀakti,
satata tan alupātaḥ satya riŋ déwapūjā,
tuhu-tuhu sira dèwī-déwatātaḥ cinitta*

hana ta wahu tawan strī kāsyasiḥ wwaŋ sujanmā,
priyawiraha ya monĕŋ tībra sambéga ṅāmbĕk,
Atiśaya ta manaḥnyāhyun ta riŋ sātwikāsiḥ,
saꝑala nira ta dèwī ƀakti nāhan ta liŋnya*

ya tikana hiḍĕpĕntā liṅku saŋ hyaŋ śarīra,
kita karika riyāpan janma mānuṣya hīna,
sakawĕnaṅa nikā taŋ kāya riŋ yuktikrĕtya,
sari-sari warahĕn tā tékanaŋ citta ƀaktya*

wulati kari ya kĕdwa ndan hanĕŋ Āgamokta,
tuwi carita rĕṅönta ꝁyāti riŋ kaṇḍaparwa,
saka-saka ṅuni tékiŋ kléśa saṅsāra ni ṅwaŋ,
ndan ikana ginawé taŋ ƀakti dé suŋ wiśéṣa*

ya ta Ikana wuwusnyātyanta sambéga māsiḥ,
maṅĕn-aṅĕn ikanā yan tan lanèŋ sokya sampat,
wulati ta sira dèwī wèt nikāmbĕknya ƀakti,
satata ta sira śoka ṅkām ri soṙ niŋ Aśoka*

#Aṣṭādaśamas saṙggaḥ#
<mālaƀāriṇi>
⏑ ⏑ – | ⏑ ⏑ – | ⏑ – ⏑ | – ⏓ = :11:
⏑ ⏑ – | – ⏑ ⏑ | – ⏑ – | ⏑ – ⏓ = :12:

nda tatīta sira-ŋ naréndraputrī,
sira saṇ ƀūpati rāwaṇojarĕn ta,
magawé naya bañcanātiduṣṭa,
kalaran śoka kasoran iŋ kaśūran*

śuka sāraṇa śīra sāra śakti,
śaraṇā riŋ raṇa yogya wīra đīra,
ya ta cāra kinon iraŋ daśāsya,
mahasa ṅkāna rikaŋ gunuŋ suwéla*

milaṅa-ŋ bala wānara prawīra,
wruha riŋ śakti lawan dudū manaḥnya,
kalawan kapirāja yan subadđā,
wĕnaṅomātyaŧawā yaŧāsukātūt*

ya Ikā ta pakon iraŋ daśāsya,
dadi luṅhā śuka sāraṇātiśīǥra,
tĕka yèŋ giri riŋ suwélanāma,
tĕmahan wānararūpa bañcanātaḥ*

Umulat ta siraŋ wiƀīṣaṇāꝁya,
dadi maṅsö sira đīra sāha sojar,
śuka sāraṇa Ꜽ-mapéki donmu,
Apa mĕṅgĕp wray iké Atīta duṣṭa*

ya Ikāna wuwus nirān patakwan,
humĕnĕŋ taŋ śuka sāraṇāṙdđa méraŋ,
Inasö ya Inambulan tinonton,
sinikĕp yénapusan wawaŋ ta winwat*

Umulat naranāŧa rāmaƀadra,
dadi mojaṙ ta sirèŋ wiƀīṣaṇādi,
wrayapéki ta kāsyasiḥ binanđa,
Apa doṣanya lukan laraṅku dénya*

jaya hé nrĕpa tan watĕkta téki,
ya Iké rākṣasa cāra saŋ daśāsya,
śuka sāraṇa ya prawīra riŋ rāt,
tuwi yāwānara bañcanéki donya*

ndya kunaŋ pwa wuwus ƀaṭāra tātaḥ,
ya tikānuŋ taḍahĕn taman kalèna,
ya mataŋnyan inaswakĕn ya winwat,
yadiyan patyana yan mapā gatinya*

tamatan kĕna téki patyananta,
syapa tékāwarahé tuhanya wrĕtta,
luputīkana banđananya tosĕn,
mara yan śīǥra tĕké tuhanya mojar*

Iti nā ta wuwus ƀaṭāra rāma,
mari taŋ rākṣasa kāpusan sutrĕpta,
Umasö ya wawaŋ madĕg manĕmbaḥ,
Umuliḥ śīǥra huwus ḍatĕŋ ri lĕṅkā*

satĕkanya satuṣṭa māri śoka,
Umasuk tèŋ wataṅan wawaŋ ta mojar,
satinonya yaŧāṙŧa dénya mājar,
I siraŋ rākṣasa rāwaṇāđirāja*

maharāja kamīkihĕn kinonkon,
Umara ṅkā ri musuḥta rāmaƀadra,
Ibĕkan wray ikaŋ gunuŋ suwèla,
tĕka riŋ pāṙśwa kabèh i-soṙ sĕsĕk-sök*

paḍa śakti ya kapwa tan pahīṅan,
mamupak paṙbwata mèrutulya riŋ göŋ,
paripūṙṇna subadđa sétubanđa,
ya tikāpūṙwwa gawénya kādƀutèŋ rāt*

Umuliḥ Ikanaŋ gunuŋ kadi lwaḥ,
Ikanaŋ sāgara tulya paṙbwatāwān,
ri sawètnyan agöŋ ta śakti niŋ wray,
taya mèwĕḥ taya duṙgga dénya kabwat*

sahananya ta ƀrĕtya śakti ƀakti,
ri siraŋ rāǥawa yālilaŋ manaḥnya,
pawanātmaja tan dudū hiḍĕpnya,
tuwi saŋ Aṅgada tan surud ya māsiḥ*

{Aparawaktra}
⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = :11:
⏑ ⏑ ⏑ | ⏑ – ⏑ | ⏑ – ⏑ | – ⏑ ⏓ = :12:

gawa-gawaya gawākṣa jāmbawān,
saha nala nīla suséna késari,
śaraƀa wrĕṣaƀa Indrajānu lèn,
kumuda darīmuꝁa ganđamādana*

{puṣpitāgra}
⏑ ⏑ ⏑ | ⏑ ⏑ ⏑ | – ⏑ – | ⏑ – ⏓ = :12:
⏑ ⏑ ⏑ | ⏑ – ⏑ | ⏑ – ⏑ | – ⏑ – | ⏓ = :13:

dwiwiđa panasa ƀīmawaktra tāra,
winata śuƀodara kālawaktra đūmra,
śatabali kalawan sꝑuṭākṣa mꜽnda,
đruwasa đanuṙđara dāma mattahasti*

nahan ikana wiśéṣa muꝁya niŋ wré,
Atiśaya rodra ya kālamrĕtyu sākṣāt,
kagiri-giri Ulaḥnya lèn wulatnya,
gumuyu maśabda masoṙ gĕlap ta dénya*

{Aparawaktra}
⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = :11:
⏑ ⏑ ⏑ | ⏑ – ⏑ | ⏑ – ⏑ | – ⏑ ⏓ = :12:

Ikana ta ya kabèḥnya tan kalèn,
Ikana manaḥnya ta ƀakti kéwala,
raǥusuta sira liṅga déwatā,
rikana hatinya kabèḥnya wānara*

sagila mati kacidra ta ṅhulun,
Inamah-amaḥ nira saŋ wiƀīṣaṇa,
raǥusuta sira sāđu taṙ pawèḥ,
sira humurip ri patikta hé praƀu*

{waṅśasŧa}
⏑ – ⏑ | – – ⏑ | ⏑ – ⏑ | – ⏑ ⏓ = :12:

mataŋnya hé ƀūpati yogya tāpĕsa,
nihan ta-taṅguḥ mami karwa yālapĕn,
lanā mahārāja mamuktya don iké,
tatan sakèŋ drohaka ƀakti hétuka*

matūta tātaḥ maharāja ménaka,
lawan siraŋ rāma maran lanā ṅ-inak,
sitā sirékāna wawan mĕnèŋ gĕlĕk,
Apan sirékā ta dumèḥ tukaṙ hana*

{Upajāti waṅśa}
⏓ – ⏑ | – – ⏑ | ⏑ – ⏑ | – ⏑ ⏓ = :12:

nahan wuwus niŋ śuka sāraṇāhayu,
mataṅguh iŋ yukti Asiḥnya mapraƀu,
sakrođa saŋ rāwaṇa yaṙ tinaṅguhan,
mojaṙ kabāṅan sira wèt nikaŋ galak*

hāḥ đik mahākaśmala ƀrĕtya tan waras,
tuhun ṅaran rākṣasa tan pasāra ya,
Alaḥ magöŋ tībra takutmu riŋ musuḥ,
makon ta ko ƀaktya taman wruh īŋ Iraŋ*

tan déwa tan rākṣasa tékanaŋ musuḥ,
ya wānarātyanta kaniṣṭa yāđama,
sawèt niké pāpamu tan prawīra ko,
Alaḥ dudī cittamu ƀakti riŋ musuḥ*

{waṅśasŧa}
⏑ – ⏑ | – – ⏑ | ⏑ – ⏑ | – ⏑ ⏓ = :12:

pratīta riŋ sāra ya śūra riŋ daṅū,
mĕné pwa yāsāra ya cāra duṙyyaśa,
milag pwa yuḥ mūṙ laku ko parèŋ musuḥ,
wĕgil Ikaŋ hīna wiƀīṣaṇāđama*

nahan wuwus saŋ daśaśiṙṣa yāgĕlĕŋ,
madĕg manĕmbaḥ śuka sāraṇātakut,
praƀuṅku tātan huniṅan wuwus salaḥ,
Apan-n-asiḥ ƀakti ya donya tan kalèn*

kunaŋ pwa yan papraṅa budđya saŋ praƀu,
nya saṅhulun mātya rikaŋ raṇāṅgaṇa,
byayā mahārāja Iké hurip mami,
ꝑalā ni kāsiḥ ta magöŋ ri saṅhulun*

lawan ndya yatnā maharāja riŋ musuḥ,
Anuŋ Upāyā gawayĕn mĕnèŋ gĕlĕk,
nihan patik saŋ praƀu tan Alāṅ-alaŋ,
Ujaṙ mahārāja kunaŋ nahan rĕṅön*

ndya dona niŋ nīti lawan nayojarĕn,
Apan kaniṣṭéka musuḥta wānara,
Atag tikaŋ śāwara mĕtwa riŋ raṇa,
tulup panaḥ yéka wawan lawan Asu*

lawan n-ikāṅhiŋ guṇa yogya saṅgrahan,
huwus katon śīṙṇna nanānya dé nikā,
Ikā pwa wèḥ kwèḥnya kunaŋ hanāluput,
nahan kayatnākĕna saŋ mahābala*

{prĕŧwītala}
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ = :17:

nahan n-ikana liŋnya riŋ daśamuꝁātiđīra-ŋ manaḥ,
nda tīta rasikā siraŋ nrĕpati rāmaƀadrājarĕn,
prayatna maṅulī-huliḥ sira mamèt upāyāhayu,
wiƀīṣaṇa kapīndra māruti nahan ta rowaŋ nira*

saṅ aṅgada Uliḥ naréndra maṅaṅĕn-n-aṅĕn tan kalèn,
suđīra balawān prawīra sira śūra sārāsama,
sirékana ta dūta saŋ praƀu kinon marā riŋ musuḥ,
tumaṅguhana saŋ daśānana Asiḥ nirèŋ rāt ya don*

saṅ aṅgada kinon lumakwa parituṣṭa tāmbĕk nira,
ri ƀakti nira hétu tan n-alaṅ-alaŋ ri saŋ rāǥawa,
ya tékana pĕsat nirāṙ laku mibĕṙ lumumpat sira,
haṅin nira sarodra kādƀuta Ikaŋ sa-lĕṅkāpura*

Ikaŋ đwaja tikĕl katon awanimitta séṇḍuŋ riwut,
pĕtĕŋ katatakut ya gĕntĕr atirodra guntuṙ kĕtug,
gĕrĕḥ pwa ya magĕnturan maputĕran tikaŋ handaru,
lĕbū ya ta mĕlĕk mawū mawalikan tikaŋ rākṣasa*

Anantara pĕtĕŋ hilaŋ mĕtu ƀaṭāra sūṙyyāsinaŋ,
ḍatĕŋ ta siraṅ aṅgadākya mahawan tatambak masuk,
pragalƀa sira đīra niṙƀaya tataṙ lĕgö riŋ saƀā,
sawismaya siraŋ daśānana tumon ulaḥ sāhasa*

rikaŋ wataṅan uṅgu saŋ daśamuꝁāta taŋ ƀrĕtya bāp,
Ikaŋ Awanimitta tātan iniwö wiśāta-ŋ manaḥ,
masö ta siraṅ aṅgadāśila wawaŋ ta mojaṙ sira,
Ikaŋ swara malon prakāśa karĕṅö mawās ƀyakta ya*

daśānana kitaŋ prajāđipa wuwusku yékin rĕṅön,
nihan n-aku ta bāliputra karĕṅö pratītāṅgada,
ƀaṭāra raǥuputra rāma sira nāŧa niŋ rāt kabèḥ,
sirékana makon marā ri kita hétukanya-k para*

kumona kita ƀaktya donku saha ƀrĕtya tānĕmbaha,
huripta tadahĕn maran kita lanā mamuktya-ŋ śri ya,
samūlya hana riŋ kaḍatwan alapĕn wawan pawwata,
Apèni maṇi ratna mādulura dèwi sītā r-uliḥ*

yadin wihaṅa tat t-anĕmbaha mawā siraŋ mꜽŧilī,
siraŋ nrĕpati rāmaƀadra biṣamān sumīṙṇnānana,
mawās ta kita mātya đūlya tamatan paśéṣā kabèḥ,
Apan sira lĕwiḥ parākrama nirèŋ jagat wīṙyyawān*

lawan ndya kari dona ni-ṅwaṅ aƀimāna tātaḥ sadā,
ṙyya nitya nikanaŋ hurip tuwi kayowanan tan lanā,
Ikaŋ suka kilat paḍanya lumarap taman śāśwata,
tuwin priya samāgamāsama-saméki riŋ cañcala*

Ah-o lalu lalista mūṙkꝁa ri gulūnta saŋ rāwaṇa,
Amoǥa kita moha mūḋa paradāra momo manaḥ,
panaḥ nira ƀaṭāra rāma Atitībra tīkṣṇāpanas,
tamat hiḍĕp ikā haraḥ guragaḍāƀimāna-ŋ manaḥ*

nahan ya ta wuwus saṅ aṅgada sakontukānaṅguhi,
daśānana mabāŋ prakampita ṅ-awak sawèt niŋ galak,
halis nira ya cāla kumrut ikanaŋ lalāṭārĕṅū,
wulat nira ya tāwĕlū tudiṅi téka saŋ Aṅgada*

{śiꝁariṇī}
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = :17:

Ah-o niṙlajjékiŋ plawaga kadurus pāpa ya dahat,
bali pwékī đīrèṅ aṅĕn-aṅĕn apan bālitanaya,
luluy jañjan tꜷn mèraṅ ikaṅ umulat ri ṙyya Ađama,
rumūg taŋ đaṙmmāgöŋ mawara-warah iŋ wīṙyya balawān*

Alaḥ damƀāƀaṅga Agati ya tan olin kakawaśa,
kaniṣṭanyān pāmbĕk sumiwi Ikanaŋ śatru kaluśa,
taman sūpĕn tékā hatimu ri pĕjaḥ niŋ bapa kunaŋ,
guru drobātyantèŋ kanaraka Ikèŋ wānara lumud*

tatan wis tāwaknyān mahala ya mamèt milwa kahalā,
waliŋnya ṅwaŋ mūḋā kawĕnaṅa ta dényān paṅujari,
ƀaṭārātaḥ sākṣāt sira tuwi kumonāku Umawā,
Ikaŋ sītā ṅkāné raǥusuta tak aṅgā kimuta ko*

t-uliḥ tosĕn pājāri ratumu tak aṅgān pamatiha,
lawan kon tomaṅswāgĕlara malagā kon lumĕkasa,
sahasrā rāmānuŋ tĕka pariƀawā tak matakuta,
kahī tuṅgal mwaŋ wré tuhaburu nahan murwa juga ya*

nahan tojaṙ saŋ rāwaṇa muman-uman dūta saƀaya,
malĕs mojaṙ saŋ bālitanaya madĕg krođa ta sira,
pamĕṅpöŋ pojaṙ ko kalana kadi tan mātya ya huwus,
katon lwiṙmun śīṙṇnā saha bala ta dé saŋ raǥusuta*

nahan tojaṙ saŋ Aṅgada dadi muliḥ niṙƀaya sira,
daśagrīwātyantèŋ saƀaya saha ƀrĕtyāṅulih-uliḥ,
Ulaḥ lèn lwīṙ tātan kadi daṅu-daṅū Aṙdđa masĕnĕḥ,
sawèt niŋ mānāgöŋ kadi tan atakut đīra yan adĕg*

nda tīta lwiṙ saŋ rāwaṇa Ikana saŋ Aṅgada t-ujar,
wawaŋ prāpta ṅkānĕŋ giriwara masuk śīǥra ri dalĕm,
manĕmbaḥ maṅsö sādara sira ri saŋ rāmawijaya,
wawaŋ mojaṙ mājaṙ ta sira ri Ujaṙ saŋ daśamuꝁa*

mulat maṅsö saŋ lakṣmaṇa milu ta saŋ nīla nala lén,
masuk saŋ sugrīwānilasuta susénākya winata,
tumūt sakwèḥ niŋ wré maśila maduluṙ kapwa ta humuŋ,
kinon muktyékānaŋ ꝑala saꝑala muṅgwiŋ śiꝁariṇī*

#nawadaśamas saṙggaḥ#
<praharaṇakalika>
⏑ ⏑ ⏑ | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓ = :14:

krama huwus amaṅan ꝑala sahana nikaŋ,
kapibala paripūṙṇna ya tan alah-alaḥ,
makin atiśaya sāhasa paḍa magalak,
kalalah umahĕm ahyun amususa musuḥ*

tuwi-tuwi bala rākṣasa paḍa kalalaḥ,
sĕḍĕṅ amaṅan agoṣṭi ya wijah aṅinum,
manĕwĕri ya maƀūṣaṇa kanaka maṇik,
muꝁa ḍaḍa Ibĕkan jĕnu paḍa masĕkar*

dadi maṅadĕg anambutakĕna si gadā,
curiga krĕtala lori muśala paraśu,
bulusuligi sa-lāṅgala śarađi laras,
triśika paṭiśa sapraharaṇa kuliśa*

mĕtu ta ya rikanaŋ kuṭawara waṅunan,
đwaja tuwi tĕṅĕran ya paḍa pinasaṅan,
kuda ya rinasukan gaja ya kinawacan,
raŧa ya Inibĕkan praharaṇa kalikā*

{Upendrabajra}
⏑ – ⏑ | – – ⏑ | ⏑ – ⏑ | – ⏓ = :11:

sĕḍĕŋ nikaŋ rākṣasawīra yāwū,
humuŋ ya mahyā kalalaḥ ya maṅhèr,
saśoka saṇ rāwaṇa mohacitta,
ṇ-ḍĕṅö siraŋ rāma hanèŋ suwéla*

rajaḥ tamaḥ niŋ hati tībra wrĕdđi,
lawan nikaŋ mātsara rāga Iṙṣyā,
Iké si sītā ya ta patyanaṅkwa,
tatan riko tan ry-aku liŋ nirāśā*

r-aṅĕn-n-aṅĕn kaśmala duṙyyaśèŋ rāt,
ri pāpa niŋ strīwađa yātiǥora,
madĕg g-ahĕṅkāra lawan kađīran,
manaḥ manāṅdé pĕjahèŋ raṇāṅga*

r-atag ta saŋ mantri patiḥ prahasta,
lawan mahāpāṙśwa ǥaṭodarākya,
tumūt wirūpākṣa wilohitākṣa,
yupākṣa kānĕm nira mantri muꝁya*

{Upajāti bajra}
⏓ – ⏑ | – – ⏑ | ⏑ – ⏑ | – ⏓ = :11:

Anuŋ mahāśakti balaprađāna,
mitraǥna lāwan praǥasa prajaṅǥa,
saŋ jambumāli Aśanipraƀākyas,
đūwrākṣa Ākampana bajramuṣṭi*

déwāntakānak nira saŋ daśāsya,
narāntaka mwaŋ triśiraḥ trikāya,
Anuŋ Anak saŋ Ari kumƀakaṙṇna,
praśāsta riŋ rāt si nikumƀa kumƀa*

Ikā ta saŋ mantri bala prawīra,
wadwā ni wadwā nira koṭi-koṭi,
mahöm mahāśūra ya sāra riŋ praŋ,
tīkṣṇāyuđanyogra kadīndrabajra*

{sragđara}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = :21:

tat kālanyān inājñan sahana-hana nikaŋ rākṣasomĕtwa riŋ praŋ,
tinyup taŋ śaṅka saṅꝁyānya ya Inatus-atus koṭi lakṣā parāḍya,
śabdanyātyuǥra mapyak prakaṭa kadi gĕlap sapta pātāla molaḥ,
lyab taŋ rāt ƀūṙ-ƀuwaḥ-swaḥ kadi ta ya śiwakaŋ Aṇḍa koṇḍākyakāṇḍĕk*

lèn kĕṇḍaŋ koṭi-koṭyaṙwuda niyuta humuŋ ǥora gambīra śabda,
yan ginwal méǥa samwaṙttaka juga gumuruḥ ƀūmi méṅguŋ gumĕntĕr,
trus twas niŋ wwaŋ pwa dényānarawata kumĕtĕṙ kātara-ŋ kāla-kāla,
monīkaŋ maṙddalādrĕs saha paṭaha mahāsāra masraŋ makaṅsi*

maṅhrik taŋ tuṅgaṅan kwèḥ paḍa tahu mamusuḥ syuḥ masāk sénasönya,
maŋhrĕṅguŋ taŋ gajaḥ ǥūṙṇnita rasa lĕbura-ŋ rājya lĕṅkā mawāgyut,
kāgyat tékaŋ kĕnas riŋ wana gahana-hanan glāna mūṙcꞓān kagöman,
dé niŋ śabdātiǥorādƀuta kadi rubuha-ŋ paṙbwatārūga śīṙṇna*

saŋ śūrātyanta tuṣṭān uni sahana nikaŋ śaṅka kĕṇḍaŋ Asaṅꝁya,
maṅkin magyā Umĕtwèŋ raṇa hana maṅadĕg kapwa tāsiṅhanāda,
sāmbut kontaṙnya lāwan karatala pinĕniŋ śūla lèn candrahāsa,
tan dwān tindak tumandaŋ wijah aṅigĕl ikaŋ wīra pañcāyuđajña*

saŋ wruḥ riŋ hastiśikṣā sira Ika mamanèk riŋ liman matta daṙppa,
yatnānuṅgaŋ manāmpil curiga Ikana saŋ paṇḍitèŋ śālihotra,
lèn tékaŋ rākṣasānuŋ suƀaga winihikan rī đanuṙwédaśāstra,
kapwādandan Umuṅgwiŋ raŧa hana humaḍaŋ sāraŧinyātisāra*

krorākārékanaŋ rākṣasa mamawa Arug kapwa maswāṅga ƀinna,
wintaŋ-wintaŋ ni kantaṙnya ya kanaka mabāŋ lèn maṇik ry-āntaranya,
tan swaŋ swaṅganya siṅhākrĕti ya katatakut mrĕtyu yomrĕm tumon ya,
saŋ hyaŋ kālāta kolāhala mawĕdi tumon lwiṙnya rodrātirodra*

maṅkat saŋ śaktimāntākawaca wĕsi sĕsök wuntu taŋ māṙgga dènya,
toḥ tuṇḍuŋ taŋ panĕṇḍas laku-laku ta huwus liŋnya saṅké sĕsöknya,
maṅkā tékāyuđanyojwala paraśu magöŋ lwānya gaṅsal ḍĕpā ya,
yāwat yāmraŋ musuḥ riŋ samara daṅu-daṅī tan papiŋ rwéka dénya*

sāṅkat niŋ wīra mahyā paḍahi paḍa humuŋ tūt hawan śaṅka tinyup,
tuṣṭékaŋ wīrapatnī gumuyu ya magiraŋ n-ton siraŋ swāmi mĕtwa,
suṇḍaŋ téka priyanyān laku maṅatĕrakĕn ṅkā ri hèŋ niŋ kaḍatwan,
swāmī ndaḥ yatna-yatnāmriha ta yaśa nahan liŋnya mamwīt manĕmbaḥ*

tātan maṅkā Ikaŋ strī wĕdi-wĕdi manaṅis kwèḥ kapöyöḥ Umĕṇḍĕk,
kapwān tiṅhal tumuṅkul makiḍupuh akuśā kāsyasiḥ wètnyasiḥnya,
saŋ wīrāsiḥ tumiṅhal hati nira kalaran kāsyasiḥ luḥ kumĕmbĕŋ,
mantuk tuntun ta kāsiḥnyan arĕki sakarĕŋ kolakĕn pèri luḥnya*

śrĕṅgārārum Ikaŋ strī wahu kĕna riṅ asiḥ yāsayut śīǥra mojar,
swāmī taṅhèṙ pwa tāḍū lalu tan anumatanté sĕḍĕŋ glāna monĕŋ,
haywāgyā milwa mātya ṅhulun aturun apuy yaṙ pĕjaḥ nā ta liŋnya,
trĕṣṇā saŋ wīra maṅhèṙ dadi sira sumĕlaŋ lālanékaŋ wara strī*

molĕm maṅliḥ hanékiŋ wahu sĕḍĕṅ aṅiḍam komalārūm wulatnya,
mapway-pway somya saśrī wulat agawayasiḥ maŋdudut citta rāgi,
rumbé tékā gĕluŋnyāhirĕṅ alĕṅis alit rāmyan uṅgwī pipinya,
sambé saŋ swāmi mamriḥ lumaku ya kumĕtĕṙ tūṙnya māpĕs wĕtisnya*

swāmī toliḥ pwa ta ṅwaŋ lalu takarih iké tan Asiḥ tātar onĕŋ,
ndā tan karyāku milwa ṅhulun umĕtu tamak sāha saṅké sukunta,
Aṅgānyāt mātya tādé Aku ta pĕjahanāwakku mātyātamūka,
saṅké ƀaktiṅku yāṅhiŋ kita juga kaharan liṅga muṅgwiŋ hatiṅku*

lāwan yan kāntunātaḥ syapa ta kadi kitānuŋ mahāté tuwuḥku,
mwaŋ maŋ­rākṣā kitātaḥ taṅisana śaraṇā yan tĕkāŋ duḥkakāla,
Āpan tā mitra kāsiḥ Aku tamak akadaŋ taṙ wulat rāma-réṇa,
saṅké doṣaṅku k-āŋlĕs mara ri kita Alaḥ tībra mahyun tak amwīt*

nā liŋnyāsiḥ manĕmbaḥ drawa ta hati nikaŋ wīra masnéha māsiḥ,
wèt ni hyunyékanānuŋ Umawaya ri sirānlud sĕḍĕŋ gaṙbƀinī ya,
puḥ ṅ-āmbĕk luḥ tan ampĕt r-aṅĕn-aṅĕn ikanāsiḥnya lèn kāsyasiḥnya,
göŋ niŋ sambéga lāwan Asih umulahakĕñ citta ni-ṅwaŋ dadi wwaŋ*

dèwī tā-trĕṣṇa tātaḥ t-ulih ari ri Umaḥ kapwa taṅhĕṙ tamolaḥ,
Āmbĕktātyanta maṅliḥ tuwi kita maṅiḍam komalāpĕs sukunta,
ṅwaŋ mapraŋ priṅga muṅgwī hĕlak-ĕlakan ikaŋ mrĕtyu mèwĕḥ Uripnya,
méman hé dèwi hat-hat hayu nikanaṅ awak lyan wĕtĕṅtāri mèsi*

lāwan tak mātya tāntĕn musuh ata pĕjaha byakta saŋ rāǥawālaḥ,
Āpan nāŧanta śaktīŋ triƀuwana ya huwus ƀakti ya ṅké ri lĕṅkā,
ndaḥ taṅhèṙ tāri tāsiḥ tak alaha t-arĕki swāmi mamwīta mĕtwa,
nā liŋ saŋ wīra luṅhā ta sira mĕtu lawañ citta saṅhāra tan saḥ*

glānékaŋ rākṣasāsiḥ tinaṅisan iṅ anak syūḥ manaḥnyālah āsiḥ,
śīǥrān hĕmban ta yan kolĕn arĕki sakarĕŋ wèhakĕn té priyānya,
dèwī-t hĕmban Anakta-t harih-arihĕn iṅūn haywa tan yatna ri ṙyya,
byaktāk mātyèŋ raṇātaḥ kaḍasih ikaṅ anak nā panononananta*

nā liŋ niŋ rākṣasojaṙ kadi ta ya ginitĕs twas nikaŋ strī kapūhan,
tan pojaṙ tātan ambil ṅ-anak apan aṅĕliḥ luḥ tibā sāk ta siḥnya,
graḥ sanđinyān pĕkul taŋ suku patakuraṅan manda māsrĕt taṅisnya,
saŋ wīrātyanta māsiḥ dadi sira mamĕkul r-uṅgwakĕn yèŋ palaṅka*

hé dèwī taryakĕŋ taŋ lara Apa tan ikā hétu ni ṅwaŋ mapaṅguḥ,
tan kiṅkiŋ kāraṇāntāt anĕmu suka mĕné mwaŋ sukantèŋ paratra,
Aṅhiŋ satyanta tékā ya ta lumĕpasakĕn riŋ kadi lwiṙta dèwī,
yan tan satyékanaŋ strī niyata ya mapasaḥ mwaŋ tibā riŋ Awéci*

maṅkā lwiṙ niŋ kadī māmi ya pinakapatik séwaké jöŋ naréndra,
sojaṙ sājñā nirātaḥ ya ta ginawayakĕn dé nikaŋ ƀrĕtya nitya,
yapwan tan maṅkanātaḥ niyata ta ya kĕlān riŋ kawaḥ riŋ dĕlāha,
nāhan hètunya k-amwit ri kita makĕlatomĕtwa riŋ praŋ mamūka*

sāmpun saŋ wīra mojaṙ majar-ajar irikaŋ strī lwiriŋ đaṙmmaśāstra,
ménak tékā manaḥnyomari manaṅis anūt sojariŋ swāmi satya,
makrīḍāsnéha sāmpun Umĕtu ta sira saŋ wīra mārin kamāran,
mahyas tékaŋ wara strī dadi maṅadĕg akèn sragđarā yan panĕmbaḥ*

{rajanī}
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ – ⏑ | ⏑ ⏓ = :17:

ri wĕtu nikaŋ prawīra bala rākṣasa matri humuŋ,
dadi ta kinon madūma sira saŋ mapatiḥ mamatiḥ,
prakaśita saŋ prahasta matuhātuha riŋ samara,
sira ta Umuṅgu wétan ikanaŋ nagarān pagĕlar*

{prĕŧwītala}
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ = :17:

ǥaṭodara sirodarèŋ raṇa patiḥ mahāpāṙśwa lèn,
sirékana ta sāra rākṣaka kidul huwus saṅgraha,
prawīra wara méǥanāda tinitaḥ sirāṅraṅkĕpi,
sĕnadđa siran uṅgu kulwan agĕlaṙ siromuṅgu lor*

{śiꝁariṇī}
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = :17:

wirūpākṣāpakṣākĕmita ri dalĕm niŋ pura sira,
waraḥ tékā rowaŋ nira ya masukātuṅgwa wataṅan,
t-aṅanti ṅké tuṅgwa t-wawa sahana niŋ Āyuđa kabèḥ,
kabèhīkaŋ śatrun tĕka taya malaywan pinanahan*

nahan liŋ saŋ mantrī ri bala nira śīǥrān tama ta ya,
tayānuŋ tan saṅkèp sama-sama rĕgĕp śakti matahĕn,
ta hĕntyan sakwèhtottama kita kabèḥ liŋnya maṅatag,
Atag tékaŋ wadwā ya ta kakurutug rodra gumuruḥ*

murub krođanyāgyā misanana Ikaŋ wānarabala,
balātkāra krūrāṅgĕtĕm aṅikikan ƀīṣaṇa maṅaŋ,
maṅārèmƀāmbĕknyāmĕjahana siraŋ rāmawijaya,
jayātaḥ liŋnyāpan guragaḍa mahāmūṙkꝁa satata*

tatan wruḥ yan ƀraṣṭā tuwi sakulagotranya hilaṅa,
hilaŋ sandéhanyān pamulati gagak lèn Asu hasaŋ,
Asaṅꝁyāpūṙwwékin tĕka muni humuŋ lwiṙnya magiraŋ,
giraŋnyān mātyékaŋ kalajana watĕk rākṣasa kabèḥ*

{prĕŧwītala}
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ = :17:

samāpta bala saŋ daśāsya humaḍaŋ kabèḥ sāyuđa,
raǥūttama sirāṅrĕṅö dadi mulat sirèŋ lakṣmaṇa,
widagđa sira saŋ Arin winulatan wawaŋ wruḥ sira,
prayatna maṅadĕg ta sādara r-atag tikaŋ wré kabèḥ*

Anuŋ pramuꝁa śaktimānta tinuhèŋ watĕk wānara*
saṅ aṅgada suséna nīla nala jāmbawān māruti,
sahasra hari mꜽnda ƀīmamuꝁa mattahaṣṭī gaja,
gawākṣa winaténdrajāna śaraƀākya sampāti lén*

lawan śatabalī đruwa drawiḍa đūmra tārapraƀa,
śuƀodara karālawaktra kumuda pralambodara,
wisaṅkaṭa putākṣi lèn wrĕṣaƀa krĕṣṇa siṅhānana,
darīwadana ganđamādana đanuṙđarākrandana*

nahan ta ya tuha n-nikaŋ kapibala prawīrèŋ raṇa,
sadaṙppa ya masiṅhanāda paḍa gaṙjjitāhyā humuŋ,
parĕŋ ya mamupak gunuŋ śiꝁara niŋ suwélācala,
lawan kayu-kayunya yéka dinawutnya niśśéṣa ya*

śilātala makas ya tīkṣṇa binabaknya tan pātya ya,
ya téka pinakāyuđanya winawanya sāmpun mawit,
sahaṙṣa siraṅ āṙyya rāǥawa tumon ya saṅkĕp kabèḥ,
maṅaṙcꞓana siré ƀaṭāra śatarudra mamwīt sira*

wwarāṣṭaśata maṅgalastawa gaway niraŋ kośala,
padèḥ ri sira Ātmarākṣa ri sĕḍĕŋ nirāṙ wālaka,
pawitra ya ta hétu niŋ jaya lawan kadiṙgǥāyusan,
ya tékana Inunyakĕn nira samāpta maṅkat sira*

Adĕg nira Amoǥa molah ikanaŋ lĕmaḥ kampita,
hudan ruđira tūt hawañ jaya nimitta rakwékana,
kidaŋ ya malayū kiwā nira hawanya kapwāhayu,
lawan Uni nikaŋ manuk mrĕdu manoharāṅdé suka*

tibā ri harĕpan nirādƀuta kĕtug nikaŋ handaru,
lawan Asu hasaŋ masaṅꝁya manaṅis sumuṅsuŋ sira,
Ikaŋ śuƀa Ataḥ tinon ira taŧāpi tan niścaya,
swaƀāwa nira saŋ mamèt hayu Atéka göŋ saṅśaya*

wiƀīṣaṇa wicakṣanèŋ Aji nimitta mojaṙ sira,
naréndrasuta hé raǥūttama-taman hana-ŋ saṅśaya,
Awās ya hilaṅa-ŋ musuḥ kita Ataḥ jayā riŋ raṇa,
katona nikanaŋ nimitta ya dumèḥ ṅhulun niścaya*

nahan n-ika wuwus nirātiśaya haṙṣa tāmbĕk haji,
lawan sahana niŋ kapiprawara wīra kapwāgiraŋ,
makin ya kalalaḥ makoliha Ikaŋ watĕk duṙjjana,
ṇ-ḍĕṅö pamuji saŋ wiƀīṣaṇa rikaŋ nimittaṙ jaya*

tĕkanya ri samīpa niŋ nagara déśa lĕṅkāpura,
parĕŋ ta ya masiṅhanāda kadi siṅha rodrāgalak,
matanya ya lumöŋ kukunya ya makas sihuŋnyāluṅid,
kadi pwa yamakiṅkarāṅalapi jīwa niŋ rākṣasa*

masö ya humarĕp kidul dadi madan madūm déśa ya,
sĕsök sumarasaḥ sumāṙ kumuliliŋ ya kulwan kidul,
wanöḥ hana ta muṅgu wétan ikanaŋ kaḍatwaṇ ḍĕḍĕt,
Apūṙwwa kadi wāḥ plawaṅga gumuruḥ humuŋ ǥūṙṇnita*

hĕnī ri tĕpi niŋ tasik syapa wĕnaŋ sumaṅꝁyā Ikā,
ya tékana paḍā nikaŋ kapibalālah akwèḥ dahat,
nda tan paligaran ya wuntu matitip matap loṙ kidul,
kakūṣa kaliput kakaṇḍa kakasut sa-lĕṅkāpura*

tatan papatĕṅaḥ tikaŋ tĕka Anéka ta pwaṇ ḍatĕŋ,
lakunya tamatan pĕgat saka rikaŋ suwélācala,
wanèḥ wahu sumĕṅka riŋ giri suwéla tan pāntara,
katon ya makatap-katap hana sĕḍĕŋ Umĕntas wanèḥ*

samaṅkana Ikaŋ hanèŋ giri mahèndra ta pwan laku,
sahasraśata koṭi lakṣa niyutāṙwuda kwèḥ nikā,
Aṅèl ya maṅadĕg humèrakĕn ikaŋ Umĕntas kabèḥ,
maṅöb ta ya wijaḥ mamaṅkuk amiré maṅantuk wanèḥ*

makin tĕka makin ya wāgyu gumĕtĕṙ ya kolāhala,
matuṇḍuṅ atuguṙ mawū mawalikan sawètnyān sĕsök,
kadi pwa bĕlaha-ŋ lĕmaḥ kadi ta guntura-ŋ paṙbwata,
laṅit kadi ta rūga dé nikana śabda niŋ wānara*

humöŋ ya humaḍaŋ mahöm rumĕbuta-ŋ watĕk rākṣasa,
sawètnyan agalak taṅanya pinususnya kapwāṅgĕtĕm,
wulunya madawā malit kapilawaṙṇna kumlab kabèḥ,
kadi pwa ya tasik Apuy tĕka tumunwana-ŋ rākṣasa*

Anéka ta Ulaḥnya tan duga-dugālah agyāpraṅa,
manāmbay aṅadég umaṅswa maṅigĕl tumindak masö,
maṅañjali wijaḥ wanèḥ maṅujiwat Alaḥ gaṙjjita,
rarāhayu ya paŋhiḍĕpnya rikanaŋ musuḥ niṙƀaya*

kinon ta ya maṅantya haywa rumuhun masö maŋlagé,
Apan tuhu ya wīra rakwa mamalĕs huwusnyān kanin,
Ikaŋ rumuhun amraṅ iŋ raṇa ya tékahĕn mađyama,
tatan pinakamāṙgga dé nikana saŋ prawīrottama*

kapīndra winaraḥ riṅ āgama winèḥ wruhèŋ loṙ kidul,
tatan hana ta sambawanya matihékanaŋ śāsana,
Apañ capala jāti mūḋa ya taŧāpi tan laṅǥana,
praƀāwa nira saŋ raǥūttama wĕnaŋ śumikṣāŋ sarāt*

patiḥ ta sahananya tan hana wihaŋ ri Ajñā nira,
kapīndra magiraŋ sahaṙṣa Inĕnĕb tĕḍuḥ niścaya,
maṅanti ya humèrakĕn nikana sāṅswa niŋ rākṣasa,
taŧāpi kalalaḥ manaḥnya panagiḥ nikaŋ kawrayan*

daśānana sirénajaṙ tĕka maṅĕmbuli-ŋ wānara,
makin ta kumĕtĕṙ manaḥ nira nirāśrayāśātakut,
nda tan prakaṭa yan kĕnèŋ ƀaya sajāti ni-ṅwaŋ praƀu,
ginopita Asiŋ kaduḥkan i-manaḥnya tātan katon*

madĕg ta sira śīǥra yaṙ wĕtu ri hiŋ maniñjo sira,
mulat ta sira ri pradéśa nikanaŋ kaḍatwan kabèḥ,
nda tan hana tĕgal tatan hana ṅ-alas lĕbak tan katon,
Apan kasaputan ya pūṙṇna Ibĕkan kabèḥ wānara*

Ikaŋ ƀaya ya koƀayan mulat i-kīṙṇna niŋ wānara,
tatan patĕpi yan katon kadi tasik sĕḍĕŋ ǥūṙṇnita,
lawan gunuṅ anak ya téka pinupaknya yāṅkĕn karaŋ,
juraŋ kariwutan hiḍĕp nira rikaŋ purān kāmbulan*

tatan hana Upāya yār aṅĕn-aṅĕn ya tan pélagan,
madĕg taṅ aƀimāna jāti karatun Ahĕṅkāra ya,
makon ta sira maṅswa riŋ bala mamūka riŋ papraṅan,
Apan punagi saŋ huwus manĕmu rājya muktyèŋ raṇa*

balèđika watĕk prawīra maṅasö ri saŋ Indrajit,
ya pūṙwwaka kinon umaṅswa hinamĕs ya śūrèŋ raṇa,
masö ya humarĕp ta loṙ paḍa ta kapwa saṅkĕp kabèḥ,
kinaṇḍa tinatā tinap ya tinitaḥ dinūmdūm kabèḥ*

Anuŋ pramuꝁa riŋ tĕgal raŧa paḍāti lèn tuṅgaṅan,
magaṇḍi mapanaḥ ya tékana kinon Umuṅgwèŋ sukĕt,
liman pramuꝁa riŋ rĕnĕk mapakĕnèŋ lwah alwādalèm,
watèk makawacātisāra rikanaŋ juraŋ riŋ gunuŋ*

Ikaŋ Umĕtu riŋ tĕgal paḍa madan ya mabyūha ya,
padāti ri tĕṅaḥ kabèḥ panaliṅa-ŋ watĕk tuṅgaṅan,
ri puṅkuran ikaŋ padāti matatā-ŋ raŧāṅrākṣa ya,
ṅaranya makarānana pratita muꝁya niŋ byūha ya*

watĕk makuda nā dinānan atatā ya muṅgwī tĕṅaḥ,
Ikaŋ bala padāti yāta humapit ya kapwātatā,
tumūt ta Ikanaŋ watĕk raŧa limāṅ atus rākṣakā,
ṅaranya ya ta bajra pañjara jayèŋ musuḥ duṙjjana*

padāti ya winöḥ kahundula lakunya muṅgwiŋ tĕṅaḥ,
watĕk makuda paŋhapit nda tan asö dahat tan madoḥ*
Ikaŋ raŧa ya rākṣakèŋ kuda nahan ya sūcīmuꝁa,
praśāsta ya daṅū wĕnaŋ malahakĕn sa-prĕŧwītala*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

nāhan byūha nikaŋ balāđika madan madwandwa tandwān asö,
hūmrĕŋ siṅha jugèŋ galak katatakut kālāntakāṅiṇḍarāt,
mawyaŋ mèkĕl ikā wulunya makusut sākṣāt dilaḥ niṅhapuy,
malwābāŋ mawĕlö matanya mawĕlū wā tulya yan löŋ lanā*

molaḥ tānak-anaknya cañcala kilat tulyanya rodrān wulat,
méǥèŋ rĕŋrĕṅ ataḥ paḍanyan ahirĕŋ woknyākusut yāsukĕt,
séṇḍuŋ ƀīṣaṇa bāyubajra sadrĕśoswāsanya humyus mĕsĕs,
mākrak matri masiṅhanāda kumisik śabdanya yāṅkĕn gĕlap*

sāmpun matri makin masö ya mawĕrö śīǥrān maraṅkĕp kabèḥ,
mamraŋ riŋ krĕtalāṅaruk ya mamulus maṅduk mañakrānuhuk,
maŋḍaṇḍāmupuh iŋ gadā ya maṅalā maṅduk rikaŋ lāṅgala,
saglisnyān panĕwĕk rikaŋ curiga lèn maŋlori riŋ lori ya*

sāra-ŋ sāraŧa wīra đīra mamutĕṙ ḍaṇḍé taṅanyé kiwān,
pāśomuṅgu rikaŋ taṅanya ri tĕṅĕn śīǥrān habĕt taŋ kuda,
lumpat niŋ kuda tandwa tan dadi wuruŋ moliḥ kabèḥ maŋdĕmak,
lāwan saŋ hana riŋ raŧāŋlĕpasakĕn kontāṅĕné pyaḥ paraḥ*

yatna-ŋ wīra watĕk manuṅgaṅ umasö sāṅsönya tan wyaṙŧa ya,
kapwa wruḥ rikanaŋ musuḥ mati lawan tan mātya tan swaŋ masö,
sèp taŋ wwaŋ Umulat riyān tĕka wawaŋ n-ton wré kahundul manūb,
tulyanyālap-alap gĕlap juga ya riŋ śīǥrāṅalāṅhīrakĕn*

lèn wīrākawaca pracaṇḍa magalak sāmbĕknya tan paṅgalĕŋ,
gumrut krođa hatinya lèn kumĕrĕkĕt lambénya dényānahut,
kapwāmöki manūb mamūk ya manuruŋ kombak tikaŋ wré kabèḥ,
ma-ṙyyak-ṙyyak maparĕk rikaŋ kali juraŋ makwèḥ kakuṙcyat kapök*

krođékaŋ balawānarān kapipitan rowaŋnya śīǥrān walĕs,
māmrĕp māmrĕkĕsĕt manampyal anahut kapwāmubat riŋ Ikū,
waṅkiŋ-waṅkiṅ ikaŋ musuḥ ya tinaṅan karwanya pik yāmpisit,
śīǥrénantĕpakĕn ta yān upat-apit bāhunya rĕmpak rĕmuk*

lèn taŋ wré manĕwĕk rikaŋ kuku makas kāścaṙyya dènyānĕwĕk,
pyaḥ niŋ rākṣasa ya trusan ri walakaŋ sāmbut ta buñcit nikā,
tunduk tiṅhal ikaŋ wanèḥ dadi tibā kāṅgĕk kalĕṅgak kalaḥ,
rāḥ muñcaṙ I-tutuknya śīṙṇna pinugut mūṙcꞓān linūd riŋ watu*

lāwan wānara śaktimānta ya Ikā muñcaŋ kudāsiŋ masö,
jambākĕn ta ya riŋ śilātala makas tīkṣṇogra bajropama,
rĕmpū syūḥ pipi niŋ kudādƀuta mĕsat miṅsil matanyān sirat,
mwaŋ tĕṅgĕknya tikĕl hatinya ya rurū rāḥ rodra rīruŋ mulĕk*

krora-ŋ wré mamuliṙ gulū Agul-agul Andul ya munduṙ mĕsat,
śūra-ŋ rākṣasa yan n-asö mamurugul tĕṇḍasnya sāmpun hilaŋ,
mūṙ taŋ wré maṅidīdi mèdin inusī dé niŋ kawaṇḍāgalak,
luṅhā yan purugul rikaŋ kali kalaḥ tan wruḥ tibā riŋ juraŋ*

wré wīrādƀuta maŋdudut suku saké śaktinya tan kabwatan,
hiṙ tékaŋ bala rākṣasèŋ watu riḍaŋ kāsaḥ ḍaḍanyānanā,
wré moṅsil prakrĕtinya tulya ya raray kapwāmanèk yārĕbut,
tuṅgaŋ té walakaŋ nikaŋ kala hiniṙ-niṙ wismayāhyā humuŋ*

lèn taŋ wānara maŋlayaŋ ya sumuyug sāmbut taṅan niŋ musuḥ,
yékā krora tĕmĕn taman wruh iṅ asiḥ n-iṇḍit tikaŋ rākṣasa,
saṅsārān sinaranta śīṙṇna ya rujit Āwaknya tan lwiṙ Awak,
dé niŋ wānara riŋ naƀastala sĕsök sakrođa kapwānahut*

sākṣāt siṅha Ikaŋ kapīndra mamĕrĕp tékā taṅanyānĕpak,
rāḥ wuṅkal tumapĕl rikaŋ karatalāṅrĕṅgut tĕpak taŋ muꝁa,
mūṙkꝁāmūk mamĕkul gumanti manahut héwān tinampyal malĕs,
pinriḥ pīnrĕp iruŋnya pik Inuwahan huntunya rĕmpak pupak*

lāwan rākṣasawīra mapraṅ iṅ alas Atyanta riŋ ƀīṣaṇa,
gaṇḍéwanya magöŋ satal satakuraŋ taṅgwanya sawwaḥ magöŋ,
lèn lwā niŋ warayaŋ muꝁanya sadĕpā pūṙwwanya laṇḍĕp mĕṅĕs,
yékānuŋ pamanaḥnya tulya ya sihuŋ niŋ kāla sākṣāt katon*

glāna-ŋ wré pinanaḥ parĕŋ kaparapal sĕmpal cĕṅĕlnyèŋ lĕmaḥ,
lèn tékaŋ kĕna saṇḍaṅanya rikanaŋ saṇḍaŋ sinuṇḍaŋ Umūr,
kwèḥ taŋ wré sipi tékanaŋ Ibab-ibab lambuŋnya tambis pĕgat,
mĕṅgaḥ ta pwa maṅĕntak-ĕntak inusuŋ saṅsāra sārèŋ lara*

lèn taŋ wwil mamanaḥ rikaŋ taji tajĕm tujwanya kapwāṅĕnè,
mwaŋ nārāca panaḥnya sök kakĕrĕcĕk kāntĕp Ikaŋ wré kĕna,
tīkṣṇa-ŋ hrū hitu waṅkiṅ alwat atĕguḥ rodrāṅgaluṅgaŋ ri tūr,
rĕmpak syūḥ ta Igā nikaŋ kĕna muṭu kwèḥ puḥ pupūnyān paraḥ*

maṅkin duṙbbala tékanaŋ kapibalā glānānanākwèḥ kĕna,
māṙ maṅkĕp kanin iŋ kĕnĕŋ tĕtĕk urat hototnya sāmpun pĕgat,
mūṙcꞓā mūṙ sawanöḥ mĕsat ya sinawat wètnyān paraḥ kwèḥ tibā,
mosaḥ mosik asāk tinūt ya malayū munduṙ tinūtan panaḥ*

tat kālān kasuruŋ katūb ya kasĕsĕṙ soṙ śīṙṇna taŋ wānara,
kombak kāmbah akik Ikaŋ wray aḍĕmit kāntĕp katuṇḍuŋ wanèḥ,
mahyā-ŋ rākṣasa riŋ Alas ya mamalĕs gut-gūtĕn aṅhruk humöŋ,
moŋ tulyanya manon kidaŋ ya maṅusī maswī ya moliḥ hulu*

śaŋ sugrīwa tumon ikaŋ kapi katūb mojaṙ siré saŋ nala,
Āy-āy saŋ nala haywa hīna yan alaḥ rowaŋta kon mamriha,
saŋ nīlānilaputra haywa humĕnĕŋ protsāhana-ŋ wré kabèḥ,
Āpan tan palayū swaƀāwa nira saŋ śāṙddūlawikrīḍita*

{kusumawicitra}
⏑ ⏑ ⏑ | ⏑ – – | ⏑ ⏑ ⏑ | ⏑ – ⏓ = :12:

Aŧa ri huwus saŋ kapiwararāja,
mujar i-siraŋ māruti nala nīla,
dadi Umasö saŋ tiga paḍa đīra,
lumaki-lakī wānarabala maṅsö*

mpu laki kitaŋ wānarabala wīra,
kita karĕṅö đīratara rikèŋ rāt,
Ikana yaśaṅtātiśaya ya śudđa,
pinahagĕlĕḥta pwa ya lalu héman*

bali winaraḥ riŋ Aji kita pūṙwwa,
pinacaritākĕn ta kita śinikṣā,
Apa ta paran Iŋ wĕdi-wĕdi liŋta,
Apa Ulihan saŋ laki-laki riŋ praŋ*

Aparan ikaŋ praŋ karika hiḍĕpta,
takarin ikèŋ swaṙgga wahu kapaṅguḥ,
Ikana kaśūran ta ya pamĕnĕṙnya,
yaśa kalawan mokṣa ya ta ꝑalanya*

Ikana kunaŋ yaṙ wĕdi-wĕdi rakwa,
niyata Ikaŋ pāpa tumuwuha ṅké,
Ika hariṅĕt ta drawa ya mĕnö ya,
naraka lawan duṙyyaśa ꝑala ƀuktin*

kalawan iké yogya ya gawayĕnta,
prakrĕti tinūtan mamuhara sidđi,
yadin agĕlĕḥ riŋ prakrĕti gawénta,
naraka lawan duṙyyaśa kita riŋ rāt*

Apa pakĕnantāt pinakahulun kwèḥ,
ya tan ikanājñā nrĕpati kasidđā,
Apan ikihĕn samƀawa gawayĕnta,
pituhu pakon saŋ praƀu gawayĕnta*

mati kita tan wyaṙŧa yaśa tĕmunta,
ṅuni-ṅuni yan sorakĕna musuḥta,
niyata kiténastuti nikanaŋ rāt,
yaśa suka lèn wiṣṇupada kapaṅguḥ*

wiku sira satyèŋ Aji japa pūjā,
ratu sira śūrāpaḍa sira riŋ rāt,
masawaha saŋ wꜽśya baṇijakaṙmmā,
kita pi pakon saŋ praƀu gawayĕnta*

bala ya mataŋnyāmriha sahananta,
pulihi pakoliḥ nikana musuḥta,
hana kari mèwĕḥ ri sira saṅ amriḥ,
Asiṅ ata sāđyā niyata kasidđā*

jalaniđi lāwan gagana tan alwā,
Alas asukĕt ƀīṣaṇa tuwi māwā,
śikara nikaŋ méru tuwi mahāṇḍap,
ri hati saṅ utsāha saṅ aƀimāna*

masuka ri pātāla nitala dadya,
Aŧa ca guhā pomahan ikanaŋ moŋ,
kumĕlĕma riŋ rorawa baḍawāgni,
Ikana kabèḥ tan mawĕdi saṅ amriḥ*

kimuta Ikaŋ rākṣasabala wāḥ ya,
pisani pusus saṅhara ya kabèhi,
ꝑala ni kaśūranta tuwi ya dadya,
mati mamĕnaŋ riŋ raṇapada mokṣa*

nahan ikanojaṙ saṅ anilaputra,
nala kalawan nīla milu mataṅguḥ,
dadi mapuliḥ wānara sahananya,
prakrĕti niraŋ wīra n-inuđahanya*

rasa-rasa niŋ lālana rinasanya,
kadi hinĕnö riŋ Amrĕta hatinya,
Ikana kaśūranya makin atāmbĕḥ,
kadi ta sinapwan Ikana takutnya*

maluy aṅalap Āyuđa sahananya,
hana mamupak paṙbwata ya sadaṙppa,
kayu-kayu māwān ya ta dinawutnya,
makakarasak taŋ kusumawicitra*

{śiꝁariṇī}
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = :17:

huwus saṅkĕp kapwātiraƀasa masö wānarabala,
tumindak maṅduk riŋ kayu-kayu lawan tal hana hano,
hanān paṅduk riŋnyū ya ta pinakalorinya sawanèḥ,
mamaṇḍĕm maŋḍaṇḍāmarupuhi hanānampuhi gunuŋ*

gĕlānèkaŋ mūṙkꝁāmanahi hinabĕt hrūnya sinawat,
wawaŋ konduṙ kèdĕṙ tinuju kĕna bāhunya ya dinuk,
hanāmĕṇṭaŋ laṅkap ya wahu tumihaŋ hrūnya sinikĕp,
rĕmĕk rĕñcĕm cūṙṇnān pinalu winalātkāra pinupuḥ*

kalĕṅgak lèn kāntĕp karĕpa kahiriŋ kwèḥ kasuririŋ,
kariṅkèl tan polaḥ kapati kapisan-sanđi wipayoḥ,
hanāṅohan mohān pinalu ya parĕŋ rwāṙdđa ya sipī,
linūdan dé niŋ wré winatu mĕtu totĕknya sumirat*

hanāmūk momo moŋ juga yadiya tan mātya yan asö,
Alaḥ héwāmbĕknyān sinikĕp amĕkul mamrih anahut,
kapīndrādrĕs molaḥ humaluyamĕluk maŋdĕha gulū,
jalākĕn taŋ mūṙkꝁèŋ watu katutu tĕṇḍasnya kasĕsĕḥ*

hanāṅduk riŋ laṅkap hana manĕwĕk iŋ hrū Inupasan,
sahīṅan niŋ drĕsnyān pamalu ri larasnyālah agalak,
suđīra-ŋ wré śīǥrān rĕbuti ta Ikaŋ rākṣasalaras,
tibā mūṙcꞓā muṙkkān winalĕsan i-laṅkapnya kapisan*

makin makwèḥ lwaŋnyān sinikĕp ananānékana kanin,
nda tañjriḥ kapwāmriḥ mamulihi mahöm moliha musuḥ,
marin wĕṇṭaŋ laṅkapnya dadi mamĕniŋ kadga paraśu,
manāmbut kontārug krĕtala kalawan lāṅgala kalā*

masö manraŋ mamraŋ manuruṅ aṅusī yāṅutitakĕn,
nda tan kagyat taŋ wray tuwi ya manuruŋ sāra sinuruŋ,
malĕs māmrĕp krorān panahut anuhuk riŋ kuku makas,
ginaṇḍyaglis taŋ wré ginala kinalā glāna kaguliŋ*

tumandaŋ tékaŋ rākṣasa humalu riŋ wré kĕna kalā,
sinuŋsuŋ riŋ śūlā n-rinug inuwahan pyaḥnya tinujaḥ,
wanèḥ kontal kāntĕp tinuju rikanaŋ konta katibā,
widagđékaŋ wré wruḥ mamalu mamalĕs tan kawalĕsan*

makin sakrođāŋ rākṣasabala lawan wānarabala,
tinūb yānūb moliḥ hana ta pinakoliḥnyan apuliḥ,
marok wré wwil rodran kadi ta ya hari wyāǥra magalak,
kađīranyātyantādƀuta kadi tĕguḥ niŋ śikariṇī*

{jalodđatagati}
⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ = :12:

samaṅkana Ikaŋ liman kinawacan,
gaḍiŋnyan atitīkṣṇa malyus aluṅid,
sadaṙppa ya maśabda matta magalak,
Apūṙwwa kadi diggajéndra juga ya*

yatéka malagé rĕṇĕk ya matĕgĕl,
tĕgal tuwi ya papraṅanya sawanèḥ,
wanèḥ malaga riŋ juraŋ lawan alas,
Alas sĕsĕk anéka tan ginaṇita*

nanāsiṅ inasönya lāgi lĕkasan,
kasanmata ya śakti kapwa ya masö,
masö ta Ikanaŋ kapīndra sumahab,
mahöm ya paḍa mahyunolih aliman*

manāmbutakĕn ugraḍaṇḍa ya sakol,
manaṅhara parĕŋ ya kapwa mamalu,
manambiriṅakĕn śilātala wanèḥ,
manĕmpuhi gunuŋ Ikaŋ wray umibĕr*

Anuŋ wray atiśakti yékana manèk,
Anuṅgaṅi paḍāṅadĕg ri walakaŋ,
Anuṅkak atisāhasāṅdĕdĕl igā,
Anuṅgali hanāṅdĕdĕl hulu gulū*

wanöḥ wwara tĕkāmutĕṙ palu-palu,
pupuḥ ta tulalay nikaŋ liman agöŋ,
gaḍiŋnya kinayuḥnya kapwa ya pupak,
tujaḥ tuju matanya tan pabiṣa ya*

gĕlāna Ikanaŋ liman ginurumuŋ,
winūk ya rinĕbut ḍinaṇḍa dinĕdĕl,
masāk ta kawacanya cūṙṇna ya tĕñuḥ,
praƀāwa nikanaŋ wrayadƀuta dahat*

samaṅkana Igā nikaŋ gaja tikĕl,
Uḍul ta ḍalĕmanya rāḥnya malĕbĕk,
tibī katubab iŋ tĕbĕŋ ya kabubat,
maṅohan umĕhāḥ ya mohita pĕjaḥ*

wanèḥ hana winèḥ lumāha makakaŋ,
wĕhaŋnya kalawan gulūnya tinĕhak,
dinuk ya dinugaŋ ḍaḍanya dinĕdĕl,
sukunya pinuliṙ pĕgat ta ya kapāt*

lawan hana sĕbit silitnya dinuwĕl,
wawaŋ kasuluyuŋ tibā kasidĕkuŋ,
gulūnya kapĕluk Awaknya makukuŋ,
gaḍiŋnyan aputiḥ tikĕl kadi bakuŋ*

Asiŋ gaja masö pĕjaḥ ya kapisan,
nda tan kṣaya Anéka yātitih atap,
lawan hana ta mapraṅ iŋ lwah adalĕm,
gajéndra tahu riŋ jalodđatagati*

{Aśwalalita}
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ ⏓ = :23:

Aŧa ri sĕḍĕŋ nikaŋ bala parĕŋ mataṅkĕp atuguṙ ndatan hana surud,
saraƀasa niṙƀayékana manaḥnya mo mati hiḍĕpnya tār alaṅ-alaŋ,
paḍa ta nanānya śīṙṇna ya winūk mamūk mamurugul malĕs winalĕsan,
hana kapisan hanan sipi pĕjaḥ ya mānaṅ-anaṅan maṅohan umĕkĕḥ*

mata Umalik Ilatnya ya malā Ususnya ya mulū ta rāḥnya mĕlĕbĕk,
ruđira sumök rikaŋ muꝁa rĕmĕk-rĕmuk ya pinĕrĕp pipinya kapalu,
kapulir ikā gulūnya kumĕtĕṙ taṅanya kumĕdut sukunya kumĕdal,
ḍaḍa ya ḍaḍal ḍinaṇḍa ḍinuḍuk ḍuhak ya tinuhuk buhak ya tinuhuk*

jariji rujit nanā ya sinahut nikaŋ plawaga nārasiṅha juga ya,
susu ya sasat-sayat ya śata śīṙṇna taŋ kulit alit ya tan patĕmahan,
walakaṅ ikaŋ karaṅkaṅ inidĕk tĕṅaḥnya dinĕdĕl tikĕl ya kakayaŋ,
makabulacak cacal kaparacal ta tūṙnya karagöt rikaŋ kuku makas*

hana hinabĕt ya hīna ya hinosakĕn Inabalaŋ tibā ya kahalaŋ,
kahala kalaṅkahan pinulihan taman padalihan Umūṙ ya mawĕṅis,
hana muriṅis maṅas-maṅasulāsa līṅa riya yan mawĕdya pĕjaha,
wahu maṅadĕg masö malĕsa liŋnya sèp rinuhunan sinaṅhara winūk*

maparaśu śūra sāra ya surākṣa-rākṣasa wiśéṣa-śéṣa ya biṣa,
baśa-baśa sāhasānĕba sawāta dénya maṅawasŧa wānara rĕbaḥ,
saka sapuluḥ rikaŋ kṣaṇa pĕgat gulūnya pinugut cĕṅĕlnya gumuluŋ,
makaparupuḥ mawantah apagut Apan satata yan tibā kabarubuḥ*

makin atitip tikaŋ śawa sawaŋ-sawaŋnya sawanèḥ t-ajaṙ sakawĕnaŋ,
śata-śata lakṣa koṭi niyutāṙwuda prayuta koṭi-koṭyaniyuta,
patĕmu ni rāḥ nikaŋ mati samaṅkanādƀuta dalĕmnya hīṅan i-ḍaḍa,
gaja raŧa lèn padāti matunaḥ gĕlāna kapĕtĕk taṅ aśwalalita*

{rajanī}
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ – ⏑ | ⏑ ⏓ = :17:

Atiśaya ƀīṣaṇāŋ samaraƀūmi mabāŋ ya kabèḥ,
Ahalĕpa maṅkanāŋ talaga saŋ yama yan panurun,
ruđira ya ta wwayanya malĕtuḥ mahaṅī mahariŋ,
đwaja mahirĕŋ mabāŋ hana putiḥ kaharan wĕrĕha*

cĕṅĕl ikanaŋ prawīra pinugut Umulat mĕlĕlö,
ya ta tumalaḥ kumambĕṅ i-tĕṅaḥ kadi padma mĕkar,
madarawayan Ususnya mawilĕt ya ta tulya sulur,
Atiśaya śudđa yan talaga tulya nikaŋ palagan*

#wiṅśati saṙggaḥ#
<citrālaya>
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = :13:

kadi guntur ikaŋ ruđira ya humilī,
rikanaŋ giri gahwara kali madalĕm,
kahilī śawa niŋ gaja turaga pĕjaḥ,
gumulumpuṅ apūṙwwa kadi watu magöŋ*

Atiǥora hilīnya satata gumuruḥ,
tuwi miśra lawan wuduk utĕk awĕrĕḥ,
ya dumèḥ ya makin katatakuta tĕmĕn,
kadi wꜽtaraṇī juga sakala katon*

gaṇa ƀūta piśāca maṅigĕl agĕlar,
rikanaŋ raṇaƀūmi mamaṅan aṅinum,
mawĕrö ya warĕg ruđira paḍa humuŋ,
kadi siṅha muꝁanya ya kagiri-giri*

{mānawakakrīḍita}
– ⏑ ⏑ | – – ⏑ | ⏑ ⏓ = :8:

kāla nikaŋ rāḥ humilī,
pūṙṇna Ikaŋ luṅka kabèḥ,
maṅkin asat taŋ palagan,
tan madalĕm wwaynya dahat*

wīra kabèḥ tībra maṅèl,
wètnyan asowé n-papupuḥ,
kapwa ta munduṙ mapasaḥ,
rākṣasa mĕṅgaḥ ya mĕhāḥ*

maṅkana taŋ wānara wèḥ,
māṙ ya mararyan maṅĕliḥ,
kapwa mapèpèṙ hariṅĕt,
mānawakākrīdita ya*

{śālinī}
– – – | – – ⏑ | – – ⏑ | – ⏓ = :11:

munduṙ pwékaŋ wīra saṅkā ri ṅèlnya,
kapwomaṅsö saŋ balānuŋ prađāna,
Utsāhèŋ praŋ saŋ prajaṅǥa prawīra,
śaktyaƀyāsèŋ pādayudđātiwrĕdđi*

kadyaṅgā niŋ bajra yākas malaṇḍĕp,
tadwat maṅkā taŋ wĕtis bajra sākṣāt,
sāk śīṙṇna syūḥ taŋ musuḥ yan dĕdĕl ya,
prastāwanyā ꝁyāti māran prajaṅǥa*

malwākandĕl pāwakan göŋ manĕṅgö,
malwat mokĕt mo tibā mo kasuṅsaŋ,
tan swaŋ tan sor iŋ galak wyāǥra māwak,
twas-twas tus-tus his nikaŋ wīragotra*

maṅsö taŋ wré wīra sampāti nāma,
sāmpun sampat riŋ yaśātyanta śūra,
wīrān wīṙyyan wruḥ ta yèŋ śatru śakti,
māsrĕŋ mèntĕṙ māntĕb āmbĕk nirèŋ praŋ*

maṅsö saŋ sampāti pātrān tinonton,
r-uṇḍoṇḍékaŋ ḍaṇḍa göŋnyāpraméya,
munduṙ muṅkuṙ tékanaŋ pātra tindak,
līlālīlā lola laṅgūla molaḥ*

śīǥrāraṅkĕp kapwa tonan widagđa,
yatnāṅintay cidra tātan kacidra,
saŋ sampātyutpāta lumpat nirādrĕs,
yan mèḥ prāptā-ŋ pāda niŋ wwil prajaṅǥa*

maṅkā tékā saŋ prajaṅǥa prayatna,
yan mèḥ prāptā-ŋ ḍaṇḍa mamriḥ lumumpat,
mosyan maswī kapwa tāmèti cidra,
wèt niŋ tonan tan hanātaḥ kacidra*

saṅké sowé soṙ titiḥ saŋ prajaṅǥa,
mèḥ maŋdūkèŋ pāda kāntĕp ḍinaṇḍa,
kontal tĕṇḍasnyan linūdan katimpal,
muñcaṙ taŋ rāḥ mwaŋ Ikaŋ jīwa luṅhā*

{bramitākṣara}
⏑ ⏑ – | ⏑ – ⏑ | ⏑ ⏑ – | ⏑ ⏑ ⏓ = :12:

sꝑuṭadākṣi dakṣa ya rikaŋ samara,
kalawan Ikaŋ pratapanākṣi masö,
rwa samitra rākṣasa ya drĕṣṭiwiṣa,
magĕsöŋ musuḥ sa-dinĕlönya daṅū*

sumirat ta tèja ni matanya mabāŋ*
mapanas ta sūbnya kadi bahni murub,
dadi duṙbbala-ŋ kapibalān dinĕlö,
mrikitik wulunya kumukus magĕsöŋ*

malayū kabèḥ kabalasaḥ kaburu,
Umasö ta saŋ nala wawaŋ mapuliḥ,
sira bahni tan maya Apuy sakala,!
ya mataŋnya wèn nala Apaṙppa nala*

sꝑutadākṣi yéka sinikĕp nira ya,
tinĕpak muꝁanya ya pĕjaḥ kapisan,
Inusī niraŋ pratapanākṣi mĕsat,
sinikĕp sukunya kawĕnaŋ wĕkasan*

rikanaŋ naƀastala wimūṙccita ya,
wiparīta yénutitakĕn kapati,
tinibākĕn īŋ lĕmah uđāni ta ya,
pramitākṣarān mati saranta mĕkĕḥ*

{sragđara}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = :21:

tat kālanyān pĕjaḥ rākṣasabala-balawān wīra wānīŋ raṇāṅga,
Ambĕknyāyudđa tātan Alaṅ-alaṅ atulaŋ tan wĕnaŋ mātya riŋ praŋ,
cihnanyān śūra ṅ-āmbĕk tuhu-tuhu manulus tan Alaŋ tan kalĕṅka,
méṅguŋ taŋ swaṙgga muṅkab babahan ika mĕṅā rakwa dé saŋ prawīra*

mosik sakwèḥ nikaŋ kinnaragaṇa kalawan kinnarī kapwa haṙṣa,
lāwan widyāđarī bāp paḍa madulu-duluṙ mwaŋ ta widyāđara kwèḥ,
kapwānuŋsuŋ sukāmbĕknya mamawa panamuy ƀoga pañcopacāra,
Āpan yékī ta ācāra nira ta hana riŋ swaṙgga nāhan byawaṣṭā*

mahyun tāmbĕk niraŋ déwagaṇa rĕṣigaṇèṅ antarikṣān panonton,
kapwārampak humuŋ riŋ gagaṇatala sĕsök tan katon antarikṣa,
haṙṣāmbĕk saŋ mahāṙṣi priyaraṇa sira saŋ nāradānuŋ panĕṇḍas,
sokyātūt tuṣṭi saŋ tumburu milu ta siraŋ gotamātyanta mahyun*

Atyantèŋ ǥora yāǥūṙṇnita palaga nikaŋ rākṣasa mwaŋ Ikaŋ wré,
kahyun-hyun yan tinonton paḍa-paḍa magalak tan masor iŋ kaśūran,
saṅké wīranya đīranya malaga mapupuḥ kapwa tāsiṅhanāda,
śabdanyātīta riŋ ƀīṣaṇa kagiri-giri n-pūrakèŋ dig widéśa*

maṅsö saŋ jambumālī mamulihi ya mahāśūra tan dadya mundur,
saṇḍaŋ wèt kwèḥ butinyān lagi malaga gahan riŋ galak tā paḍanya,
kadganyātyanta tīkṣṇa n-parupuhi ta Ikaŋ wré dinuknyĕŋ krĕtāla,
yāṅsö saŋ bāyuputrān pisani ya katibā yan tibèŋ paṙbwatāgöŋ*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

saŋ mitraǥna lawan wiƀīṣaṇa masö madwandwa rodrān katon,
kapwa wruḥ rikanaŋ gadāyuđa sirāsowé widagđāpalu,
saŋ mitraǥna kacidra riŋ kṣaṇa tibā mūṙcꞓān ḍinaṇḍèŋ gadā,
dé saŋ Āṙyya wiƀīṣaṇādƀuta humuŋ taŋ wré sahaṙṣān wulat*

maṅsö saŋ praǥasa prawīra wihikan riŋ cidra lūd niṙƀaya,
saŋ sugrīwa mulat sahaṙṣa magiraŋ śīǥrān paraṅkĕp masö,
cūṙṇna-ŋ ḍaṇḍa parĕŋ tikĕl dadi masö māprĕp ta riŋ ƀūtala,
kontal saŋ praǥasāpasaḥ ḍaḍa nira syūḥ yan minuṣṭī kiwān*

{sragđara}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = :21:

haṙṣāmbĕk saŋ manonton rĕṣigaṇa kalawan déwa ganđaṙwwa tuṣṭa,
dé saŋ sugrīwa wīrèŋ raṇa Umalahakĕn rākṣasātyanta śūra,
saṅkā riŋ tuṣṭa mojaṙ jaya-jaya ya humuŋ kapwa mānāđukāra,
nityékaŋ đūpa lāwan jĕnu hinudanakĕn puṣpawaṙṣādi lumrā*

{basantatilaka}
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = :14:

nāhan pamūṙṣita niraŋ rĕṣi riŋ raṇāṅga,
lāwan n-ikaŋ mati pinūja Apan prawīra,
yékā mataŋnya sahananta kabèḥ rikèŋ praŋ,
Ambĕk tatan suruda riŋ raṇa mātya śūra*

{sragđara}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = :21:

sakrođa-ŋ bajramuṣṭi prakaṭa maṅikikan yan masö kāla tulya,
muṣṭinyākas ya bajropama mati kapisan śatru yan prĕp ya śīṙṇna,
saŋ mꜽndātaḥ tumandaŋ mapagakĕn ikanaŋ bajramuṣṭīŋ raṇāṅga,
tan dwān sāmbut cĕṅĕlnyāṙ pulirakĕn umĕsat śīǥra mawwāta tĕṇḍas*

{toṭaka}
⏑ ⏑ – | ⏑ ⏑ – | ⏑ ⏑ – | ⏑ ⏑ ⏓ = :12:

wwara rākṣasawīra sĕḍĕŋ taruṇa,
sy-anikumƀa ṅaranya Anuŋ mapuliḥ,
Atirodra matanya mabāŋ mĕlĕlö,
kadi kumƀa hĕmās mawĕlū ya lumöŋ*

śira saŋ kapi nīla sahaṙṣa masö,
Atiniścaya tan pamawāpa sira,
mamutĕṙ ta ya lori magöŋ yasakol,
manalandaṅi sāhasa yaṙ pamalu*

kapi nīla Akampya taman wiǥani,
Acalopama taṙ pacalān pinupuḥ,
sy-anikumƀa wawaŋ sinikĕp nira ya,
sinahut nira téka gulūnya pĕgat*

{waṅśasŧa}
⏑ – ⏑ | – – ⏑ | ⏑ – ⏑ | – ⏑ ⏓ = :12:

siraŋ wirūpākṣa mapakṣa tan sŧiti,
huwus matuṅgwīri dalĕm nikaŋ pura,
sahaṙṣa tāmbĕk nira maŋ­rĕṅö surak,
mĕsat ta śīǥrāṙ wĕtu riŋ raṇāṅgaṇa*

masö ta saŋ lakṣmaṇa māna niścaya,
panaḥ wirūpākṣa paraḥ wawaŋ tibā,
wawaŋ masö saŋ Aśanipraƀāpuliḥ,
ḍinaṇḍa dé saŋ drawiḍéka yan pĕjaḥ*

{prĕŧwītala}
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ = :17:

pĕjaḥ sahana niŋ prawīra maṅasö ri saŋ Indrajit,
masö raŧa nirāṙ putĕṙ ta Ikanaŋ gadāgöŋ sakol,
saṅ aṅgada sirāmutĕṙ kayu magöŋ masö niṙƀaya,
pupuḥ kuda saṅ indrajit ruwat ikaŋ raŧāsāk rĕmuk*

raǥūttama kapīndra lakṣmaṇa mulat ri saŋ Aṅgada,
maṅastuti manāđukāra ciha bāliputrottama,
wiƀīṣaṇa miṅis sawismaya sahaṙṣa tuṣṭān wulat,
humuŋ ya matalaṅkup atri Ikanaŋ watĕk wānara*

samaṅkana rikaŋ naƀastala humuŋ watĕk déwatā,
tumon sira saṅ indrajit katĕk apan paḍāṅadwakĕn,
wiǥūṙṇnita Ikaŋ laṅit saƀaya taŋ watĕk rākṣasa,
kucĕm muꝁa saṅ indrajit dadi muliḥ Alaḥ kéraṅan*

Apan sira daṅū tatan dadi masor ikaŋ papraṅan,
sirāta jaya riŋ musuḥ sapinapag nirālaḥ daṅū,
hyaṅ indra tuwi déwatā sira ta kāpusan dé nira,
nahan yaśa saṅ indrajit humibĕki-ŋ saprĕŧwītala*

{Aparawaktra}
⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = :11:
⏑ ⏑ ⏑ | ⏑ – ⏑ | ⏑ – ⏑ | – ⏑ ⏓ = :12:

ya Ikana ta hilaŋ mĕné ṙ-hiḍĕp,
yaśa nira śīṙṇna ri śīṙṇna niŋ raŧa,
pati ni kuda nirāṙ kadi pwa sor,
ya Ikana hétu nikā Iraŋ nira*

Aŧa huwus umuliḥ saṅ indrajit,
taya ta surākṣa nikaŋ balāđika,
raǥusuta tahu riŋ musuḥ pĕjaḥ,
panahi ta yèŋ śarawaṙṣa tīkṣṇa ya*

kadi Atĕp atitip panaḥ nira,
gagana pĕtĕŋ ya pĕpĕt taman katon,
Anarawata tibānya yāṅĕné,
dadi mananā balawīrarākṣasa*

hana kĕna warayaŋ pĕgat pisan,
kadi ta cinakra ḍaḍanya tan salaḥ,
hana ta katuluyan parĕŋ pĕgat,
kadi binabad ya parĕŋ pĕjaḥ kabèḥ*

tatan ujarĕn ikaŋ kĕné taji,
mati kapisan kĕna maṙmma tan sipi,
laru-laru tumibā rikaŋ Apuy,
ya paṅupaméka patinya sakṣaṇa*

tuwi satata tibā nikaŋ panaḥ,
kadi sinĕsĕb śataśīṙṇna taŋ śawa,
hana ya hinibĕkan tutuknya sök,
Ikana tutuknya kadi pwa taṅkulak*

hana ta lagi kĕnānanā dahat,
tumuluyataḥ Ikanaŋ panaḥ riya,
sana-sini ya kanin ruwĕd rujit,
raga-raga tulya Awaknya śīṙṇna ya*

sahana-hana nikaŋ balāsura,
ya tika mamūk tamatan paśéṣa ya,
hana ta wĕdi-wĕdīŋ raṇāṅgaṇa,
mamana-manā para cakra yālayū*

{rajanī}
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ – ⏑ | ⏑ ⏓ = :17:

makabalasaḥ Ikaŋ bala ya duṙbbala niśśaraṇa,
tuwi hinudan-hudan ya Ikanaŋ śara Astramaya,
makatulajĕg panaḥ ri walakaŋnya taman pasĕlā,
kadi ta ya laṇḍak adƀuta wulunya kabèḥ murĕgaŋ*

taya kasalaḥ rikaŋ bala kabèḥ śata wikṣata ya,
makatiritis ta rāḥnyan inusī ya gĕlāna mĕhāḥ,
puyu-puyuhĕn gĕyuḥ ya maṅĕliḥ sawanèḥ katibā,
Inamah-amaḥ pinatryakĕn ikaŋ bala wānara ya*

Aŧa mapasaḥ samāpta sahananya taman papuliḥ,
paḍa ta mĕgil rikaŋ kuṭa Atīta lalu-ŋ diwasa,
dadi sumurup ƀaṭāra rawi śīǥra kadi pwa humöt,
Alah alĕmöḥ tumona Ikanaŋ bala yan palayū*

{ƀujaṅgaprayāta}
⏑ – – | ⏑ – – | ⏑ – – | ⏑ – ⏓ = :12:

surup saŋ hyaṅ āditya luṅhā sirosĕn,
makin manda-mandékanaŋ téja māwā,
tĕka-ŋ kāla sanđyā mabāŋ téja kulwan,
kadi lwiṙ nikaŋ papraṅan dé nikaŋ rāḥ*

nda tītékanaŋ kāla sanđyā ta luṅhā,
pĕtĕŋ taŋ jagat loṙ kidul tan patonan,
kadi pwānapiḥ lwiṙ nikaŋ Anđakāra,
rasanyānta riŋ wīra mapraŋ ta dénya*

rikaŋ kāla sakrođa taŋ méǥanāda,
masĕṅhit pĕjaḥ tuṅgaṅan mwaŋ raŧāsāk,
masuk tèŋ padéwāharan ṅkān pasāđya,
mamūjā ta yèṅ astra saṙppāstrapāśa*

huwusnyān pamūjā rikaŋ nāgapāśa,
pasaŋ tékanaŋ yoga māyān Adrĕśya,
malit tékanāwaknya Ākāśa tulya,
manon tan katon śakti niŋ yoga māyā*

ri sāmpunnya sampūṙṇna yoganya sidđi,
miṅis niścayāmbĕknya tan dadya sora,
sināmbutnya laṅkapnya Atyanta riŋ göŋ,
lawan hrūnya tīkṣṇāgra nāgāđidéwa*

tĕkanyèŋ raṇaṅgātri ya krora makrak,
gĕrĕḥ ǥora gamƀīra śabdanya mādrĕs,
gumĕntĕṙ lĕmaḥ pūṙṇna ṅ-ākāśa dénya,
mataŋnyān praśāstèŋ jagat méǥanāda*

gĕlānékanaŋ wré kapūhan ya kagyat,
tatan wruḥ ri saṅkā nikaŋ śabda ǥora,
kapūhan mulat loṙ kidul tan tinonya,
sawètnyāpĕtĕŋ Anđakārékanaŋ rāt*

lawan sūkṣma tāwak nikaŋ méǥanāda,
tuhun siṅhanādanya yèkātiǥora,
makin kātrĕsan wréṇ ḍĕṅö śabda ǥora,
tatan wruḥ ri déyanya tan ton musuḥnya*

śĕḍĕŋ ǥūṙṇnita-ŋ wré paḍāwū ya māwrĕg,
mamĕṇṭaŋ laras ṅ-indrajit tā tumon ya,
panaḥ tékanaŋ wré rikaŋ nāgapāśa,
madadyan Ulā nāga sakwèḥ nikaŋ hrū*

mapañjaŋ magöŋ lèn kiwiknyādƀutālwā,
lumöŋ ƀinna cūlanya lāwan matanya,
wiṣanyomĕsat nitya saṅké tutuknya,
Ah-o ǥorarūpa-ŋ ƀujaṅga prayāta*

{waṅśapatrapatita}
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓ = :17:

nā tĕmahan niṅ āstra nika saŋ daśawadanasuta,
koṭi sahasra saṅꝁya ya tikāṅapusi kapibala,
wānara kapwa kāpusan akik saka pitu saka pāt,
kāsih-asiḥ makudyat anaṅis paḍa ta ya muriṅis*

maṅkana saŋ raǥūttama lawan Ari nira pinanaḥ,
riŋ śara nāgapāśa kapisan ta sira Inapusan,
bāhu subadđa kapwa kabĕbĕt tĕka ri suku nira,
sanđi kabèḥ rapuḥ kaṅĕlihan kadi ta pinupuran*

mūṙccita yāṙ tibā kapati riŋ kṣaṇa Awak alupa,
mrĕm wiparīta taŋ mata kadi pwa manĕhĕra pĕjaḥ,
lèn muꝁa tan patéja kadi candra juga karahinan,
tulya sawaṅśapatra patita-ŋ hati ya ta kumĕtĕr*

{wīralalita}
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓ = :16:

kāla nirāṙ tibā dadi humuŋ tikaŋ kapibala,
maṅkin akik makiṅkiṅ atikaṣṭa kapwa manaṅis,
lèn ta laranya yan Inapusan Awaknya wipayoḥ,
lèn pwa Asiḥnya mapraƀu Ah-o hatinya karuṇa*

hāḥ raǥuputra nāŧa kita déwatā mami kabèḥ,
mèḥ kami ƀoga tan hana wanèḥ kitéka śaraṇa,
kapwa yak āmbalĕs hilaṅakĕn laranta nrĕpati,
wyaṙŧa Ikā hurip mami kabèḥ winèḥ suka magöŋ*

ṅhiŋ kita ta praƀūttama Anuŋ wĕnaŋ parahita,
saŋ wiku sāđu sajjana rinakṣa dènta satata,
duḥka nikaŋ jagattraya sināđya dènta hilaṅa,
hāḥ syapa maṅkanā paḍa-paḍanta riŋ guṇa magöŋ*

kāruṇika swaƀāwa kita māsih iŋ dadi kabèḥ,
dīna Anāŧa Anđa śaraṇāgaténanumata,
tan hana pakṣapāta ni hatinta śudđa malilaŋ,
krođa musuḥ magöŋ tuwi lanānukūla ri kita*

nī ta Ujaṙ nikaŋ kapibalān pasambat anaṅis,
luḥ humilī humīs kabarabas paḍāṅisĕk-isĕk,
sambatakĕn nikā guṇa niraŋ raǥūttama kabèḥ,
wĕt ni tutuṙnya riŋ paṅupakāra dibya satirun*

lèn hana wānarātiśaya wīra đīra dahatĕn,
tan panaṅis kĕnèŋ ƀujagapāśa wètnyan agalak,
mamrih akuṇḍah aṅgĕtĕm alaḥ masĕṅhit abutĕŋ,
luḥnya nirantaré pipi humīs hatinya ya lumöŋ*

yékiṅ awak tan ora pakĕnanya yan hinuripan,
tan hana śakti ri ṙyya lĕhĕṅa-ŋ pĕjaḥ pwa kaśula,
liŋ nikanaŋ wanèḥ r-uman-uman Awaknya kalaran,
duṙyyaśa paŋhiḍĕpnya Apa tan pati-ŋ musuh agöŋ*

hāḥ lalu mandaƀāgya ni huripku kaśmala dahat,
pāpa gawéṅku ṅūni ta kunaŋ sumèru ya magöŋ,
déwa Ah-o lalis nira nahan ta liŋnya sawanèḥ,
kapwa kabanđa budđi ya Uđāni riŋ wiđiwaśa*

śèṣa nikaŋ kĕnèŋ ƀujagapāśa towi manaṅis,
mépu taman wĕnaŋ ya tumuluŋ siraŋ raǥusuta,
byakta pĕjaḥ niraŋ nrĕpati rāma lakṣmaṇa huwus,
ndyékana dèya liŋnya maṅadĕg kapūhan umulat*

tan ya katon ikaŋ musuh araḥ nihan kita kabèḥ,
tan surudèŋ raṇāṅga paḍa mātya yogya dadaha,
jīwita ya byayanta makahīṅanāŋ pati kita,
nā ta wuwusnya kapwa ya Umèri luḥnya humilī*

krođa ta saŋ kapīndra manahut ta lambay aṅadĕg,
Āṙyya wiƀīṣaṇéka ta masö musap mata nira,
n-ton ta saṅ indrajit hana rikaŋ naƀastala mawās,
sāmbutakĕn ta śūla nira tīkṣṇa śīǥra lumarap*

wruḥ pwa saṅ indrajit dadi ta mūṙ muliḥ sira huwus,
prāpta masö sirāwara-waraḥ ri saŋ daśamuꝁa,
sāmpun alaḥ musuḥ mati kapāśa tan pabiṣa ya,
rāǥawa lakṣmaṇātiśaya hīna tan paguṇa ya*

nā ta Ujaṙ nirārajarakĕn raǥūttama pĕjaḥ,
niścaya tan kasaṅśaya sawèt nikaŋ guragaḍa,
haṙṣa ta saŋ daśānana manāđukāra mamuji,
sāđu Anakku dibya saꝑalān prawīralalita*

{lakṣmīwati}
– – ⏑ | – ⏑ ⏑ | ⏑ ⏑ – | ⏑ – ⏑ | ⏓ = :13:

nā liŋ niraŋ daśawadanāṙ puji ṅ-anak,
saṅké giraŋ gĕrĕmĕ masö maṅolakĕn,
tan saṅśayāṙ winara-waraḥ manaḥ manūt,
wètnyān lanā pracaya ri śakti niŋ Anak*

ndānékaƀoga kanaka ratna ƀūṣaṇa,
yékā pamuṙṣita dĕmakan saṅ indrajit,
sāmpun sinĕmbahakĕn ikaŋ pamūṙṣita,
śīǥrāṙ wĕtu-ŋ dĕmaki kabèḥ watĕk nira*

tuṣṭékanaŋ bala rumĕṅö sirājaya,
kapwāmaṅan maṅinum agoṣṫi riŋ kulĕm
salwiṙ nikaŋ Aƀinawaƀoga Uttama,
sèṣṭīṣṭi niŋ hati humaḍaŋ huwus hana*

kĕmbaŋ jĕnūttama wĕḍihan malit marūm,
raṅkaŋ hĕmās jamanika bidđa nāga lén,
molĕs tilām wara taruṇī warāpsarī,
lakṣmīwatī mrĕdu paḍa paṇḍitèŋ siwo*

{dođakawrĕtta}
– ⏑ ⏑ | – ⏑ ⏑ | – ⏑ ⏑ | – ⏓ = :11:

nā ta ƀinukti nikaŋ bala wīra,
tan paturū rikanaŋ wĕṅi jāgra,
lèn mamijaḥ maṅigĕl ya sawaṙgga,
lèn ta macumbana kāmuꝁa daṙppa*

#Ĕkawiṅśati saṙggaḥ#
<tiḍak ḍikĕtahui>
⏑ ⏑ – | ⏑ ⏑ – | ⏑ – ⏑ | – ⏓ = :11:
⏑ ⏑ – | – ⏑ ⏑ | – ⏑ – | ⏑ ⏓ = :11:

nda ta tīta Ikaŋ balān pamukti,
sira saŋ śrī janakātmajojarèn,
Iṇusuŋ ta sirèŋ wimāna ratna,
winawèŋ dèśa nikaŋ raṇāṅgaṇa*

sinaranta winèḥ tumona saŋ śrī,
raǥuputrān kĕna pāśa mūṙccita,
Umulat pwa siré saṅ āṙyya rāma,
makuśāsū marusak ta kèn ira*

ri ḍasaṙ nikanaŋ wimāna ratna,
katibā mūṙccita tan paṅumbaraḥ,
wiparīta sawèt nikaŋ larāgöŋ,
kadi waṅkay humĕnĕŋ saniścala*

mawĕnĕs muꝁa lèn mata pwa yomrĕm,
Ikanaŋ jīwa kadi pwa tan hanā,
tuwi tan patahĕn gulū nirāṅliḥ,
taṅan akwāŋ malupaŋ Awak kabèḥ*

I sĕḍĕŋ nira mūṙccitèŋ wimānā,
manaṅis taŋ trijaṭā mĕkul suku,
suku saŋ janakātmajā ta māpĕs,
mapa yan moǥa makas wataŋ juga*

ginugaḥnya sirāpi rājaputrī,
ndya kita dyaḥ ta wuṅu pwa t-aṅlilir,
nya hulunta gĕlāna tolihĕnta,
haliwat dwānta kariḥ ta ri ṅhulun*

ndya ta liŋ ni wuwusta ṅūni dèwī,
trijaṭā ndā huniṅan wuwuskwari,
saparanku kita nda tan kasāha,
tuwi tag dadya tak ājaré kitā*

ya tikādi nikā Ujaṙta yādwā,
Apa tan wwīt aku tak madoḥ tuwi,
ndi paran ni takut ta riŋ Asatya,
ri paṅipyan tuwi tat kabañcana*

ri mĕné ta hilaŋ bratanta dénta,
kita luṅhā tamatad waraḥ ṅhulun,
winuwusta kabèh asiḥ ta ṅūni,
tuwi sojaṙta tamat wĕnaŋ wihaŋ*

parimāṇa bapaṅku lén ibuṅku,
taya trĕṣṇākw-i sirān hané kita,
kita rāma kitāđidéwataṅku,
kita cintāmaṇi kalpapādapa*

siniwiṅku paṅöbanaṅkwu tan lèn,
kita tātaḥ hinarĕp-harĕp tĕmĕn,
syapa māsiha lèn yadin taya dyaḥ,
Ikanaŋ lèn niyatanya sampaya*

sahananya ta rākṣasī paḍāmid,
Apan aṅhiŋ Aku sèwaké kita,
tuwi tan malawas hanè sukunta,
ya mataŋnyāt taḍ asiḥ wulat ry-aku*

yadiyan tuhu mātya liŋta maṅkè,
tuwi tak kāntuna dènta sakṣaṇa,
ya mataŋnya t-uđāni dèwi tāṅhèr,
Apa tak sāha Ataḥ sakè suku*!

{Upajāti bajra}
⏓ – ⏑ | – – ⏑ | ⏑ – ⏑ | – ⏓ = :11:

nā liŋ nikā saŋ trijaṭān pasāmbat,
saṅkā ri ƀaktinya lawan Asiḥnya,
dèwī masowè sira tār uđāni,
maṅkin ta yāsū makusān saśoka*

sanālikā yaṙ wiparīta mūṙcꞓā,
śanꜽḥ-śanꜽḥ moluh uđāni dèwī,
nda taṙ wĕnaŋ molah alaḥ gĕlāna,
Ahos Ah-o tībra nikaŋ larāgöŋ*

nda taṙ dĕliŋ pūḥ Ati sanđi yāṅliḥ,
luḥ nityakāla drawa riŋ muꝁādrĕs,
Abāḥ mabāŋ taŋ mata dé nikaŋ luḥ,
muwaḥ sirāsū wĕkasan masāmbat*

hāḥ jīwitātyanta bĕtaḥnyu tan mūr,
hiḍĕp Ikaŋ duḥka Atīta duḥka,
lukan satrĕṣṇanyu rikèŋ śarīra,
saranta saṅsāra sadā laranya*

samaṅkanékiŋ hati Adwanāsiḥ,
tuhun nikāṅ āmbĕk ataḥ satrĕṣṇa,
pĕjaḥ pwa saŋ nāŧa hananta maṅhèr,
hāḥ đik Iwĕḥ niŋ manulus Asiḥnyu*

Asiḥku trĕṣṇaṅku ya liṅku tan swaŋ,
taŧāpi tan tūt mati hé naréndra,
yan bajra sākṣāt pwa kunaŋ hatiṅku,
mataŋnya tan syūḥ ri pĕjaḥta nāŧa*

{Upajāti bajra}
⏓ – ⏑ | – – ⏑ | ⏑ – ⏑ | – ⏓ = :11:

Alib ta pamriḥta laranta ṅĕlta,
Umèt ṅhulun ṅūni rikèŋ Alas göŋ,
huwus kitād wruḥ hana wèḥ ri lĕṅkā,
mamèt kitopāya sawètnyasiḥ ta*

sahīṅan iŋ nīti dinadyakĕnta,
tat tolih at toliha satwahiṅsā,
matī balī wèḥ kita rakwa ṅūni,
ṅhulun Ataḥ don i-Ulaḥta tan lèn*

Anéka taŋ wré milu duḥka dènta,
tumūt makiṅkiŋ ri laranta dèṅku,
Iké wĕnaŋ mĕntas ikaŋ samudra,
Atīta riŋ kléśa Uliḥta mamriḥ*

huwus Umĕntas pwa rikaŋ samudra,
makabyaya-ŋ jīwita riŋ raṇāṅga,
hīṅanya tan lèn Inaṅĕn-n-aṅĕnta,
si mandaƀāgyā ta pinèt kininkin*

Ikā sahīṅan niṅ asiḥ-Asiḥ ta,
wĕnaŋ pĕjaḥ lāwan arinta satya,
nāri pwa kāntun ri patinta nāŧa,
kala ṅhulun niṙǥrĕṇa nīca duṣṭa*

tamak panon lèn tuhu satya māsiḥ,
Aṅhiŋ bapantékana sāđu satya,
kasaḥ nirèŋ sakṣaṇa mātra dènta,
mataŋ nirāsiḥ mati tībra monĕŋ*

ṅhulun pwa maṅké ta tumon patinta,
wĕnaŋ pwa tan tūt mahurip tan éraŋ,
Awās ya tan kapracayāna tékā,
strī sāđu tāpan kapapas ya dèṅku*

ṅhulun hana ṅké ta humèṙ tĕkanta,
Anéka taŋ duḥka kinölakĕnku,
mĕṅgĕp makāmbĕk Ikanaŋ kasatyan,
tan tūt pĕjaḥ hāḥ bali tuhwasatya*

Aho Awak kéraṅ-iraŋ hananya,
taman wĕnaŋ satya wĕnaŋ matiṅgal,
Asiḥ nikā saŋ naranāŧa ri ṙyya,
magöŋ tĕmĕn ndā tan aṅĕn-n-aṅĕnya*

hāḥ-Āḥ si sītātiśayèṅ aƀāgya,
duṙllakṣaṇāgöŋ pagawému pāpa,
ndā tan pakāwakta Awakmu nīca,
hāro-hara-ŋ rāt milu pāpa dému*

mapa pwa pāpamwi dĕlāha sowaḥ,
Apan sarāt duḥka ya dému maṅké,
Awās ya kiñkiŋmu n-agöṅa dénya,
ry-uwaḥmu maŋjanma sahasrajanma*

Aho hawaknyan ta kariḥ gĕlĕḥnya,
bali pwa māhīṅan ikā laranya,
Aho lalis niŋ wiđi tan pahīṅan,
mataŋnya wéḥ duḥka mahānaranta*

dèwī nahan liŋ nira wèn pasambat,
sĕsöl ikaŋ dꜽwa lawan swakaṙmma,
tĕñuḥ wiśīṙṇna-ŋ hati tībra duḥka,
r-aṅĕn-n-aṅĕn kaśmala niŋ śarīra*

makin masowé ta sirān pasāmbat,
taṅis nirāsrĕt mapĕyĕḥ ya mandra,
gulū kasātan masĕkĕl kakīṅan,
maṅaŋ makuṇḍaḥ juga taṙ paśabda*

hana ṙ-bĕṅaŋ tan panaṅis kapūhan,
tatan kĕḍap niścala tātar āmbèk,
binanđa niŋ duḥka Ikaŋ śarīra,
surat tapĕl lèn pratimā paḍanya*

Apuy murub tulya nikaŋ larāgöŋ,
Umuṅgu riŋ citta panasnya tīkṣṇa,
gĕsöŋ katunwan hati dénya cūṙṇna,
kadīkanaŋ wrĕkṣa kĕnéndrabajra*

{waṅśasŧa}
⏑ – ⏑ | – – ⏑ | ⏑ – ⏑ | – ⏑ ⏓ = :12:

tibā ta dèwī Umuwaḥ wimohita,
dinagđa riŋ duḥka hilaŋ hurip nira,
gĕlāna tékaŋ trijaṭā tumon sira,
maluy ta yāsū Atiśoka mānasa*

ri maṅkananyān wiparīta mohita,
wawaŋ pinuṇḍutnya siromĕsat ta ya,
ḍatĕŋ riṅ udyāna Aśoka śīǥra ya,
n-ĕnaḥ sirèŋ ratna palaṅka niṙmmala*

gugaḥ tikāwak nira kapwa yālupa,
n-usap muꝁātī tuwi bāyu tan hana,
gagap tikā twas nira moǥa yā makas,
makin ta yākrak trijaṭānaṅis mawū*

wulat pwa ta dyaḥ ndya kitāta wèt para,
t-uđāni-đāni pwa manaḥta taṅguhi,
Ah-o mahīṅan ta kariḥ tikèṅ asiḥ,
Apan hinūṙ taŋ pati tad wulat ry-aku*

ƀaṭāra tāsiḥ pwa tasö tuluŋ ṅhulun,
nihan sira śrī janakātmajā-t hurip,
sira prasādaṅku ta rūg waṅun muwaḥ,
hilaŋ pukaḥ tā wariṅinku yan taya*

nahan ta liŋ ni trijaṭā ya kāsyasiḥ,
samantarođāni sirāṅrĕṅö taṅis,
tĕbĕŋ ta molaḥ maṅĕliḥ taṅan nira,
ta molah ūmrĕm mawuwus tĕbĕŋ mugĕm*

taṅèha duḥkanta ya dèṅku yat hana,
mataŋnya mātyāku huwus misan-misan,
ndya dona ni ṅwaŋ mahurip nirāśraya,
Ariṅku maŋlampwapawās ṅhulun pĕjaḥ*

lawan ndya déyaṅku kariḥ rikèŋ hurip,
Apan pĕjaḥ śrī naranāŧa rāǥawa,
Alib tĕka hyunkwapi mātya ṅūnikā,
hurip nirātaḥ ya hinèṙku tan pĕjaḥ*

pĕgat pwa tuntun ni huripku tan hana,
mawās ta yan sāka huwus mĕnèŋ gĕlĕk,
Apan sirékī tali tulya banđana,
panū ri jīwaṅku mataŋnya tan hilaŋ*

Iké pwa yan sŧitya Ikā huripkwari,
huwus pĕgat tūnya tatan masāka ya,
taŧāpi sākĕnkwa ya téka sāhasan,
kaṭuṅka duṣṭākw-ari yak hanā tataḥ*

piréka trĕṣṇaṅkwa kunaŋ rikèŋ hurip,
lawan sirékā ta sukākwa yak hanā,
tĕmuṅkwa yāṅhiŋ lara pāpa kéwala,
mataŋnya đik jīwita mātya ménaka*

kunaŋ yaŧānyan saꝑalān patiṅkwari,
taman samaṅké ya dĕlāha riŋ jĕmaḥ,
ƀaṭāra wꜽśwānara yéka Oṣađā,
mataŋnya tāsiḥ trijaṭā pamoṅyapuy*

nahan Ujaṙ śrī janakātmajāpagĕḥ,
saniścayékaŋ hati mātya tan kalèn,
makin gĕlāna-ŋ trijaṭātiduḥkita,
wawaŋ ya mojaṙ manaṅis samantara*

Alib kita dyaḥ tan asiḥ ta ri ṅhulun,
mapanta yat sāhasa mātyanaŋ Awak,
tamat t-anoliḥ tat aṅĕn-n-aṅĕn ṅhulun,
Atīta kaṣṭān kawĕkas nirāśraya*

lawan tatan byakta naréndra yaṙ pĕjaḥ,
Asamƀawān mātya binanđa riŋ Ulā,
siraŋ hanūmān tuwi ṅūni kāpusan,
taŧāpi taṙ māti luput sirāhurip*

samaṅkanātaḥ naranāŧa rāǥawa,
kĕnèŋ mahāpāśa mahān sirān hiḍĕp,
harĕp niran wrĕdđya ta haṙṣa niŋ musuḥ,
Agöŋ pwa haṙṣanya mawās ta yan Alaḥ*

mataŋnya tāṅhéra tamat harohara,
pahénak āmbĕkta tamat makiṅkiṅa,
Iké hurip duṙllaƀa tan pasambutan,
sĕḍĕŋ ta yat mātya sira pwa tan pĕjaḥ*

kunaŋ ya tat niścaya yaṙ hanāhurip,
ṅhulun marā riŋ raṇaƀūmi méṅgala,
huwus nirān byakta pĕjaḥ saliŋta taḥ,
nihan ṅhulun dyaḥ tamak antuné kita*

lawan sĕḍĕŋnyān niyatan sirāṙ pĕjaḥ,
ṅhulun marāmwīta ri saŋ wiƀīṣaṇa,
nyapan tahan tan wruha wèn pĕjaḥ ṅhulun,
tumūtakĕn höb ni sukunta tan kalèn*

nahan Ujaṙ niŋ trijaṭā mĕsat ta ya,
mibĕṙ ya luṅhā mara riŋ raṇāṅgaṇa,
ḍatĕŋ manĕmbaḥ ri siraŋ wiƀīṣaṇa,
Ulaḥnya waṅśa sŧiti ƀakti riŋ bapa*

{puṣpitāgra}
⏑ ⏑ ⏑ | ⏑ ⏑ ⏑ | – ⏑ – | ⏑ – ⏓ = :12:
⏑ ⏑ ⏑ | ⏑ – ⏑ | ⏑ – ⏑ | – ⏑ – | ⏓ = :13:

Aŧa tĕka ya ri saŋ wiƀīṣaṇāsiḥ,
Umawa taṅisnya humīs ta luḥnya mādrĕs,
kadi Ikana hatinya śudđa ya syūḥ,
ya matĕmahan Amrĕté matanya mahniŋ*

ṅhulun ikana Anakta mandaƀāgya,
taya ta wanèḥ trijaṭā ṅaranku riŋ rāt,
maraha kita ya donku haywa tāśā,
pĕjaha Anakta nihan ṅhulunta mamwīt*

ṅhulun alara tumon naréndraputrī,
janakasutāṙ winawèŋ raṇaṅga ṅūni,
Inusuṅ-usuṅ awū sirākuṣāsū,
wulati siraŋ raǥuputra wèn kapāśa*

dadi ta sira tibā rikaŋ wimāna,
kapati-patibrata satya sāđu māsiḥ,
I lara nira tumon ƀaṭāra rāma,
kĕna rikanaŋ ƀujagāstra nāgapāśa*

tar uđani masuwé sirān wimūṙccā,
Inulihakĕnku sirèŋ taman-taman wruḥ,
samana nira r-uđāni mamrih amwīt,
pĕjaha sawĕtnya Asiḥ niré naréndra*

nahan ikana ta donku wèk para ṅké,
kita tat akiṅkiṅa yan pĕjaḥ Anakta,
maturun apuy umilwa mātya tāku,
janakasutā duluraṅkwa tan kasāha*

nahan ikana wuwusnya wèn panĕmbaḥ,
dadi sumahuṙ ta siraŋ wiƀīṣaṇāsiḥ,
lalu kita hara putri niṣṭuranta,
pĕjaha ta liŋta Amoǥa tan satrĕṣṇa*

Apa kita wiparīta matta médan,
Apa sumaput kita yan piśāca yakṣa,
grahagaṇa gaṇa ƀūta yāṅawéśa,
rikana hatinta mataŋ ni kon wimoha*

hana kari gamaṇā ƀaṭāra rāma,
pĕjaha rikèŋ raṇaƀūmi liŋta putrī,
triƀuwana lĕburékaṅ aṇḍa rūga,
yar alaha saŋ raǥuputra riŋ raṇāṅga*

Atiśaya riṅ aƀāgya tékanaŋ rāt,
yar upahatā naranāŧa rāmaƀadra,
sira mara puruṣottamāṅśa māwān,
nipuṇa pinaṇḍita riŋ sarāt riṅ astra*

nahan ikana kaniścayaṅku putrī,
niyata sukānta mataŋnya haywa śoka,
laku tat ulih arébu santwa dèwī,
sahana niké sawuwusku nojarĕnta*

Uhuti ta sira sāhasèŋ śarīra,
biṣama naréndra yadin pĕjaḥ sudéwī,
I pati nrĕpati tan hanā Ikéŋ rāt,
Aku tuwi mātya yadin tayā naréndra*

guṇa nira Ikanaŋ guṇajña tātaḥ,
ya ta kalulutku mataŋ nikān hana ṅkè,
tamak anĕmu paḍā ƀaṭāra rāma,
Ikanaṅ ahāta manon guṇālpa towi*

ri pĕjaha nira taṙ wanèḥ mahītaḥ,
syapa ta tumona guṇaṅku dibya héman,
kadi kayu ri tĕṅaḥ nikaŋ Alas goŋ,
kamaga tĕwas manĕḍĕŋ ya puṣpatāgra*

{ratodđata}
– ⏑ – | ⏑ ⏑ ⏑ | – ⏑ – | ⏑ ⏓ = :11:

nā dumèh aku tamak Anona lèn,
yaṙ tayā nrĕpatiputra rāǥawa,
ndaḥ wĕkaṅku ya mataŋnya wèḥ tuliḥ,
jānakī sira ta rākṣa taṅguhi*

saŋ wiƀīṣaṇa nahan Ujaṙ nira,
riŋ Anak mari ya śokamānasa,
sādara praṇata yan paṅañjali,
śīǥra yaṙ laku muliḥ tĕkèŋ taman*

saŋ raǥūttama sirojarĕn muwaḥ,
taṙ wĕnaŋ mawuṅu tībra mohita,
graḥ rĕmĕk Ikana sanđi niŋ Awak,
dé nikaŋ ƀujagapāśa duṙjjaya*

maṅkananya dadi maŋliliṙ sira,
maŋhiḍĕp lara mĕkĕḥ siromĕhāḥ,
mār umaṅkĕp ikanaŋ Awak kabèḥ,
rāḥ sumār i-muꝁa yāpanas sumöŋ*

duṙbbala-ŋ mata pĕtĕŋ panon ira,
citta kéwala Uđāni yātutur,
tulya muṅgu ri dalĕm wĕtĕŋ sira,
jīwamātra juga śākti tan hana*

mꜽliliṙ pwa siraṅ āṙyya rāǥawa,
saŋ wiƀīṣaṇa masö sirāwaraḥ,
wrĕtta saŋ janakarājaputrikā,
yékanénajarakĕn nirān asö*

glāna saŋ raǥusutāṅrĕṅö sira,
mꜽŧilī winawa riŋ raṇāṅgaṇa,
byakta mātya rasikā si kāsyasiḥ,
n-ton akuk kapati ṅūni mūṙcꞓita*

hāḥ priyé janakarājaputrikā,
tan salaḥ Aṅĕn-aṅĕnta yogya ya,
mātya wèt nikana hīna ni ṅhulun,
tan wĕnaŋ mĕjahi śatru niŋ sarāt*

rāt kabèḥ kita hiḍĕpku yat hana,
wèt ni göŋ nikana taŋ guṇé kita,
yadyapin sari nikaŋ jagat kabèḥ,
taṙ paḍā ya kalawan kita priyā*

śrī ratiḥ girisutā saraswatī,
nī sirānuṅ atidibya déwatī,
yan tarajwana lawan kita priyā,
sora ƀāra nira dènta yak hiḍĕp*

tan kahĕntya saguṇanta waṙṇnitan,
Apraméya kadi ratna riŋ tasik,
nā mataŋnya tamatak Alāṅ-alaŋ,
mèt kita priya makabyaya-ŋ hurip*

ndān aƀāgya ta kunaŋ ṅhulun Ari,
déwa mèdi malalis tamaṙ wulat,
mèḥ mapaṅguha Ataḥ kitomuwaḥ,
moǥa wiǥna tĕka tan pawèḥ jaya*

kaṣṭa đik wiđi ya duṣṭa niṙǥrĕṇa,
yéki māra sumarik kita priyā,
tan saniṣṭura ta yaṙ pawèḥ lara,
duṣṭa tuṣṭa ya manon larāpasaḥ*

mwaŋ Ikaŋ wiđi yaŧéṣṭa yāmidi,
niṙguṇa-ŋ guṇa patibratériya,
wwaŋ sulakṣaṇa suśīla tan salaḥ,
lèn Ikaŋ wiđi biṣāma sāhakĕn*

tā paḍanta rikanaŋ sulakṣaṇa,
riŋ Ulaḥ lima taman kuraŋ kita,
taṙ sayogya wirahāpasāha taḥ,
wālakāra kari dé nikiŋ wiđi*

lèn manaḥta maṇi tulya śudđa ya,
ƀakti taṙ paṅawanèḥ kitèŋ priya,
satya nitya ri hatinta yātĕguḥ,
yadyapin wahu sĕḍĕŋ ratodđata*

{swāgata}
– ⏑ – | ⏑ ⏑ ⏑ | – ⏑ ⏑ | – ⏓ = :11:

ndaḥ priyé Asiha niŋ wiđi tāṅdé,
riŋ paratra ta kunaŋ palarĕnta,
ṅkā ta paṅguha dĕlāha ta rāri,
wèt nikaŋ guṇa patibrata hétu*

nyā ṅhulun pĕjaha lāwan arinta,
taṙ wanèḥ pratita lakṣmaṇa ātaḥ,
satya sāđu satirun drĕḋaƀakti,
đīra riŋ lara tumūt saparanku*

lakṣmaṇāri karĕṇan Aku dènta,
dé ni tūt ta saparanku tat aṅluḥ,
tīs panas lara lapā wĕlĕkaŋ ṅèl,
nā lanā katĕmu dènta ya dèṅku*

hāḥ Ariṅku saꝑalān pinakāntĕn,
sāntĕn īŋ Asih-asiḥ taya ƀāra,
jīwitanta pinakabyaya dènta,
donta tan hana pi kéwala satya*

tan hanéki pamalĕskwi kitāntĕn,
klèśa duḥka juga nitya pawèḥku,
hāḥ kakanta ya tuhun matuhātaḥ,
tan wĕnaŋ Umupakāra Arinya*

haywa tākwari Umèḥ kita ƀoga,
yā matan Aku dumèḥ kita mātya,
đik huripkwari krĕtaǥna ya pāpa,
wwaŋ mahāṙdđika tumūt mati dènya*

riŋ trilokya tak anona paḍanta,
đīra wīra wirati-ŋ hati śānta,
prajña satwika guṇajña suśīla,
dakṣa dānta mrĕdu sāṙjjawa satya*

nītimānta matakut riṅ ayogya,
yogya yéka larapan ni Ulaḥta,
pojaranta ya hitapriya satya,
swāgatèṅ atiŧi mitra sagotra*

{turagagati}
– ⏑ – | ⏑ ⏑ ⏑ | – ⏑ ⏑ | ⏑ ⏑ ⏓ = :12:

nā guṇanta ya Ananta hana ta lèn,
kwèḥnya taṙ sawinilaŋ salah inujar,
paṙbwatopama kitékana malaya,
tulya candana guṇanta śuci marūm*

yadyapin hana guṇanta tuwi magöŋ,
tan ya paŋhaḍa-haḍanta tat awĕrö,
ƀakti ta pwa kita riŋ kaka kawaśa,
tan pahī lawan ikaŋ pinakahulun*

nā dumèḥ Aku makin kapihutaṅan,
n-ton kita praṇata séwaka satata,
mèru tulya ta rĕṇaṅkwi rari kita,
tan kahĕntya sahurĕn sa-Iwu tahun*

prāṙŧanākwari yat aṅdadi ya muwaḥ,
sānakāta kita haywa ta mapasaḥ,
ndan kitāta matuhā Aku raraya,
ƀaktya tāku ri kitāmalĕsa guṇa*

saŋ wiƀīṣaṇa samaṅkana ta kita,
tasyasiḥ ta śaraṇāgata Agati,
yogya kāsihana sajjana guṇawan,
wāni riŋ sukrĕta duskrĕta katakut*

loƀa riŋ guṇa lawan Ulah ahayu,
hīna śakti rikanaŋ gawayahala,
mūḋa tan wruh agawé dwa duga-duga,
bwat pramāda riṅ ulaḥ kuṭila kabèḥ*

yékanādi ni guṇanta sapinuji,
yéka momah i-hatinta ya sumusuk,
tapwa yan wĕnaṅ umèhi kita suka,
tan patī mala nikaŋ ƀuwana kabèḥ*

saŋ daśānana kakanta tuwi sira,
tan satrĕṣṇa hrĕdayanta I-rasikā,
wèt ni göŋ ni hrĕdayanta parahita,
rāt kabèḥ ya kaharĕpta juga sukā*

tat Anolih apasāha lawan anak,
wwaŋta sānak aŧawānakĕbi kadaŋ,
kapwa tan hana katrĕṣṇan ika kabèḥ,
ṅhiŋ jagadđita Ataḥ Inaṅĕn-aṅĕn*

wruḥ kitāñcala Ikaŋ matĕmu-tĕmu,
nyā-ŋ hurip tuwi lawan suka sakarĕŋ,
ṙyyak kilat ya Upamā nikanaṅ inak,
riŋ hiṅā paḍa lawan turagagati*

{ƀramarawilaśita}
– – – | – ⏑ ⏑ | ⏑ ⏑ ⏑ | ⏑ ⏓ = :11:

nā hétunyād laku Umĕgil aku,
saṅké hyuntèŋ parahita karuṇa,
ndā tan sidđékanaṅ inaṅĕn-aṅĕn,
tāđé tā déwata Aṅanumata*

don-doni-ṅwaŋ mamĕgil aśaraṇa,
śatrunyātaḥ ya ta hilaṅakĕna,
lāwan wèhĕn wiƀawa suka magöŋ,
yan tan maṅkā lĕhĕṅ umari maṅöb*

tapwan paṅguḥ ꝑala niṅ aśaraṇa,
saṅké pāpaṅku ya Asama-sama,
hāḥ đik rāmāđama manalahasa,
Āmbĕk māsiḥ bali kari wĕnaṅa*

göŋ niŋ kléśéryaku giri sadrĕśa,
tuŋtuŋ niŋ duṙyyaśa ka-Iraṅ-iraŋ,
Āpan saŋ sajjana Umĕgil aku,
tapwan sapwīkana salara nira*

saŋ sugrīwāṅgada pawanasuta,
ndaḥ mamwīta ṅhulun i-kita haraḥ,
haywākiṅkiŋ kita laku tat uliḥ,
Āpan sāmpun ta mamalĕsi guṇa*

nèl tan mamriḥ lumaku masusupan,
mèt saŋ sītā tatan alita tasik,
tā lwaḥ tātas taya gunuṅ aruhur,
tā digdéśāntara gahan asukĕt*

lyab-lyab lwaŋnyāŋ ƀuwanatala pĕnuḥ,
dé niŋ wadwā plawagabala sumār,
sāmpun déwī katĕmu sira pinĕt,
tambak tambĕḥ niṅ atiśaya yaśa*

saŋsiptan sāgara hinaliwatan,
maṅkin daṙppèŋ raṇa kita Umahöm,
sakwèhtāmriḥ malaga taya surud,
tātan lèn don rĕṇa ta ya panahur*

sāmpun tékaŋ Inaƀimata dadi,
tan sandéhan huwus amalĕs asiḥ,
sakwānantāku taman atĕṅĕta,
sojaṙttātaḥ yat uliha laku ta*

nā liŋ saŋ rāmawijaya mawĕkas,
tan lèn āmbĕk nira pĕjaha Ataḥ,
saŋ sugrīwa drawa ta hati nira,
juḥ nityomīs tĕka ri ḍaḍa nira*

hāḥ nāŧa-t hèṙ kami pinakahulun,
tonĕntātaḥ praṇata mami kabèḥ,
lāwan pamriḥ mami ya wulatana,
paŋliṅganté hati mami malilaŋ*

nyānuŋ hèrĕn narapati sakarĕŋ,
śatruntātaḥ ya pĕjahana mami,
yapwan śakti-ŋ musuh atiraƀasa,
tādé mātya-ŋ pinakahulun usön*

sāmpun śīṙṇnā sahana-hana mami,
ṅkā tat yogyāṅaṅĕn-aṅĕna pati,
mwaŋ lwiṙ tan ton waluya mami muliḥ,
tātan yogyékana Apa tan asiḥ*

Āpan yan kāntuna kami ri kita,
byaktān nindā sahana niṅ umulat,
đik wré tīṙyyak tuhu-tuhu Ađama,
tan wruḥ riŋ rāt nahan ujara nikā*

nā prastāwanyan ujarĕn ahurip,
yan tuhwékiŋ pati ri kita tĕkā,
ndan sidđā don mami puwi rumuhun,
đwastā niŋ śatru ya punagi mami*

yan niśśéṣa pwa ya huwus alilaŋ,
riŋ swaṙggantānuturakĕna kami,
lwiṙnyan sāmpun mati si daśamuꝁa,
yékā pawwat-wwata mami ri kita*

tātan saṅkĕŋ guragaḍa mawuwus,
cihnanyāmbĕk mami juga mapagĕḥ,
tān imbātaḥ ri suku narapati,
ṅkāné janmāntara huluna Ataḥ*

nā liŋ saŋ wānarapati sumahur,
wèt nī satyé hati nira malilaŋ,
tātan liṅgaṙ Ikanaṅ aṅĕn-aṅĕn,
tan trĕṣṇèŋ jīwita satiru-tirun*

sāmpun mojaṙ sira dadi humĕnĕŋ,
pèrīkaŋ luḥ drawa makabarabas,
niśśabda-ŋ wré taya wĕnaṅ anaṅis,
saṅké göŋ niŋ lara kadi ta surat*

tat kālanyānta paḍa kahĕnĕṅan,
maṅkin luṅhā-ŋ wĕṅi haṅin umirir,
nityān tĕmpuḥ ṅ-ĕbun anarawata,
yāṅkĕn luḥ niŋ wĕṅi milu kalaran*

mèḥ-mèḥ māwā-ŋ wĕṅi rahina masö,
kapwātaṅhi-ŋ manuk umuni humuŋ,
sambégānon malara ya manaṅis,
tulyāsāmbat ƀramarawilasita*

{wīralalita}
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓ = :16:

kāla ƀaṭāra rāma humĕnĕŋ humuŋ rĕṣigaṇa,
riŋ gaganān paṅañjali maṅunyakĕn stuti sira,
śakti ƀaṭāra wiṣṇu winuwus nikaŋ stuti kabèḥ,
dadya nikā Uđānya nira saŋ raǥūttama ya don*

hé mađusūdanāmriha ƀaṭāra haywa malupa,
wiṣṇu Awakta jāti puruṣottamottama kita,
satwa ya satya nitya ri Awakta tan dadi hilaŋ,
moha kariḥ hanā tuwi rajaḥ tamaḥ pwa kawaśa*

kwèh i-dadinta tan dadi yataḥ wimohita daṅū,
ṅūni riṅ ādisrĕṣṭi kita rakwa maŋdadi Iwak,
kūṙmma warāharūpa narasiṅha wiṣṇu ta kita,
bāmana jāmadagni dadi rāmadéwa ta kita*

nā ta dadinta donta puwi dadya niŋ parahita,
janma Anuŋ Anāgata tĕmun ƀaṭāra taya lèn,
kabwatakĕn nikaŋ dadi Anéka tātan alupa,
nitya tutuṙku tan katutupan Apan praƀu kita*

wyāpaka riŋ jagat kita ta jīwa niŋ dadi kabèḥ,
Ādi kitāta mađya pinakānta Antaka kita,
kāraṇa niŋ sŧiti pralaya samƀawèŋ triƀuwana,
mwaŋ maṅanugrahé kita mahéśwarèŋ surawara*

riŋ sumĕnö kabèḥ kita ta sūṙyya nitya dumilaḥ,
riŋ Aji sāma wéda kita riŋ hyaṅ indra ta kita,
riŋ watĕk indriya pwa ya manaḥ Awakta ya lĕwiḥ,
rudra kabéḥ kitékana ta śaṅkarāgaway inak*

riŋ dadi yakṣa rākṣasa kabèḥ kitāta danawa,
riŋ dadi mānuṣa prakaṭakīṙtti ƀūpati kita,
riŋ maruhuṙ suméru kita riŋ Akampya himawān,
riŋ madalĕm samudra kita bođi riŋ kayu-kayu*

riŋ paśujāti lĕmbu kita mèhakĕn sakaharĕp,
riŋ Umibĕṙ kitékana ta wꜽnatéya taya lèn,
siṅha kitèŋ kĕnas makara riŋ Iwak yan aḍĕmit,
yapwan iwak magöŋ kita Anuŋ praƀunya baruṇa*

nāga kabèḥ kitékana Anantaƀoga karĕṅö,
saṙppa kabèḥ kitékana ta bāsuki prakaśita,
riŋ lwah agöŋ pawitra śuci jāhnawī kita sadā,
riŋ laku śīǥra lèn gati lanā kitéka pawana*

riŋ maṅadĕg kitékana ta waṙṣakāla sakala,
lèk rwawĕlas kitékana ta māṙggaśīṙṣa kalima,
riŋ rĕtu nĕm kitéka mađumāsa manmaŧasakā,
riŋ magawé prajā kita ta đātrĕ māṅulahakĕn*

riŋ pitaraḥ kabèḥ kita ta Āṙyyamā pitrĕwara,
yajña kabèḥ kitāta japa yoga Uttama tĕmĕn,
Oṃ riṅ ujāriṅ akṣara Akārarūpa ta kita,
riŋ caturāśrama pwa ya grĕhasŧa Aśrama kita*

đaṙmma magöŋ ꝑalanya taya duṙyyaśanya ta kita,
nyāya nimitta yan katĕmu ṅ-aṙŧa yékana kita,
kaṙmma manūt i-Āgama lawan jagadđita kita,
maṅkana riŋ Ulaḥ Anuṅ anūt i-yogya ta kita*

mona kitèŋ rahasya kita wāda saŋ wruh acĕṅil,
saŋ wihikan rikaŋ naya kitā ta kīṙtti rasikā,
téja kitèŋ sutéja jaya niŋ jayèŋ raṇa kita,
śakti nikaŋ maśakti kita budđi saŋ winihikan*

wyāsa kitèŋ munīndra kita śukra riŋ kawiwara,
riŋ rĕṣi sidđa tan hana wanèḥ kitāta kapila,
déwarĕṣi praśāsta kita nārada priyaraṇa,
brahmarĕṣi prasidđa ƀrĕgu siđđawāk sira kita*

riŋ nayawit pratīta ƀagawān wrĕhaspati kita,
riŋ maṅĕnākĕn ātiśaya ḍaṇḍa saŋ yama kita,
bajra Awakta Uttama riṅ āyuđāpratihata,
riŋ wihikan riṅ astra kita rāma wīralalita*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

riŋ nakṣatra kabèḥ kitékana wulan riŋ Aśwa Uccꜽḥśrawa,
riŋ sènāpati saŋ kumāra rikanaŋ widyā kitāđyātmikā,
riŋ ganđaṙwwa kitāta citraraŧa lèn prahlāda riŋ dꜽtyawān,
riŋ strī śrī smrĕti kīṙtti śānti đrĕti điḥ méđā kṣamā wāk kita*

saŋ hyaŋ pāwaka riŋ watĕk wasu waṣaṭ swāhā kitātaḥ pawèḥ,
gāyatrī kita Uttamottama rikaŋ candénujaṙ saŋ kawi,
dwandwāwakta rikaŋ samāsa kita ta dyūtèŋ calātaḥ kita,
saŋ Ꜽrāwaṇa riŋ gajéndra magalak śāṙddūlawikrīḍita*

{basantatilaka}
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = :14:

riŋ wrĕṣṇiwīra kita rakwa dĕlāha krĕṣṇa,
kaṅśādidꜽtya trĕṇatulya ya patyananta,
riŋ pāṇḍawa pwa kita Aṙjjuna Ujwala ṅkā,
duṙyyođana prakrĕtiduṣṭa ya patyananta*

nā ta prakāra ni Awakta ƀinéda-ƀéda,
kintu pwa tan hana palè-nan ikā Awakta,
tuṇgal kitékana pĕnuḥ rikanaŋ triloka,
Ātmā nikaŋ dadi carācara Ucca-nīca*

tātan dadi-ŋ dadi kabèḥ yadiyat tayātaḥ,
Āpan kitékana ta jīwa kitéka saṅkan,
brahmādi niŋ sakalaƀūta trĕṇānta towi,
tuntūni jīwita nikā kita cétananya*

Aṅhiŋ samaṅkana hiḍĕp mami hé mahātmā,
gamƀīra-ƀāra ta Awakta Atīta sūkṣma,
dé saŋ mahāṙṣi maha simpĕn ikā Awakta,
saŋsipta mātra paṅujaṙ mami mantramātra*

saṅké Iwĕḥ nika Awakta Acintyagamya,
saŋkṣepa saŋ rĕṣi n-usī taṅ ujaṙ masimpĕn,
yāwat mahāṙdđika mahābala mapraƀāwa,
tāwat ƀaṭāra puruṣottama liŋ mahāṙṣi*

ndan don ikojara ni tatwa ƀaṭāra tan lèn,
swaṣṭā nikaŋ ƀuwana duṙjjana yādahānya,
saŋ sāđu maṅguhakĕna-ŋ suka taṙ pakāla,
Aṅhiŋ basantatilakādi sĕkaṙ makāla*

{jagatpramudita}
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓ = :16:

nā ta Ujaṙ niraŋ rĕṣi kabèḥ maṅastuti humuŋ,
mwaŋ sura sidđa cāraṇa maṅunyakĕñ jaya-jaya,
Utkaṭa puṣpawaṙṣa sumawuṙ lawañ jĕnu marūm,
riŋ gaganāntarāla I-ruhuṙ niraŋ raǥusuta*

paŋhuniṅan nirĕŋ stuti tatas tikaŋ Apus-apus,
pāśa pasèwu śīṙṇna ya pĕgat taman pahamĕṅan,
maṅkana pāśa niŋ kapibalāpasaḥ kasarakat,
dé ni haṅin niraŋ garuḍa śīǥra yaṙ tĕka masö*

sādara yan panĕmbah i-ƀaṭāra rāmawijaya,
mwaŋ siraṅ āṙyya lakṣmaṇa manaḥ nirāsih agiraŋ,
kol suku saŋ naréndrasuta karwa kapwa Inusap,
śudđa maluy śarīra nira niṙwikāra mari mār*

swasŧa saṅ āṙyya kālih umuliḥ ta saŋ garuḍa wèḥ,
Adƀuta saŋ wiƀīṣaṇa kapīndra Aṅgada tuwi,
mgāmruti nīla lèn bala sahaṙṣa kapwa magiraŋ,
n-ton nrĕpaputra sāmpun apasaḥ ta pāśa nira sāk*

maṅkana taŋ kapiprawarawīra kādƀuta tĕmĕn,
tan bali sāka taŋ ƀujagapāśa ṅūni matĕguḥ,
sāk pwa Apus-Apusnya wĕkasan sawismaya ta ya,
tātan i-rāt hiḍĕpnya kadi Indrajāla juga ya*

wruḥ pwa ya-yan siraŋ garuḍa mèḥ ya jīwita masiḥ,
māmri ya saṅśayātiśaya haṙṣacitta ya kabèḥ,
maṅkin agöŋ ta ƀakti ni manaḥnya tan n-alaṅ-alaŋ,
n-ton ikana praƀāwa nira saŋ raǥūttama magöŋ*

byakta ƀaṭāra wiṣṇu sira mānuṣākrĕti katon,
saŋ garuḍađwajāṅdadi sirāṙyya rāma ta kariḥ,
tan hana saṅśayān hilaṅa śatru niŋ triƀuwana,
rāma namostu nāŧa nikanaŋ jagat pramudita*

{malinī}
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = :15:

nahan ikana wuwus niŋ wānarātyanta tuṣṭa,
dadi ya madĕg adandan daṙppa yāsiṅhanāda,
saraƀaṣa ya lumumpat gaṙjjitāgyā manaḥnya,
muwahana Ikanaŋ praŋ prāṙŧanānya byayātmā*

Aŧa rahina ya mésuk mèh umĕtwa hyaṅ aṙkka,
kapibala ya Umaṅkat kapwa sāmpun sĕnadđa,
krama tĕka ya ri hèŋ niŋ rājya lĕṅkā ya mahyā,
gaganatala ya limpad dé ni śabdanya mādrĕs*

daśamuꝁa sira kagyat maŋ­rĕṅö śabda ǥora,
tĕka tumama ya mājaṙ wrétta taŋ cāra śīǥra,
saha bala maṅĕsaḥ sāk đꜽṙyya saŋ rāwaṇāsiḥ,
hati saƀaya kapūhan kātrĕsan śoka māśā*

muꝁa nira mawĕnĕs nistéja wètnyāṙ kapūhan,
kĕtĕ-kĕtĕgĕn umaṇḍĕḥ taŋ Ahĕṅkāra piṇḍaḥ,
ƀaya ya ta pinakāwak niŋ mahāmoha wrĕdđi,
ya sumaput i-kađīran niŋ manaḥ māna śīṙṇna*

pamĕnaṅa nira riŋ praŋ taṙ hiḍĕp yaṙ kasidđā,
Alaha nira ya téka byakta yaṙ ton ya dadya,
dadi ta sira Umājñèŋ wīra đūmrākṣa mĕtwa,
pamuni nira yatanyān taṙ katonan pakiṅkiŋ*

tuwi-tuwi saṅ inājñan wīra đūmrakṣa đīra,
tar alaṅ-alaṅ i-sojaṙ saŋ praƀu prāṇatulya,
pĕjaha dadaha riŋ praŋ prāya niŋ citta tan lèn,
saꝑala-ꝑala niṅ āmbĕk ƀakti maswāmi māsiḥ*

Umĕtu ta sira riŋ praŋ dāni wadwā nirākwèḥ,
gaja raŧa kuda sāmpun yātitaḥ mwaŋ padāti,
wwara ta raŧa nirāgöŋ ꝁyāti siṅhāsya nāma,
kuda nira si wrĕkāsyānuŋ humīṙ yāniwāṙyya*

sawĕtu nira manambĕṙ taŋ gagak krora śabda,
đwaja nira ya kabuñcaŋ dé nikaŋ bāyubajra,
hati nira nirupékṣān ton ikaŋ duṙnimitta,
tar awĕdi tar akiṅkiŋ riŋ Awak mātya donya*

Apa katakuta ni-ṅwaŋ yan huwus sidđakāṙyya,
Inanumata sakahyun-hyunya dé saŋ naréndra,
winarĕgan iniṅū riŋ wastra ratnopaƀoga,
wiƀawa wiṣaya sécꞓā Apsarī mālinī kwèḥ*

{widyutmālā}
– – – | – – – | – ⏓ = :8:

nāhan tojaṙ saŋ đūmrākṣa,
sāmpun śudđāṅ āmbĕk mātya,
saṅké göŋ niŋ ƀaktyaswāmī,
tātañ cāla-ŋ cittātyucca*

tat kālanyān prāpta ṅkānè,
hèŋ niŋ rājyān tonton taŋ wré,
kapwāgyā yan wĕtwa-ŋ śatru,
maṅhrĕŋ maṅhrik kapwāṅambul*

maṅsö rowaŋ saŋ đūmrākṣa,
krūrākārākrĕm-krĕm mākrĕp,
kadyaṅgā niŋ méǥāröŋrĕŋ,
kadganyā ṅkèn widyutmālā*

{mattamayūra}
– – – | – – ⏑ | ⏑ – – | ⏑ ⏑ – | ⏓ = :13:

sāṅsö niŋ wwil kapwa tumindak ya tumandaŋ,
mwaŋ kantaṙnyāty-ujwala patranya widagđa,
śudđālaṇḍĕp ƀinna krĕtālanya mapañjaŋ,
rodrān paṅduk ry-antara niŋ kantar aniñjo*

śīǥrān pamraŋ taŋ makrĕtālān kadi kāla,
yatnān lumpat yā kapisan dénya kapökan,
buŋ lumbu wwé tulya nikaŋ wré ri hiḍĕpnya,
kapwārimpuŋ wānara waṅkwaŋnya tiniṅhas*

makwèḥ taŋ wré wīra rikāścaṙyya tinonton,
taṙ wruḥ sĕmpal pinraṅ ataḥ daṙppa rikaŋ praŋ,
mèḥ maŋḍaṇḍā liŋnya kalĕṅgak ya lumĕṅhèḥ,
sumyūk taŋ rāḥ ṅkā ri wĕtĕŋnyāṙ kĕna pinraŋ*

saṅsāra-ŋ wré śīṙṇna śarīranya kanin kwèḥ,
kārug kāṅkus lèn kalipuŋ mwaŋ kĕna ḍaṇḍa,
kāmbaḥ kèdĕk duḥkita yākik ya kakuṙcyat,
glānomĕṅgaḥ mosah aṅĕmbus hana mūṙcꞓā*

manṅkin daṙppa-ŋ rākṣasa sāk syūḥ sawinuknya,
maṅsö taŋ wré śakti daṅū śūra rikèŋ praŋ,
siṅlaṙ pinraŋ yan pamalĕs tan dadi madwā,
rĕmpak rĕmpū dénya tumampyal muꝁa niŋ wwil*

dényāmaṇḍĕm riŋ watu tātan sipi riŋ drĕs,
rampal sĕmpal bāhu nikaŋ rākṣasa dénya,
maṅluḥ taŋ wwil kapwa kapĕṅhĕl ya pinaṇḍĕm,
cūṙṇnān rĕñcĕm yan tinibān paṙbwata māwān*

waṅkay niŋ wwil tan hana tan syūḥ śata śīṙṇna,
wèt niŋ glisnyèŋ wānara maŋḍaṇḍa mamaṇḍĕm,
saṅké sĕṅhitnyāṙ kĕna pāśé wĕṅi ṅūni,
nā hétunyān tan panĕpöŋ tībra galaknya*

wré gut-gūtĕn tan hana tékā katakutnya,
tātan wèḥ wwil mālĕsa maṅkin sinuruŋnya,
māmrĕp man~wĕk riŋ kuku sakrođa ya maṅduk,
konduṙ kèdĕk duṙbbala taŋ rākṣasa kosī*

saŋ đūmrākṣa glāna tumon rākṣasa śīṙṇna,
maṅsö gumrit taŋ raŧa siṅhāsya maśabda,
haṙṣān paṅhrik taŋ kuda kaꝁyāti wrĕkāsya,
tan dwān lumpat taŋ wray alumpat dinĕmaknya*

saŋ đūmrākṣāṅuṇḍa gadā riŋ raŧa r-uṅgu,
r-ambaḥ taŋ wré mawri ya māwrĕg ya Umundur,
yékāṅsö saŋ māruti kapwāta sahaṙṣa,
kadyaṅgā niŋ mattamayūrān panĕmūlā*

{prahaṙṣiṇī}
– – – | ⏑ ⏑ ⏑ | ⏑ – ⏑ | – ⏑ – | ⏓ = :13:

maṅsö saŋ pawanasuta prahaṙṣacitta,
sāmbut taŋ watu sagunuŋ makas malaṇḍĕp,
r-uṇḍoṇḍé taṅan i-tĕṅĕn kiwān makañjar,
bāhwalwā ya ta winiwiṙ supatra līlā*

đūmrākṣodđata Umasö mĕsat lumumpat,
sakrođān pamalu-maluy ta yé raŧanya,
taṙ kagyat saṅ anilaputra yaṙ ḍinaṇḍa,
taṙ polaḥ tar alara taṙ tulaṙ tataṙ köl*

đūmrākṣāmalu Umaluy maliḥ ya kontal,
saŋ pinriḥ pinalu pi niṙwikāra đīra,
līlātaḥ makin amiwiṙ ḍaḍāṇ ḍinaṇḍa,
mahyun riŋ yaśa Umahā mahöm sirèŋ praŋ*

saṅkā yan lagi ginadā madan ta mundur,
yékāṅsö nira wĕkasan wawaŋ mamaṇḍĕm,
đūmrākṣān winatu mĕtu-ŋ kaṭuṅkabudđi,
tan đīromilag atakut kĕnā kanīna n*

sèlagnyān kĕna ta raŧanya śīṙṇna cūṙṇna,
ƀasmīƀūta matĕmahan hawūn pinaṇḍĕm,
tātan lwiṙ kuda si wrĕkāsya-kāsyasiḥ syūḥ,
dé saŋ māruti mati yātĕñuḥ Awaknya*

đūmrākṣomari maraŧomasö masĕṅhit,
ḍaṇḍātaḥ ya ta pinakāyuđèŋ raṇaṅga,
saglisnyān pamalu siraŋ marutsutāmriḥ*
hūmrĕŋ mamrigigih alaḥ humöṅ ikaŋ twas*

saŋ bāywātmaja sira taṙ calāṇ ḍinaṇḍa,
ndā taŋ jriḥ pamalu masö maluy tayolap,
tan ṅèḥ yan hĕnĕṅakĕnéki hīnaśakti,
nā liŋ saŋ pawanasutāṙ sikĕp sukunya*

sampunnyān kasikĕp inīrakĕn Inandul,
kāṅgĕk yèŋ watu karĕpārĕmuk wĕhaŋnya,
tuṅgak téka rahu-rahunya pūḥ hatinya,
rāḥ wuṅkal makabĕlĕbĕk saké tutuknya*

đūmrākṣa-kṣaṇika huripnya yéka luṅhā,
hāhaḥ śabda haru-harālayū-ŋ watĕk wwil,
mahyāhyaŋ mamuji wijaḥ manāđukāra,
déwā riŋ gagana mulat prahaṙṣiṇī kwèḥ*

{sragđara}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = :21:

đwasta-ŋ đūmrākṣa đuṙttāđama makabalasaḥ đūli rowaŋnya śīṙṇna,
dé niŋ wré wīra yāwoṙ wariṅutĕn abutĕŋ yaṙ pamuk tan panon rāt,
nyā-ŋ rāt rokĕn ya dadyāŋ hawu kimuta Ikaŋ rākṣasāsāra rūkṣa,
kosī sāk śéṣa-śéṣanya ya Ikana muliḥ mājar-ājaṙ ya wrĕtta*

Āśā saŋ rāwaṇāmsiḥ winarah i-pati niŋ wīra đūmrākṣa riŋ praŋ,
ṅ-kon taŋ Ākampanāmriḥ-mriha tan uliha yan tan hanoliḥnya śatru,
śatru ƀrasŧā ta dé saṅhulun aŧawa nihan saṅhulun mātya nāŧa,
nā liŋ niŋ wīra Ākampana punagi nikā saṅka-saṅka byayèŋ praŋ*

sāmpun sampūṙṇna ṅ-āmbĕk praṇata ri sawuwus saŋ praƀū ƀakti matwaŋ,
yékān lampaḥnya mĕtwèŋ raṇa hana humaḍaŋ taŋ raŧāgöŋ gaƀīra,
hrū tīkṣṇānuŋ Isinyénatus atitip atap tīka tamyaŋnya m-akwèḥ,
mwaŋ gaṇḍéwanya gaṅsal ḍĕpa sasaka sakol göŋnya sawwaḥ talinya*

sāṅkatnyāñcāla bāhunya kumĕdut i-kiwān lèn haṅin ǥora séṇḍuŋ,
krūra-ŋ piṇḍuŋ manuŋsuŋ Asu hasaṅ ajugug ǥūṙṇnitèṅ uṇḍuṅ-uṇḍuŋ,
nā lwiṙ niŋ duṙnimittāhala ya tinĕmu niŋ wīra Ākampanākwèḥ,
tātan kagyat gatinyodđata maṅapa kariḥ moha momo ya mūṙkꝁa*

tat kāla prāpta ṅ-ākampana pinapagakĕn dé nikaŋ wré kabèḥnya,
wĕṇṭaŋ tékī larasnyān panahi ta Ikanaŋ wānarèṅ astra tīkṣṇa,
hrūnyātap taṙ panonan gaganatala pĕtĕŋ pūṙṇna limpad hibĕk hrū,
rampal rampuŋ tikaŋ wré kĕna panah ananī tan hana wré wĕnaŋ mūr*

krođāmbĕk saŋ hanūmān dadi sira manikĕl tal magöŋ twasnya wuntu,
yékāṅkĕn lori līlā lalita ya pinutĕṙ tan wikārān putĕṙnya,
yatnāṅ ākampanāmriḥ mamanahi hinabèt hrūnya dé saŋ hanūmān,
kontal maṅsul kawaṅsul kapalu-kapalupuy pūḥ pupug syūḥ panaḥnya*

maṅkin maṅsö ta saŋ māruti wirati tamaṙ pawyat āpan widagđa,
pinriḥ sinwī tinuṇḍĕs pinanah inuwahan tan kanin taṙ kĕnātaḥ,
r-aṅsö ṅ-ākampanāṅduk taya dadi katibā tan papiṇḍwan pinaṇḍĕm,
mūṙcꞓān mañcuṙ ta rāḥnyèŋ ḍaḍa-ḍaḍal apasaḥ sāk bĕhak bāhu sĕmpal*

munduṙ rowaŋnya mawrī binuru-buru rusānĕmwakĕn moŋ paḍanya,
kapwāmwriḥ jīwitanyācik-icik i-lalayū śīǥra mājaṙ ya wrĕtta,
dīnāśā saŋ daśāsyāṅĕsah asih asĕkĕl kölakĕn taŋ ƀayāgöŋ,
göṅ āmbĕk caṅka-caṅkak ta sira daṅu-daṅū ndan mĕné māna mona*

tātan maṅgĕḥ paluṅguḥ nira haru-hara taŋ citta maṅgaŋ tan andĕl,
maṅkat saṅkèŋ palaṅkāṙ kuliliṅi Ikanaŋ rājya r-ājñékanaŋ wwil,
kon saŋ mantrī prahastomasuka tumitahāŋ rākṣasānuŋ matuṅgwa,
mwaŋ taŋ konĕn Umĕtwèŋ raṇa sira śaraṇā niŋ watĕk wīra riŋ praŋ*

nā liŋ saŋ rāwaṇojaṙ saraƀaṣa malayū tékanaŋ wwil kinonkon,
gumyāmkĕn saŋ prahastomasuka dadi masuk saŋ prahastātiśīǥra,
prāptānĕmbaḥ siré saŋ daśawadana wawaŋ saŋ daśāsyāsi mojar,
ndaḥ dānīkaŋ matuṅgwā laki kita ta Ikomĕtwa riŋ praŋ ta liṅku*

nojaṙ saŋ rāwaṇāgyā sumahur ikana saŋ mantrimuꝁya prahasta,
sojaṙ śrī ƀūmināŧāparan ikana kasandéha lāwan kakiṅkiŋ,
đīrā saŋ swāmi haywāwĕdi kadi matakut lwiṙ mahārāja maṅké,
Āpan makwèḥ Ikaŋ rākṣasabala makĕmit moǥa saŋ nāŧa śoka*

nyānuŋ lwiṙ niŋ matuṅgū satata ya tinitaḥ saṅhulun rākṣakā ṅké,
Āmbĕknyālyus tan imbā maṅaṅĕn-aṅĕn ikā śrī mahārāja tan lèn,
tan loƀèŋ mās tan ahyun riṅ anakĕbi tuwin kölan iŋ tīs panas ṅèl,
śūrātaṅhi prayatnĕŋ rahina wĕṅi lanātātitaḥ saŋ matuṅgu*

sāmpun pwékī dinānān sahana niṅ akĕmit taṙ kasandéha ri ṙyya,
mamwītomĕtwa riŋ praŋ pinakahulun ikā mātya mamriḥ mamūka,
Āpan doniŋ kadi lwiṙ mami hana Iniṅū dé mahārāja tan lèn,
Aṅhiŋ mātyèŋ raṇātaḥ punagi mami yadin tan n-ikaŋ śatru śīṙṇnā*

nā tojaṙ saŋ prahasta praṇata dadi madĕg dāni taŋ dāna dibya,
salwiṙ niŋ puṇya-puṇyénatĕrakĕn i-siraŋ brāhmaṇācāṙyya sidđa,
mās lāwan mutyahāra sꝑaṭika marakatādinya dīnottamākwèḥ,
luṅsiṙ déwāṅga dodot wrĕṣaƀa kuda liman kanyakā sragđarārūm*

{suwadanā}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | – ⏑ ⏑ | ⏑ ⏓ = :20:

sāmpun pwaŋ puṇya-puṇyātiśaya dadi Ināśīṙwwāda ta sira,
dé ḍaŋ hyaŋ Aṣṭasénīnanumata ta sirān swasŧèŋ raṇa jaya,
lèn pūjā riŋ pahoman satata saha wiđi mwaŋ maṅgalagĕlar,
saŋ hyaŋ Astra pracaṇḍénawatakĕn iṅĕnaḥ riŋ Āyuđa kabèḥ*

mahyā taŋ wīra rowaŋ nira huwus aṅinum kapwājĕnu marūm,
salwiṙ niŋ mūlyadodot ya ta wĕḍihan ikā mwaŋ kuṇḍala maṇik,
lantaŋ-lantaŋ gĕlaŋ mās kiriwili calanāswaṅgāsama-sama,
kantaṙ tan kāri lāwan karatala ya tĕlas muṅgwiŋ karatala*

lèn sāṅkat niŋ manuṅgaŋ saha raŧa kalawan n-āđoraṇa muꝁa,
gamƀīra-ŋ ƀèri ginwal murawa kala-kalārāwèŋ daśa-diśi,
haṙṣāmbĕk saŋ prahastāhuti nira hinatuṙ dīpākṣata miñak,
saŋ hyaŋ wꜽśwānarénaṙccaṇa nira manĕhĕṙ mamwit mĕtu sira*

wĕt niŋ gyā śīǥra muṅgaḥ sira ri raŧa nirālwāgöŋ kadi gunuŋ,
pahyas sāmpun sĕnadđākawaca hinĕmasan jwālanya kumĕñar,
maƀrī taŋ ratna muktā-ŋ kanaka tapu-tapu ṅkāné hulu nira,
Ādityomuṅgwi puñcak niṅ udaya sumĕnö nā topama nira*

maṅkin haṙṣékanāmbĕk niran inarak-arak niŋ rākṣasabala,
kapwāhyā ǥūṙṇnitā yaṙ laku kadi ta-tasik śabdanya gumuruḥ,
tan kraḥ taŋ taṇḍa-taṇḍojwala kaharan alun n-ālola kumĕlab,
tulyéwak lumba-lumba-ŋ kuda krĕtala Akĕn hyu praŋnya mawilĕt*

cihnanyān mātya riŋ praŋ krama dadi ta manon aswāsaṅ apupul,
yānuŋsuŋ saŋ prahastāṅhalulu ya maṅalup kapwāṅuliliṅi,
gĕntĕṙ taŋ rāt hudan rāḥ kagiri-giri tikĕl taŋ taṇḍa kumupak,
nā lwiṙ niŋ māra wiǥnāmarahakĕn i-pati byaktāhala daṅū*

đīrāmbĕk saŋ prahastāṙ wulat iriya tapa-ŋ sandéha ri sira,
tā trĕṣṇā tā kakiṅkiŋ Ikaṅ awak aparan yogyanya kari lèn,
yan lènānuŋ matīŋ praŋ niyata ya naraka mwaŋ duṙyyaśa tĕkā,
yapwan yajñān pamūjèŋ raṇa pĕjaha mamūk mokṣā ya lĕpasa*

nā citté saŋ prahastāpratihata matĕguḥ taŋ đꜽṙyya ri hati,
prāptāṙ sambé Ikaŋ wré mapagakĕna Ikā rowaŋ nira masö,
mwaŋ byūhanyāṙdđacandrāṙdđa kawĕtu ri tĕṅaḥ saṅké panaliṅa,
saŋ kīṙṇna byūha niŋ wré bari-bari majĕmuṙ yāwoṙ tar apiliḥ*

sāṅsö saŋ sꜽnya sénāpati maṅarahakĕn wīrāṅatagakĕn,
Uttuṅgottuṅga niŋ wwil malayu-layu masö kapwāṅlaki-laki,
tan dwānyāṇḍĕm maraṅkĕp kaparupuh amupuḥ mosyan silih usī,
sinraŋ manraŋ ya mamraŋ manuruṅ aṅicipiṙ cidranya gapitan*

wwil mamraŋ wwil mañakrāñuriga ya maṅarug yānūla manuhuk,
wré māmrĕp wré mamaṇḍĕm mamalu ya manahut maṅduk ya manikĕp,
kapwālwaŋ kapwa moliḥ paḍa ya mapulihan kapwā kaninanā,
ndā tañ jriḥ kapwa đīrodđata taman atakut gumrut garĕgĕtĕn*

moŋ mwaŋ siṅhātirodrénatus-atus atukaṙ nāgéndra masahut,
himpĕṙ niŋ wwil lawan wray malaga taya lĕgö göŋ māna magalak,
manwī manwab maṅambaḥ mara ya mamurugul taŋ wwil Agul-agul,
maŋḍaṇḍa-ŋ wré pracaṇḍa pracalita capalān luñcat maṅicipir*

sākṣāt kālékanaŋ wwil mawila-wila wĕlaŋ tāwaknya manisiḥ,
yan taṇḍaŋ tan dadīkā kamaga daṅu-daṅū moliḥ ta ya cĕṅĕl,
yatna-ŋ wré wruḥ maṅinté Inayatan irikaŋ kadgāyuđa magöŋ,
taṅgul taŋ rākṣasāmriḥ misani ya rikanaŋ muṣṭi kṣana tibā*

lèn wwil maṅrug tumandaŋ dadi dinudutakĕn tārugnya sinikĕp,
ginyat kāṅgĕk kahaṇḍĕm kahala kahilaṅan yārugnya kawĕnaŋ,
ṅkāliḥnyoliḥ nikaŋ wré mati ta ya Inarug ry-ārūgnya wĕkasan,
limpad pyaḥnyān paraḥ trus saha ruđira rujit tosusnya ya mulū*

Aṙdđāsoṙ śakti niŋ rākṣasa Asiṅ umasö yātaḥ pinugutan,
krođāmbĕk saŋ prahasta krama dadi ta masö gumrit raŧa nira,
wĕntaŋ laṅkap nirāgöŋ śarawara ya huwus sampūṙṇna tumihaŋ,
tuṇḍĕs tĕṇḍas nikaŋ wré kaparapal apasaḥ hrū tīkṣṇa tumuluy*

mèwwīwu-ŋ wré parĕŋ yan katuluyan ananānékmā hana kĕna,
jaṅgutnyéruŋnya timpal ḍaḍa-ḍaḍal anuḍul waṅkwaŋnya tumihuk,
bāhunyégānya kārit ruđira ya mĕlĕbĕk muñcaṙ ya sumirat,
Akwèḥ taŋ wré pipinyān sipi maṅawir-awiṙ đīrāmrih anahut*

maṅkin śīṙṇnān piniṇḍwan pinanahan ananā nānāwiđa kĕna,
saṅkā ri kwèḥ nikaŋ hrū daśadiśi ya sĕsök mānak mapasurup,
tuṅgal mānak ya sātus tuwi satata tibānyèŋ wānara rujit,
tan pās~lāŋ hrū tumaṅgö katatakut atitip mākrĕp kacĕrĕcĕb*

waṅké niŋ wré tatan lwiṙ malara Umulat i-lwiṙnyan kĕna panaḥ,
raṅké-raṅké jugāpan taji makatulajĕg tan pāntara riya,
saŋ sugrīwālarān ton kapibala kabalik yāsoṙ kawalĕsan,
sambé saŋ nīla līlān taṅan ira mawajik mojaṙ suwadana*

{basantatilaka}
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = :14:

hé nīla haywa humĕnĕŋ mananā Ikaŋ wré,
tāṅsö-huwus papagakĕnta Ikoŋ prahasta,
yèko patiḥ pati-patiḥ Umatīkanaŋ rāt,
tā rāt hiḍĕpnya kamakāra kuraŋ wiwéka*

nyojaṙ niraŋ plawagarāja wawaŋ maṅajñé,
saŋ nīla tār alaṅ-alaŋ malilaŋ riṅ āmbĕk,
śīǥromasö sira mataŋnya malap ta ḍaṇḍa,
raṇḍö magöŋ ya madawā sapuluḥ dĕpā ya*

nityāmanaḥ manakitīkana saŋ prahasta,
koṭyaṙwudāyuta Anuŋ mati dé nira-ŋ wré,
saŋ nīla nīti hinabĕt nira tékanaŋ hrū,
hrū saŋ prahasta malilaŋ ta hilaŋ ya kontal*

saŋ nīla nīti pinanaḥ ta sirénarāraḥ,
ndā taṙ kĕnèŋ panah ataḥ kimutaṙ kanīna,
wètnyāṙ wicitra tahu cĕtta macitraḍaṇḍa,
syūḥ pūḥ katimpal apĕluḥ kapĕluk tikaŋ hrū*

ǥora-ŋ raṇāṅgaṇa tasik Upamanya riŋ lwā,
hrū saŋ prahasta kumisik ya Akĕn wwayanya,
saŋ nīla tulya waḍawāmuꝁa rodrabahni,
jwālā paḍā nikana ḍaṇḍa nirāmaṅan hrū*

tulyāpuyiŋ pralaya Astra niraŋ prahasta,
tīkṣṇāpanas sakĕna dénya gĕsöŋ Ikaŋ wré,
sambaṙttakopama niraŋ kapi nīla méǥa,
nāŋ ḍaṇḍa tulya ya hudan pamaḍĕm nirèŋ hrū*

piŋ sèwu yaṙ pamanahīkana saŋ prahasta,
tan kālarañ juga siraŋ kapi nīla wīra,
towin tinuṇḍĕs aparö saparan kĕnītaḥ,
tātaṙ kĕna-ŋ kapi Apan paramèŋ widagđa*

polaḥ ni ḍaṇḍa nira taṙ katĕṅĕṙ putĕṙnya,
lwiṙnyan katon kadi papan mawĕlū jugālwā,
jāwan taṅan nira taman katĕṅĕṙ kĕtĕṙnya,
kāścaṙyya hāḥ haha-hahāḥ hah-ah-o Apūṙwwa*

tātan tuluy kapalupuy kawaluy tikaŋ hrū,
puṅkanya yéka kumĕné ḍaḍa saŋ prahasta,
tulyāƀicāri ri siraŋ bahumantra sidđi,
Aṅhiŋ Ikaŋ maṅaƀicāra paranya tan lèn*

Aṙdđāṅĕliḥ kĕli-kĕlin nika saŋ prahasta,
mamriḥ Ataḥ tar akĕlé mamanaḥ tar aṅlé,
wètnyān maṅèl makin atīs ta tibā nikaŋ hrū,
saŋ nīla maṅkin aparö tuwi wèḥ tumindak*

tandaŋ nirāṙ palu baṅus nikaṅ aśwa méṅas,
kèṅĕl cĕṅĕlnya kacĕkĕl ya tikĕl kapĕṅhĕl,
runtuḥ rubuḥ kaburubuḥ raŧa saŋ prahasta,
dé saŋ kapiprawara nīla ḍinaṇḍa piŋ rwa*

wruḥ saŋ prahasta Umĕsat ta sirātiśīǥra,
sāmbut Ikaŋ muśala sāra putus ya riŋ twas,
taṙ kātrĕsan kahilaṅan raŧa tan kagöman,
göŋ mānamānasa sirodđata đīrabudđi*

r-uṇḍoṇḍa taŋ muśala nīla maṅuṇḍa ḍaṇḍa,
līlā Ulaḥ nira ta kālih alaḥ sadaṙppa,
sakrođa yaṙ pamalu kapwa tatan hanāwyat,
wètnyān mahābala Awak nira bajra tulya*

lāwan nikā kawaca saŋ mapatiḥ prahasta,
mokĕt-t-ukĕt ya cumĕkĕḥ sira yaṙ ḍinaṇḍa,
saŋ nīla towi wĕsi tulya Awak nirālwat,
tātaṙ lĕgö pinalu riŋ muśalāprakampya*

kabwat nikā taya kanin ri sirāsi kāliḥ,
tañ jriḥ siliḥ palu humöŋ paḍa śūra hūmrĕŋ,
mālap maluy maluwaran ta parĕŋ Umundur,
mindĕṙ sirāmutĕrakĕn muśalograḍaṇḍa*

patrā niraŋ prawara mantri patiḥ prahasta,
tindak nikaŋ suku supatra pĕsatnya śīǥra,
Āpan Awak nira maluŋ mawĕlū malambat,
masriŋ makas mamĕsi mésyabĕnĕṙ la muṅsir*

saŋ nīla wèḥ lalitagātra mapatrayūđa,
lumpat supatra ya tĕbĕŋ manapak tumindak,
māpĕs Ikū nira ya komala lola molaḥ,
luṅgaḥ lumuŋ calita dé niṅ aṅin paḍanya*

sāmpun mapatra Umuwaḥ ta maḍaṇḍa-ḍaṇḍan,
nīla prahasta masiluṙ matuguṙ kakĕṙ~tĕg,
kāṅgul maṅaṅgul amubat binubat siliḥ gyat,
maṅduk dinuk paḍa tibā Umuwaḥ maraṅkĕp*

kapwāṅusī maputĕran sira tulya cakra,
humyus haṅin nira tumūt umutĕṙ ya mādrĕs,
roṇḍon lĕbū ya ta mĕlĕk Umilu ƀramanta,
tātan katon sira Apan hibĕkan lĕbū-ŋ rāt*

Indĕṙ nikaŋ prawara mandara riŋ samudra,
bun méǥa kapwa sumaput riya kapwa mindĕr,
nā tulya saŋ prawara nīla lawan prahasta,
posyan nirān paputĕran maduluṙ lĕbu m~lĕk*

mwaŋ lwiṙ nirān silih-usī kadi cakra mindĕr,
miṅsor umiṇḍuhur alaḥ paḍa kapwa daṙppa,
tonan tinūtakĕn-anūtakĕn os-ahosyan,
mamriḥ mataṇḍaṅan ataṇḍiṅan iŋ kađīran*

saŋ nīla nīti sira nitya mamèti cidra,
śīǥrānusī sira mĕsat tumĕḍun prahasta,
yapwan prahasta I-ruhuṙ kapi nīla miṅsor,
tulyāyunan riṅ ayunan puliṅañ jugādrĕs*

piṅsoṙ niraŋ prawara nīla rikān panīti,
sāmbut tikaŋ watu magöŋ kadi bajra riŋ kas,
ndā tan katon r-alap ikaŋ watu wèt nirādrĕs,
yatnomĕsat sira muwaḥ Umusī prahasta*

mantri prahasta tumĕḍun Inusī Umiṅsor,
ṅkānan kacidra tinibān watu tan papiŋ rwan,
kāntèp gulū ya kapĕtĕk hulu śīṙṇna bĕntar,
multak ṅ-utĕk mata kawiṅsil adoḥ kasiṅsal*

waṅkwaŋ tikĕl kawaca yénĕmasan masāk ya,
rāḥnyèṅ awak ya sumirat kadi đātu muñcar,
tātan pahī lawan ikaŋ wĕsi yan tinunwan,
maƀrā mabāŋ ya pinupuḥ sumirat Apuynya*

sāmpun prahasta mati mūṙkꝁa mahāwrĕg awrī,
kagyat kagöman umulat muliṅānya méṅas,
saŋ nīla ƀinna maṅusī manuruŋ maṅambaḥ,
siṅhopamāmuru kĕnas juga duṙniwāṙyya*

{Upendrabajra}
⏑ – ⏑ | – – ⏑ | ⏑ – ⏑ | – ⏓ = :11:

katūb ikaŋ rākṣasa tan pasāra,
muliḥ kabèḥ tan papuliḥ paḍāṅliḥ,
mĕhāḥ mahosyan tama riŋ kaḍatwan,
tĕkānaṅis mājar-ajaṙ ya wrĕtta*

#dwāwiṅśati saṙggaḥ#
<rajanī>
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ – ⏑ | ⏑ ⏓ = :17:

Aŧa winaraḥ ta saŋ daśamuké pati saŋ mapatiḥ,
makin atakut manaḥ nira-nirantara kampita ya,
gupu-gupurĕn siré gupura niŋ pura yaṙ paṅadĕg,
tuwi mawĕnĕs Ikaŋ muꝁa wawaŋ ta sirāṙ pawuwus*

sahana-hananta rākṣasa wuṅu pwa Ariṅku gugaḥ,
Ikana si kumƀakaṙṇna wiparīta dahat maturū,
maṅinak-inak tayāṅaṅĕn-aṅĕn riya tulya kĕbo,
sinaputan iŋ tamaḥ taman akiṅkiṅ atīta wuta*

daśamuꝁa nā ta liŋ nira madĕg sahananya kabèḥ,
tĕka manabĕḥ ta kèṇḍaṅ anulup kalaśaṅka wanèḥ,
murawa tuwuŋ rĕgaŋ paḍahi mandra mahāswara lèn,
ya ta tinabĕḥnya ǥūṙṇnita parĕŋ masamūha humuŋ*

patĕmu ni śabda niŋ paḍahi ǥora gĕrĕḥ juga ya,
karatala tālaśabda nikanaŋ kala tulya gĕlap*
punar api tan hanāta rinĕṅö nira saŋ winuṅu,
malĕs alisuḥ taṅan niṅ anabĕḥ murawāwurahan*

haru-hara tékanaŋ mamuṅu saŋ winuṅunya makög,
paḍa ta Umĕtwakĕn kira-kiranya hanan panahut,
hanan anĕwĕk rikaŋ kuku-kukuḥ ta kukūnya pupug,
hana maṅarug-Arugnya kapĕluk tĕmahan ruwaga*

hana ta watĕk prawīra mahawan kuda śīǥragami,
mamuṅu parĕŋ maṅambah i-Awak nira tan maharis,
limaṅ atusaŋ liman tuwi Inambahakĕn ri sira,
maṅupuk-upuk hiḍĕp nira rikaŋ panapaknya suka*

wwara raŧa paṙbwatopama magöŋ ya Inambahakĕn,
mamisili tulya tékana guluŋ-guluṅanya lanā,
pakĕna ni śabda niŋ paḍahi ǥora Uyūyu juga,
makin atĕgö pakög nira humuŋ gumuruḥ gumĕtĕr*

tuwi ya tĕlas ṅ-upāya kinĕnākĕn anékawiđi,
tatan ika hétu niŋ mawuṅu kāwit-awit juga ya,
I tĕka ni paŋliliṙ nira ya hétu nirāṙ pawuṅu,
dadi Inusap niraŋ mata-mataṅhi wawaŋ mawuwus*

Aparan iké prayojana mataŋnya Akug winuṅu,
dadi sumahuṙ sahaṙṣa sahananya kabèḥ praṇata,
Ikana ta Ājña saŋ praƀu kinonakĕn osakĕna,
ri tĕka nikaŋ musuḥ mati siraŋ mapatiḥ matuha,

ya Ikana liŋ nikaŋ bala kabèḥ ya makon tumama,
dadi marahup sirāhyas asalin masĕkaṙ majĕnu,
krama Umasö sĕkul kĕpĕ-kĕpèl nira yaṙ pawuṅu,
Iwu-Iwu lakṣa koṭi kukusan ya ta hĕnti pisan*

kĕla-kĕla māṅsa siṅha haliman ya winaṅkrah atap,
saka sapuluḥ puluk pisan ikaŋ kṣaṇikān pinaṅan,
Ikaṅ ininum-Inum sira gucinya kunaŋ pira taŋ,
pisan ininum nirādƀuta masāt rikanaŋ sakarĕŋ*

huwus akĕpĕl-kĕpĕl dadi masuk maśilā ri dalĕm,
satama nirān tĕmu-ŋ kaka kakiṅkiṅanāṅĕn-aṅĕn,
muꝁa mawĕnĕs mahos hati kĕtĕg-kĕtĕgĕn rumaras,
panĕṅĕr i-göŋ nikaŋ ƀaya wuwus nira manda malon*

{tiḍak dikĕtahui}
– – ⏑ | ⏑ – – | ⏑ ⏑ ⏓ = :9:

Antĕnku halib moha kita,
nidrā wiparītāt paturū,
tan wruḥ tĕka śatrunta kariḥ,
mwaŋ wānara wadwānya sumār*

makwéḥ mati dényèŋ palagan,
mitraǥna si kumƀādi nikā,
đūmrākṣa wirūpākṣa wanèḥ,
Ākampana lāwan praǥasa*

yékādi nikaŋ wīra pĕjaḥ,
śūrātiśayèŋ śakti daṅū,
mwaŋ saŋ mapatiḥ wrĕdđa tuwi,
sāmpun mati tātan pabiṣa*

Aṅhiŋ kita nāŧāṅkwa Ari,
mraṣṭākĕna śatrunta kabèḥ,
rāmāđama yékān pisani,
mwaŋ lakṣmaṇa sugrīwa pusus*

nké k-tona Asiḥ tāt makaka,
yan śīṙṇna musuhtālilaṅa,
wīṙyyanta katonèŋ palagan,
lumrā ta yaśantèŋ ƀuwana*

byaktālaha niŋ dāśaraŧi,
Āpañ jaya jātinta daṅā,
nya hyaŋ bali ƀaktīri kita,
trꜽlokya ya matwaŋ matakut*

saŋ rāwaṇa sāmpun mawuwus,
saŋ Antĕn irāgyā sumahur,
tag wruḥ ry-ujaraṅkwéri kita,
képwan Aku riŋ déya huwus*

makwèḥ taṅ ujaṙ yukti daṅū,
Atyanta Iwĕḥnyān pituhun,
sèp taŋ Upadéśéri kita,
Āpan mada daṙppānaputi*

mwaŋ dona nikaŋ śabda hita,
swasŧā ni sawaṙgganta kabèḥ,
makwèḥ pwa Ikaŋ wīra pĕjaḥ,
tādé kasulākĕnta huwus*

ṅūnin winaraḥ riŋ rahayu,
kālanta mahöm moha kita,
sakwèḥ saṅ ataṅguḥ winahil,
saŋ mājar-ajaṙ nīti pinid*

bāhulya hanā taŋ hiḍĕpĕn,
maṅsul sawuwus saŋ mawaraḥ,
mānanta magöŋ tulya tuli,
yékā ta Umuṅgwiŋ taliṅa*

Antĕnta mataṅguḥ rumuhun,
lwiṙ niŋ ƀaya pājār i-kita,
tapwan pituhūjā rasikā,
mamriḥ ta kakintājar-ajar*

drĕṣṭānta paminton ri kita,
ndā tan kahiḍĕp dènta masiḥ,
śabdāmrĕta héman kahilī,
n-uṅgwī hrĕdayantāsiluhuŋ*

Olīṅa ya taṙ w~naŋ matuhā,
tan katwaṅa saŋ sāđu kunaŋ,
tātan wruha riŋ śāsana wèḥ,
ṅkāsamƀawa tātaŋ hiḍĕpa*

tuŋtuŋ mata riŋ tatwa sira,
kahyun nikanaŋ rāt pinuji,
tan lèn kaki riŋ réṇa tuwi,
sampat saꝑalātaḥ pituhun*

tapwan pituhu ṅwaŋ matuhā,
taṙ ƀakti ri saŋ yogya siwin,
sojaṙ nikanaŋ mūrꝁha tinūt,
ndaḥ ƀukti ꝑalanyéki ḍatĕŋ*

tan wruḥ kakarĕm riŋ jalađi,
yékiŋ mada malwā madalĕm,
loƀanta lanā tulya Alun,
rāganta Akĕn ṙyyaknya magöŋ*

haṙṣanta ya mādrĕs harusa,
Āmbĕkta Ahĕṅkāra karaŋ,
krođanta riwutpāta haṅin,
mohanta mahāméǥa pĕtĕŋ*

hyu praŋnya Ikaŋ wāk paruṣa,
mātsyaṙyya ya matsyāmisani,
Iṙṣyā makara krūra maṅaŋ,
sampay ta ya lĕmpaynya biṣa*

sambéga ya samboŋta bĕlaḥ,
jñānanta lunas naṣṭa nanā,
ƀaktinta tihaŋ ƀagna tikĕl,
śīlanta layaṙ śīṙṇna rujit*

satyanta kawuntat kahilī,
đaṙmmanta ya ƀāṇḍanta lĕṅit,
kāsiḥ ta kasaḥ kāsih-asiḥ,
ṅkāné waḍawāgnin katibā*

rowaŋta kabèḥ sāhasika,
yékā numanākĕn ƀuwana,
tapwan hana śikṣanta riya,
byaktat kawawā riŋ naraka*

sécꞓānya tinūtanta Ataḥ,
taṇḍanta ya hārohara rāt,
Utpāta pati praŋ-praṅi ya,
Ag~lĕm miduśèŋ tan paduṣa*

saŋ śréṣṭi linuṇṭanya hala,
mās donya dadī don rasikā,
mélik mulat i-ṅwaŋ rahayu,
mahyun rikanaŋ śīla salaḥ*

saŋ sāđu tumuṅkul mararĕm,
maṅkin ya masampé ri sira,
Opwan linawan wèḥ tinukar,
képwan pwa ya maṅkin magalak*

kabwat nikanāt ton ya kala,
hyun-hyun kita tat kohutataḥ,
śīlanta tuwin maṅkana ya,
yātéki tĕkā wwaḥnya huwus*

haywāta makiṅkiŋ pĕjaha,
Āpan kita mūlanya tĕmĕn,
wyāmoha manahtān katĕmu,
ṣadwaṙgga ya māwrĕg ri hati*

yāwat kahanan moha mada,
yakṣāsura déwāta tuwi,
tāwat niyatā yan pralayā,
dé niŋ mada yan tībra murub*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

nā liŋ saŋ Ari kumƀakaṙṇna manĕsĕl sakrođa saŋ rāwaṇa,
hāḥ đik đūṙtta niké wĕnaŋ mujarakĕn sāmbĕknya tan paṅgalĕŋ,
kot pèt kot hayu tan pataṅguha lawan tak pājarĕn riŋ naya,
yapwan wāni lakun pamūk aku kunaŋ wūkĕnmwi yan krođa ko*

taṅguḥ-taṅguh apā guṇanya baribin ṅwaŋ dénya tātan padon,
riŋ wīrāpa ꝑalā nikāṅujar-ujaṙ jañjan ya jambat cucud,
Aṅhiŋ śakti Ataḥ winĕtwakĕn ikā saŋ śūra taṙ bwat wuwus,
ko pwānaṅguhi hāḥ Ah-o tuhu-tuhu-n ṅwaŋ wuk turū ṅwaŋ bwakĕn*

nojaṙ saŋ kaka đīra saŋ Ari madĕg sāmbūtakĕn ṅ-āyuđa,
makrak krūra masiṅhanāda hibĕkan ṅ-ākāśa limpad pĕpĕt,
mabyūṅan paḍa kātrĕsan katawurag māwrĕg watĕk déwatā,
saŋ hyaŋ kāla gĕlāna kāli matakut miṅkus kumöl kap~lĕṅĕn*

wāgyuŋ rāt sahananya ǥora ri sĕḍĕŋ saŋ kumƀakaṙṇnān laku,
molaḥ taŋ prĕŧiwī prakampa gumiwaŋ kāṇḍĕg kadi syūha ya,
méṅguŋ taŋ himawān suméru gumĕtĕṙ lot ǥūṙṇnita-ŋ sāgara,
kagyat gadgada taŋ jagat jaga-jagā nāgādƀutānāgata*

sāmpunyān pamasök rasuk hinĕmasañ jwālānya maƀrā sinaŋ,
māwāwās kadi paṙbwatātunu murub lwiṙnyān katon ƀīṣaṇa,
sakwèḥ niŋ Umulat matanya mahulap Ūmrĕm ya kapwārarĕm,
saŋ hyaŋ sūṙyya masoṙ sĕnö nira kucĕm méraŋ marin Ujwala*

yan riŋ rodra kadi hyaṅ īśwara katon māwak mahāƀꜽrawa,
yan riŋ göŋ kalawan mawān sama-sama mwaŋ méru tātan pahī,
Ādityèŋ pralaya pracaṇḍa mapanas yātaḥ paḍā niŋ mata,
sākṣāt mrĕtyu Ikaŋ muꝁāriṅi-riṅi krūrāgra daŋṣṭrā nira*

malwā lyaŋ ni Iruŋ nirādƀuta pĕṅuŋ gamƀīra yāṅkĕn guhā,
mwaŋ Uśwāsa niromĕsĕs dadi haṅin séṇḍuŋ riwutpāta ya,
puḥ puṅgĕl kayu rūg rĕbaḥ kabarubuḥ sĕmpal ta pāŋnyāpasaḥ,
siṅhāsiŋ hana riŋ sukĕt kabarasat-satwomĕgil riŋ guhā*

cihnanyān pĕjahèŋ raṇaṅgaṇa katon Utpāta maṅdé pati,
méǥābaŋ I-ruhuṙ nirantara hudan rāḥ māṅsa lāwan Usus,
gāgak ǥora humuŋ manambĕr i-ruhuṙ taŋ handaru kwèḥ tibā,
moǥātaḥ kumĕdut Ikaŋ mata lawan bāhwī kiwāñ cañcala*

ndā taṙ wismaya taṙ lĕgö lagi manon Utpāta taṙ pèt hayu,
maṅkin daṙppa sirār asö papagakĕn taŋ wānarāṅĕmbuli,
maŋ­raṅkul ya parĕŋ manĕk kasaputan tāwak nira wré kabèḥ,
kadyaṅgā nikanaŋ gunuŋ papupulan niŋ méǥa śīǥrānaput*

{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:29: = :93:

Aŧa pinarĕbutan ta saŋ kumƀakaṙṇnénasö dé nikaŋ wré wijahyānibèŋ paṙbwatāmaṇḍĕm aṅḍaṇḍa maṅduk mañakrèŋ śilā bajra mamrihya māmrĕp manampyal Iruŋ maŋhabĕt yāmubat maŋdĕmak maŋdugaŋ maŋdĕkuŋ maŋdĕdĕl maŋdudut kapwa yāmèt upāyānahut yānuhuk riŋ nakāgrān tujaḥ taŋ mata,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:28: = :90:
kaŧamapi taya mamyati ṅkāna puḥ taŋ watu syūḥ gunuŋ cūṙṇna taŋ ḍaṇḍa tātan dwa saŋ kumƀakaṙṇnāmalĕs taṙ pahīṅan paṅan tékanaŋ wrétaṅan karwa yāgantya mantīṅakĕn riŋ pupū mwaŋ ri tūṙ lèn sinĕmpal sĕbit śīṙṇna rantan Ususnyāṙ gitĕs tĕṅgĕkiŋ wré wanèḥ rāḥnya muñcaṙ linaṅgā nira,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:28: = :90:
hana ta hinapitan pi tan polah opĕk kapĕṅhĕl ḍinaṇḍèŋ gadā kwèḥ śiṇūlāsi maŋ laḥ malā lèn liḍaḥnyān katimpal tinampyal nirāpil wanèḥ kèdĕkan mwaŋ hana wré sināmbut Ikūnyākidat yāṅdudut duṙbbalāmriḥ makudyat makūṙcyat kakūṙcyat cacal kut nikékūnya laklak lucut yan lucat,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:28: = :90:
makin atiśaya rodra saŋ kumƀakaṙṇnāgalak taṙ warĕg yaṙ paṅanwānarāsiŋ masö wrĕdđi tékaŋ lapā tan palö taŋ wĕtĕŋ dé nikaŋ wré piraŋ koṭi lakṣa-kṣayanyèḥ kṣaṇākwèḥ dahat lwaŋnya tan lwaŋ-lwaṅ īkaṅlapān tulya kālāgnirodraŋ Apuy riŋ wĕtĕŋ somasuk tan paśéṣāsi ƀasmīkrĕta*

{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:29: = :93:

kadi ta sira ƀaṭāra kālāmaṅan sarwaƀūté sĕḍĕŋ niŋ yugāntāṅigĕl riŋ śmaśānānanā nāpulaŋ rāḥ Utĕk yékanāṅkĕn kawit yāsawit brahmasūtro-pamā niŋ Usus nā ta pahyas mahākāla-kālanya r-impönakĕn rāt mana-ṅhāra nā tulya saŋ kumƀakaṙṇnāpulaŋ rāḥ paṅan tékanaŋ wré kabèḥ,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:28: = :90:
kagiri-giri girīndratulyāṙ katon ƀīṣaṇékaŋ tutuk dé ni rāḥ niŋ watĕk wānarābaŋ Akĕn đātu muñcaṙ sumök ṅké guhā niŋ gunuŋ taṙ wĕnaŋ tékanaŋ wré mulat yomasö tāmas āmbĕknya dé niŋ takut kātrĕsan yomĕsat taṙ-panon rāt pĕtĕŋ rāt hiḍĕpnyālayū mriḥ Awaknyānusup riŋ sukĕt,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:28: = :90:
hana ta mĕgil i-śrĕṅga niŋ paṙbwatāmèt guhā hātnya riŋ jīwa hétunyan amriḥ humöt riŋ luwaŋ riŋ klĕwuŋ lèn manèk riŋ mahāwrĕkṣa raṇḍö kukap poḥ kĕpuḥ hambulu ṅkān panĕk mèṅguṅan tékanaŋ wrĕkṣa Uṅgwanya molaḥ kadi pwālĕmĕḥ Āśrayan dé nikaŋ wré Apan hīna nīcālayū riŋ raṇa,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:28: = :90:
riga-rigu kumĕtĕṙ tan aṅgĕḥ paluṅguḥnya méṅguŋ Ikaŋ wrĕkṣa Uṅgwanya miṅgat lumumpat tumumpaŋ tumampil ya riŋ pāŋ wanèḥ kātar-āsiŋ paranyākĕtĕṙ kātrĕsan mwaŋ hanānuŋ manèk riŋ hano nohanāmbĕknya muṅkus Awaknyèŋ hĕduk tan katunduk ya dé niŋ hĕduk niṣṣah āhaḥ wiśātāturun*

{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:26: = :84:

makakarasak asāk Ikaŋ wré ri soṙ ṅkā swaranyāmĕgil riŋ suwélāsuwéyājĕmuṙ mūr arok rūkṣa moruk marin méraṅ-éraŋ rumaṅkaŋ rumuṅkuŋ makik kèdĕkan dé ni rowaŋnya wèt niŋ sĕsĕk sök rikaŋ pāṙśwa śīǥrānturun riŋ tasik maṅkin osik ya riŋ sétubanđālayū,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:26: = :84:
kakurutug atuguṙ matiṇḍiḥ matuṇḍuŋ kasaṇḍuŋ kasiṅgul wanèḥ ṅkā ri tambiŋ nikaŋ tambak āmbĕknya luṅhā tibā riŋ tasik kāsyasiḥ yan paṅumbaŋ kumĕmbĕŋ ta luḥ niŋ tumon yan kawantus kawantiŋ kabuñcaŋ kinuñcaŋ nikaŋ ṙyyak rĕmĕk waṅkuwaṅkun ni waṅkwaŋnya wuṅkuk tikĕl,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:29: = :93:
kadi tan uwaha maŋlawan lwiṙ nikaŋ wré mĕgil riŋ mahéndrā mahénak paluṅguḥnyan uṅgwiŋ guhā tan tahāŋ moŋ Apan moha dé niŋ takut lèn hanānuŋ mahöt-hötan iŋ horwi hāro-harāmèt hawan tātan oliḥ kanīna-n kĕné rwī nikaŋ hoṙ wyah-o jīwatrĕṣṇā tuhun yan pawèḥ duḥka riŋ wwaŋ satrĕṣṇā dahat,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:28: = :90:
mulat ikana saṅ aṅgadātyanta téraŋ nirāṙ ton ikaŋ wré n-alaḥ wök ulaḥnyaṙ hiḍĕp đīra tāmbĕk nikāṅhiŋ sirātèka tuṅgal tiniṅgal manuṅgul maṅaṅgul tumaṅgĕl Ikaŋ duṙyyaśāgöŋ mataŋnyan pataṅguḥ makāṅgaḥ Ujaṙ niŋ Aji jñāna sañ jāti śūrĕŋ raṇātaḥ gĕgontā kitaŋ wré kabèḥ*

{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:28: = :90:

bali hana raṇayajña ya jñāna saŋ śūra yan sāra saŋ wīra saŋ đīra saŋ đārakèŋ praŋ mahāntaŋ panuŋtuŋ niṅ uttuṅga tātan pakāṅgĕḥ Ikā tuṅga-tuṅgal sirāniṅgilis késisan taṙ gĕlis ṅwaŋ wanèḥ kwan niṅ āmbĕk ya mukṣèŋ kṣaṇā liŋ nirāmūk sirèŋ papraṅan maṅkanātaḥ kitaŋ wānara,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:29: = :93:
Apa ꝑala puharā nikaŋ jīwa yan tan pamūjā lawan tan kapūjā rikèŋ papraṅan yékyakĕn kuṇḍa-kuṇḍā niraŋ wīra nāŋ śatru yāṅkĕn Apuy nāyuđanyojwalāṅkĕn dilaḥ nāŋ kaśūranta yékān akĕn śruk-śru-wānyā hutinta-ŋ huripnyā ṅ-awak carwa pañcopacārā Ika wruḥta riŋ citra pañcāyuđa,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:29: = :93:
ṅuni-ṅuni yan ikaŋ musuḥ mātya nīśéṣa dèntêŋ raṇa byakta homanta méman tĕmĕn tat t-amètā byayantāṅhiṅ īkāṅĕn-āṅĕn n-ikāṅĕn-n-aṅĕntā-lilaŋ nitya saŋ hyaŋ mahāwīraƀadréśwarālambanānèŋ raṇāṅgāṅgaṇāniŋ pahoman samidđānta waṅkay nikaŋ śatru sampūṙṇna pūṙṇnāhutī rāḥ Utĕk,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:28: = :90:
ndya ta kakuraṅan iŋ pamūjā rikèŋ praŋ Apan saṅkĕp iŋ yoga paṅhrĕŋ ta paŋhrikta patrinta tékāstutintèŋ mahāsiṅhanādèŋ raṇāṅdé suka swaṙgga-waṙggan tĕmu-ŋ ƀoga saṅké praƀāwanta dé niŋ kaśūran kađīran kawīran yaśātaḥ ya sāđyanta paṅguḥ mahāśūra riŋ rāt kiténastuti*

{waṅśapatrapatita}
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓ = :17:

nā ta wuwus saṅ aṅgada makon umuwah apuliha,
gaṙjjita citta niŋ wray abaṅun kadi ta kinĕlĕgan,
tā katakutnya mo mati mamūk ta ya muwah umasö,
ǥūṙṇnita sök sĕsök kadi ta rūpa niṅ udađi pasaŋ*

{sragđara}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = :21:

maṅhrĕŋ maṅhrik ya makrak prakaṭa kadi gĕlap ǥora śabdanya mahyā,
haṙṣékāmbĕknya maṅsö paḍa makabarubuḥ yaṇ ḍĕṅö śāstra hétu,
mahyun yan mātya tādé sahana-hana nikā maṅkanātaḥ wuwusnya,
mawyaŋ mèkĕl wulunyojwala paḍa kumĕlab rāmbutiŋ wānarākwèḥ*

sakwèḥ niŋ wīra maṅhèṙ paḍa ta ya maṅadĕg bāp ikaŋ wré sĕnadđa,
sātus saṅꝁyā piraŋ koṭi Ayuta ta kunaŋ sāgarékā hatuṙnya,
loṙ wètan sök ya kulwan kidul ika hibĕkan dé nikaŋ wré maṅanti,
saṅsiptékā kabèḥnyāpalu-palu ginĕgönyéka poḥ nā sinĕmpal*

sāmpun tékāṅrĕgĕp wrĕkṣa kadi ta ya gunuŋ sañjatanyātirodra,
maṅsö taŋ wīra sakwèḥnya makin akĕtĕran dé ni rowaŋnya māwrĕg,
molaḥ taŋ wrĕkṣa humyūs haṅin-aṅin ikanaŋ rākṣasā kumƀakaṙṇna,
Uśwāsanyèṅ iruŋ kādƀuta ya katatakut yéka mādrĕs ya nitya*

{mrĕgāṅśā}
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = :19:

saŋ nīlāṙṣaƀa ganđamādana đanuṙđara gawa-gawaya, 
tārā krĕndana Indrajānu kalawan śatabali winata,
mwaŋ saŋ đūmra gawākṣa ƀīmamuꝁa mꜽnda śaraƀa wrĕṣaƀa,
saŋ sampāti darīmuꝁādi nikanaŋ prawagabala masö*

saṅkĕp kapwa maṅuṇḍa paṙbwata wanèḥ mamawa watu magöŋ,
tūta-ŋ wānara miśra masraṅ anikĕl kayu-kayu kumupak,
kapwā tā Umasö maṅĕmbuli parĕŋ saraƀasa mamalu,
naṅduk lèn manibèŋ gunuŋ kaparupuḥ watu malatu-latu*

taṙ pawyat sira saŋ dinuk ginurumuŋ sana-sini liniput,
bĕntaṙ paṙbwata lèn śilātala Asiŋ tĕka ri sira rĕmuk,
ƀasmīƀūta lĕbūnya ƀīṣaṇa mĕlĕk gaganatala pĕtĕŋ,
mèṅguŋ rāt kumĕtug hudan Awu sĕḍĕŋ nira pinarĕbutan*

ǥora-ŋ bāyu riwut-śiwat-siwut awū-ŋ bala ya mawalikan,
tan ton déśa nikaŋ raṇāṅgaṇa pĕtĕŋ patigaga-gagapi,
sakrođodđata kumƀakaṙṇna magalak kadi liman awĕrö,
Ambaḥ taŋ kapipil ya kèdĕkan akik saka pitu saka pāt*

lèn taŋ wré pinaṅan wanèḥ pinipitan hana ta hinapitan,
mwaŋ tĕṇḍasnya rĕmĕk-rĕmuk tinĕlisik mata mĕtu kapicil,
lèn kontal riṅ awaŋ-ṅ-awaŋ mati tinūb ry-aṅin-aṅiniṅ iruŋ,
kwèḥ kèsöp kapisan kagĕntus iṅ upil kadi ta watu ridaŋ*

śīṙṇna-ŋ wré ginilut hanénigit-igit manahut analuki,
ndā tan pamyati tan Ari-n mati kulitnya cacal alulunan,
mamwas rāḥnya humīs wanèḥ kaputihan-hana ta katitihan,
dé niŋ wuṅkal agöŋ kasaṇḍuṅ i-kaliṅkiṅan i-suku nira*

jriḥ taŋ wānara tan wĕnaŋ ya mapuliḥ mawĕdi giri-girin*
n-ton rowaŋnya Asiŋ masö mati Ataḥ taya maluyahurip,
tātan rākṣasa paŋhiḍĕpnya Alapanta ya juga sakala,
yékonduṙnya muwaḥ katūb kapalupuy taya ta mamulihi*

tat kālān palayū tikaŋ kapibalāmana-mana-mananā,
mojaṙ tékana saŋ wiƀīṣaṇa ri saŋ raǥusutawijaya,
yatnā saŋ praƀu haywa nāŧa humĕnĕŋ biṣama tĕmĕn iké,
byakta-ŋ wānara hĕntya dénya yadiyan hĕnĕṅakĕna Iké*

yéko rākṣasa kumƀakaṙṇna jaya riŋ triƀuwana karĕṅö,
saŋ hyaŋ Indra huwus Alaḥ baruṇa wꜽśrawaṇa yama tuwi,
śaktinyopama bāyubajra rikanaŋ pralaya katatakut,
śīṙṇnāsiŋ kahawā ta dénya ya mataŋnya lĕkasana huwus*

{Upajāti bajra}
⏓ – ⏑ | – – ⏑ | ⏑ – ⏑ | – ⏓ = :11:

minaṅkana śrī naranāŧa rāma,
r-ajñéka saŋ wānararāja maswa,
sugrīwa mahyun mayaśā rikèŋ praŋ,
kinon pwa maṅkin ta sirātihaṙṣa*

dawut Ikaŋ wrĕkṣa sahīṅan iŋ göŋ,
tĕkā ya sātus takuraŋ Ukuṙnya,
gamƀīra gambiṙnya lawan dawānya,
bajropama twasnya Atīta riŋ kas*

tilil ya taṅkil ya sakol milĕt ya,
walū kumĕṇḍuŋ mawilĕt ri pāŋnya,
pĕgat karantan kadudut ḍawutnya,
banaspatinyān mawĕnĕs kagöman*

r-uṇḍoṇḍa tékaŋ kayu ǥorarūpa,
kadīkanaŋ takṣaka nāgarāja,
raṅgaḥ nikā wwadnya ya tèlatanya,
tāmbinya malwā pamiwiknya tulya*

babak-babak ƀinna kulitnya makras,
Akĕn sisiknyādƀuta kaṙkkaśākral,
lĕmaḥ nikā wwadnya mĕlĕk lĕbūnya,
ya téka Uśwāsa wiṣopamanya*

tandaŋ nikā saŋ kapirāja tandwa,
duk tékanaŋ rākṣasa kumƀakaṙṇna,
tātaṙ pahī mwaŋ garuḍātirodra,
mantīṅakĕn nāga rikaŋ girindra*

hyaṅ indra tulyā nika saŋ kapīndra,
nāŋ wrĕkṣa paṅduk nira yéka bajra,
saŋ kumƀakaṙṇnācala mèru tulya,
đīrātĕguḥ niścala niṙwikāra*

{prahaṙṣiṇī}
– – – | ⏑ ⏑ ⏑ | ⏑ – ⏑ | – ⏑ – | ⏓ = :13:

ndā tapwan wiǥani siraŋ dinuk Akampya,
saŋ sugrīwa sira wawaŋ muwaḥ ta maṅduk,
riŋ wrĕkṣātiśaya wiśéṣa sāra riŋ twas,
ndā tan pamyati juga puḥ pupug kawaṅsul*

maṅkin krođa ta magalak siraŋ kapīndra,
mindĕṙ taŋ mata mawĕlū halis ya kum~rut,
maṅhrĕŋ rodra sira maṅaŋ maṅékapāda,
mwaŋ ḍaŋṣṭrā nira lumarap lanā kilatnya*

molaḥ tékana ta Ikū nirādawāgöŋ,
rūg taŋ wrĕkṣa sakaparĕk tĕbĕŋ kahambĕŋ,
sāmbut tékana ya huwus rĕbaḥ pukaḥ kwèḥ,
kānan kéri taṅan irān paganti maṅduk*

ndā taṙ cāla ta sira saŋ dinuk manaṅgul,
mankin Ujwala Atiƀīṣaṇātirodra,
tulyāpuy sĕḍĕṅ umurub magöŋ pracaṇḍa,
śīṙṇnāsiŋ tĕka riya tan paśéṣa hĕnti*

wètnyān duṙbbala baribin dinuk pinaṇḍĕm,
līlātaḥ sira mamĕniŋ ta konta tīkṣṇa,
ḍaṇḍanyātiśaya kinaṇḍa-kaṇḍa riŋ mās,
twas-twas niŋ wĕsi Iwu lakṣa koṭi-koṭi*

huntunyādƀuta kadi bajra tan mayākas,
maƀrā yan pinutĕrakĕn murub dilaḥnya,
tulyanyékana ta sihuŋ ƀaṭāra kāla,
kālanyān suka maṅigĕl maṅaŋ maṅan rāt*

maṅkin yādƀuta Umurub lipuŋ putĕṙnya,
jwālā niŋ kawaca mawās lanān kasĕnwan,
mwaŋ mérūpama juga Ujwalān katéjan,
dé niŋ dwādaśaśata sūṙyya riŋ yugānta*

maṅsö sāhasa sira daṙppa yaṙ paṅonta,
pyaḥ saŋ wānara wararāja yénarāraḥ,
mèḥ kontā ḍatĕṅa ri saŋ kapīndra wīra,
ṅkānan yatna dadi mĕsat ta saŋ hanūmān*

sāmbut taŋ lipuṅ atiśīǥra yèka humyus,
saṅké göŋnya dadi pinaṅkwakĕn pinuṇḍut,
luṅhā riŋ gagana sirāṙ tikĕllakĕn ya,
puṅgèl-puṅgĕlakĕn ikā tĕṅaḥnya riŋ tūr*

mahyā-ŋ wré sahana-hananya kādƀutāwū,
hāh-āḥ māruti winuwusnya wīra riŋ praŋ,
lāwan ǥūṙṇnita rikanāṅ awaŋ-ṅ-awaŋ sök,
dé saŋ sidđawara humuŋ manāđukāra*

saŋ hyaŋ Indra sira mulat Atīta tuṣṭa,
kapwāṅastuti sira liŋnya sāđu dibya,
Āpan ṅūni sira masoṙ huwus palaṇḍuŋ,
dé niŋ konta mataṅ ikā prahaṙṣacitta*

pahyā niŋ sakala jagat kabèḥ ya matri,
héwa-ŋ rākṣasa kalawīra kumƀakaṙṇna,
méraŋ tékana pinawūwakĕn masĕṅhit,
sakrođāṙ dadi mamupak ta paṙbwatāgöŋ*

śīǥrékāna balaṅakĕn ri saŋ kapīndra,
rĕñcĕm mūṙccita sira yaṙ tibā kalĕṅgak,
tātan wruḥ sira pinalaywakĕn pinuṇḍut,
dé niŋ rakṣasa warawīra kumƀakaṙṇna*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

saŋ sugrīwa katon pinuṇḍut alayū taŋ wānarāwrĕg kabèḥ,
Āśā śoka ya soṙ gatinya ta huwus Āpan tuhānyāṙdđa sor,
đīrāmbĕk nira saŋ marutsuta r-usī saŋ kumƀakaṙṇnomurud,
rudrāgni jwalitopamā nira humöŋ Āmbĕk pracaṇḍāgalak*

saŋ sugrīwa samantarāwuṅu wawaŋ tođāni dāni-ŋ manaḥ,
mĕṅgĕp mrĕm sakarĕŋ mawās aṅĕn-aṅĕn yékā ta lumpat sira,
tātaṙ wyāṙŧa pĕsat nirāṙ sahut iruŋ saŋ kumƀakaṙṇnādƀuta,
maŋ­rĕṅgut taliṅèŋ taṅan kaṅĕs akas tīkṣṇa-ŋ kuku krūra ya*

{sragđara}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = :21:

luṅhā saŋ wānaréndrāṙ wwat iruṅ iraṅ-iraŋ kumƀakaṙṇnān wirūpa,
taṙ péruŋ tā kapö niŋ taliṅa lĕṅĕ-lĕṅö lwiṙnya médan mamuṇḍuŋ,
méraŋ mūran wirūpāṅasula lĕhĕṅ akuk mātya liŋnyān pamūka,
tātan dwékā lĕkasnyān waluy umaṅan ikaŋ wānarān rāḥnya hĕnti*

#trayowiṅśati saṙggaḥ#
<waṅśapattrapatita>
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓ = :17:

byakta ta hĕntya niŋ kapibalān hĕnĕṅakĕna Iké,
rākṣasa kumƀakaṙṇna waḍawāmuꝁa muꝁa nikana,!=
nā ta mataŋnya patyana ta dé narapati huwusĕn,
liŋ nira saŋ wiƀīṣaṇa manaṅguhi maṅasihi rāt*

rāǥawa lakṣmaṇèŋ kṣaṇa madĕg parĕṅ anihaṅakĕn,
lakṣmaṇa pūṙwwakāŋlĕpasakĕn śarawara dumilaḥ,
sāk kawacanya śīṙṇna makuṭanya kanaka pinanaḥ,
maṅkin amūk si mūṙkꝁa Umasö tan awĕdi pĕjaha*

niścaya saŋ raǥūttama tumon ya mari makawaca,
hrū si Amoǥa sañjata daṅū lagi linĕpasakĕn,
yéka matī kara triśira dūṣaṇa rikanaṅ alas,
nā pamanaḥ nirériya samantara Inigit-igit*

göŋ ni wĕtisnya karwa pinanaḥ kaŧam api ya pĕgat,
tūṙnya ya paŋlakunya wĕkasan lumaku makĕdĕpĕk,
n-uṇḍa taṅ ugraḍaṇḍa dumilaḥ wĕsi kati ya sakol,
wāhu mamalwa liŋnya pinanaḥ ta ya ri takĕlĕkan*

timpali saṇḍaṅanya ri tĕṅĕn tuhun i-kiwa hana,
sāmbutakĕn tikaŋ kayu magöŋ ya ta pinakagadā,
wyaṙŧa kasèp pĕgat t-inuwahan pinanahan i-kiwan,
tan pataṅan huwus tuhun awak hulu jaga ya hana*

kabwatakĕn Ikān pinapasan makin agalak ataḥ,
tan karĕrĕp matanya dumilaḥ kadi Apuy umurub,
rodra sihuŋnya tīkṣṇa makilat Umaṅaṅ aṅikikan,
ƀūta kuƀāṇḍa pūtana paḍanya ya kagiri-giri*

kāla nikā Aṅaŋnya pinanaḥ muꝁa ya hinibĕkan,
sök ta tutuknya tan wĕnaṅ aśabda tuwi kapĕpĕkan,
yan pinanaḥ muwaḥ pinisanan ta ya Inarah-araḥ,
rākṣasa tan salaḥ ya tumanĕm hati ya ta kinĕnan*

{wikasitakusuma}
– ⏑ ⏑ | – – – | ⏑ ⏑ – | – ⏑ ⏑ | ⏑ ⏑ ⏑ | ⏑ ⏑ ⏑ | ⏑ ⏑ ⏑ | ⏑ ⏑ ⏑ | ⏓ = :25:

hrū gumaluṅgaŋ ṅkā ri ḍaḍanya drawa ruđira ri muꝁa mĕtu makabĕlĕbĕk,
riŋ mata rīruŋ rāḥnya ya muñcaṙ pracalita hana ta saka ri taliṅa mulĕk,
yéka tibānyèŋ ƀūmi gumĕntĕṙ kadi ta ya giriśikara wahu kĕna gĕlap,
wwānara yāpik pil kadi tumpĕŋ katitihan atitip iniwu mati katibān*

déwagaṇāhyā riŋ gaganāhūŋ hari hara yama baruṇa đanada niriti,
saŋ rĕṣi haṙṣāṅastuti tuṣṭāṙ wulat i-kapatiniṅ amuhara haru-hara,
hyaŋ prĕŧiwī molaḥ milu haṙṣā tasik atiśaya sira suka kadi maṅigĕl,
cañcala līlā ryaknya lumimbak lalita kadi ta-taṅaniṅ amijah agiraŋ*

{ƀadralalita}
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ = :21:

Aŧa sāmpuniŋ suƀaga kumƀakaṙṇna mati dé niraŋ raǥusuta,
manaṅis ta saŋ daśamuꝁātitībra wiparītacitta saƀaya,
maṅadĕg ta saŋ Anak anuŋ manūti ri saṅ indrajit ya mapuliḥ,
triśiraḥ sirātuha tumūt narāntaka hana trikāya sawanèḥ*

wwara déwatāntaka kapātnya kapwa ya mahāprawīra taruṇa,
rwa Amaŋnya rākṣasa rumākṣa yālaga bĕtaḥ rikaŋ samara ya,
karĕṅö si mantaka ṅaranya riŋ samara matta matri ya parĕŋ,
mawĕrö warĕg laga lagi n-panorakĕn asiŋ musuḥ lagi-lagi*

sa-Asönyanak nikana saŋ daśānana nanā katūb kapibala,
pinapag nikaŋ wahu siṅī rĕbaḥ ya rinĕbut Apan huwus aṅèl,
Umadĕg saṅ aṅgada gadādi ta pwa ginĕgö humöŋ hati nira,
Ikanaŋ narāntaka tinandaṅan nira minuṣṭi naṣṭa kapisan*

triśiraḥ trikāya ya makāya mamrih apuliḥ masĕṅhit abutĕŋ,
kalawan Arinya ta si déwatāntaka tĕkān paṅĕmbuli parĕŋ,
kaliput saṅ aṅgada tuwin luput sira widagđa đīra gapitan,
wihikan milag sira humöṙ ḍinaṇḍa drĕḋa tan kĕḍap mata nira*

kapi nīla lèn pawanaputra śīǥra tumuluŋ saṅ aṅgada masö,
giriśrĕṅga yékana sinaṅga sañjata daṅū taman pamuruṅi,
triśiraḥ siréka mamanaḥ rikaŋ śarawarāstra yānarawata,
mapĕpĕs pupug kapalupuy Apan papagakĕn rikaŋ gunuṅ akas*

dumilaḥ gadā wĕsi ni déwatāntaka tĕkapnya yāmalu lalis,
mapupuḥ pupū lawan igā gulū ya ginĕlisnya tan ya kahiḍĕp,
baribin ta saŋ pawanaputra dénya dinudut dinīna nira ya,
kinuṭuk ya naṣṭa wĕkasan minuṣṭi tan iniṣṭi mātya linaran*

mwaṅ amaŋnya matta mati dé niraŋ śaraƀa tan pasāra ginadā,
kalawan Ikaŋ samaramatta nīla Umipis rikaŋ gunuṅ agöŋ, 
triśiraḥ saroṣa maṅusiṙ yaśāmutĕrakĕn krĕtāla makilat,
kawĕnaŋ pwa pinraṅ i-tĕwĕknya dé saṅ anilātmajénalihakĕn*

kawĕśas makas taṅ atikāya māhyuna Ikā laganya masuwè,
kuda sèwu yékana humiṙ raŧanya kadi paṙbwatādƀuta magöŋ,
wray akik lacak ya kapicil ri cakra nikanaŋ raŧādrĕs aṅusī,
hana kèdĕkan sinahut iŋ kudākidat akuṇḍah amrih adudut*

karuṇā ta saŋ taruṇa lakṣmaṇèŋ wray asakit winūk winalĕsan,
Inasö nirā taṅ atikāya kāya sira kapwa śakti mamanaḥ,
kumisik panaḥ nira lawan panaḥnya maharas mawantah atĕmu,
dumilaḥ parĕŋ mapulihan rikaŋ gagana tan hanāmyati gĕsöŋ*

hana sora lèn hana mahéndrasāyaka Iṣīka pāwakaśara,
ya panaḥnya lèn ya pamanaḥ nirātĕmu taman hanāta maṅani,
matutuṙ ta saŋ taruṇa lakṣmaṇè kamalajāstra śūrawijaya,
yatikāmatīkaṅ atikāya tan tuhu makāya dé nira pĕjaḥ*

sapĕjaḥ nikaŋ Anak anuŋ Umaṅsĕ kalawan n-amaŋnya kawĕnaŋ,
kawĕnaŋ hiḍĕp nikana saŋ daśānana huwus mawās pati nira,
nirapékṣa riŋ pamĕnaṅan mapök hati mapakṣa mātya taya lèn,
taya lèn Anak nira wanèḥ saṅ indrajit aniṅgilis ya kawĕkas*

wĕkasaṅkwa téki bapa mātya tāku yadiyan musuḥ mamĕnaṅa,
wĕnaṅāku maŋlawapa rāma sèwu ramĕsĕnkwa śīṙṇna huwusĕn,
huwusĕn lumakwaku makoliha-ŋ makulamitra wānara haraḥ,
harasènkwa rūga yadiyan gunuŋ kimuta yan manuṣya kaluṣa*

ruṣa rūkṣa tulya ya śaśā hanĕŋ Alas-alas Umĕṅgĕp atapa,
tapa tan tuhu n-tapasi pāpa duṙyyaśa ya hiṅśaka brata baka,
wiku hantĕlū swaṅ aputiḥ ri hèŋ pila-pilū hisinya mahaṅi,
ya paḍā ni rāma rumasèŋ bratāmati-matī mataŋnya ya pati*

ya huwus saṅ indrajit asiṅhanāda maṅadĕg suđīra magalak,
mari saŋ bapālara tumon ya rodra kadi siṅha śīǥra lumaku,
mĕtu riŋ raṇāṅgaṇa huwus mahoma Inanugrahan raŧa magöŋ,
kalawan wimohanaśarāstra yékana pawèḥ ƀaṭāra Iriya*

I wĕtunya riŋ raṇa surup ƀaṭāra rawi Anđakāra sumaput,
daśadéśa kapwa ya pĕtĕŋ sadaṙppa ta saṅ indrajit puji-puji,
ya manon taman hana tumon kaśaktiniṅ adrĕśya tantra pinasaŋ,
pinanaḥnya taŋ wray ikanaŋ wimohanaśarāturū ya karĕrĕp*

sapijĕṙ nikaŋ kapibalāturū gumuyu ṅ-indrajit baśa-baśa,
taya saṅśayanya mĕjahi-ŋ makög curi tĕkapnya tan pracura ya,
śata lakṣa koṭi mati dénya wānara nirantarān panahi ya,
Ikanaŋ madoḥ ri sira saŋ raǥūttama-taman hana wray ahurip*

wray anuŋ wiśéṣa maṅaran ya téka maparö ri saŋ raǥusuta,
ya jugāhurip kunaṅ ikā matanya maharip kĕnèṅ aji sirĕp,
tuwi saŋ raǥūttama-tamaṙ salaḥ rikanaṅ astra mohanaśara,
karĕrĕp karöpan aṅajap parĕŋ maguliṅan lawan Ari nira*

ri huwus narāṙyya kĕna mohanāstra malayū muliḥ si maliṅan,
ri takutnya kawruhana dé niraŋ bapa wiƀīṣaṇāmalĕsana,
sira taṙ kĕnèṅ aji sirĕp tamaṙ kĕlu masāmparan sapu mata,
mata nitya Ujwala mataṅhi jāgra jaga yatna nīti nipuṇa*

Aji dīpasañjata na nāma-nāmalahakĕn Ikaŋ Aji sirèp,
ya Ikā hané sira mataŋnya taṙ kĕna rikaŋ wimohanaśara,
ya lanā mĕnĕŋ maṅĕn-aṅĕn nikaŋ Aji nirantarāmrih ajapa,
tumahāŋ mahākalana Indrajit ya ta tĕka Apañ curi raṇa*

tĕka tandwa saṅśaya sirāmasaŋ pwa ya suluḥ katon ta nrĕpati,
kadi rūpa niŋ kĕna piśāca kāwiśa muꝁāmĕrĕḥ mata malik,
Umĕkĕḥ milūmilu salaḥ hiḍĕp kadi hiḍĕp nikaŋ kapasukan,
ginugaḥ kinon marahupātutuṙ sira Uđāni māri karĕrĕp*

tuwi saŋ kapīndra ginugaḥ marutsuta nilāṅgadāta winuṅu,
dumĕliŋ sirāṙdđa mawĕliŋ kataṅgama manon suluḥ paḍa miṅis,
tumulaṙ suluḥ nikana saŋ wiƀīṣaṇa katon tikaŋ mati matap,
sahananya wānara madoḥ huwus pinĕjahan nikaŋ curi raṇa*

Atitībra kāruṇa ta saŋ raǥūttama tumon ikaŋ maguliṅan,
kapatinya tan kapati niŋ prawīra minaliŋ-maliŋ mati pijĕr,
dadi saŋ marutsuta kinon maṅambila mahoṣađāmrĕtamaya,
maluyā hurip śawa sawèt ni sidđi nikanaŋ mahosađilatā*

kahanān ikaŋ paramahoṣađī śikara niŋ gunuŋ himagiri,
tuwuhan niṅ oṣađilatā ṅaranya karĕṅö wiśalyakariṇī,
mrĕtajīwanī braṇitasanđinī ya ta kinonakĕn susupana,
tamataṙ wihaŋ lumaku saŋ marutsuta mibĕṙ tĕkèŋ himagiri*

sira ta pwa yaṙ wruh irikaŋ mahoṣađi gĕlāna képwan aṅadĕg,
wĕkasan pupak ta Ikaṅaŋ gunuŋ n-ibĕrakĕnya sakṣaṇa ḍatĕŋ,
saha mūla mūlya milu taŋ mahoṣađi katūt katon ya tamalaḥ,
Inalap ta dé nira narāṙyya yéka panirām irèŋ mati kabèḥ*

satitis niṅ oṣađi rikaŋ paratra sahananya kapwa mawuṅu,
murĕṅaŋ samāṅhwab umusap matanya kadi tāturū warurutĕn,
dinilātnya ṅ-āmrĕta ya mātra muntaraṅ asiṅhanāda ya parĕŋ,
kalalaḥ manaḥnya maluyèŋ raṇāṅgaṇa paḍāṅgĕgö palu-palu*

ri sawèt ni héwa ni manaḥ nikaŋ kapibalān pinatyan aturū,
n-apuyīkanaŋ nagara rāwaṇojwalita tan paśéṣa ya gĕsöŋ,
bala saŋ daśānana kapūhan adƀuta tumon kaḍatwan atunu,
makucĕm saṅ indrajit asiḥ wawaŋ kawalĕsan mulat kawĕnĕsan*

mĕtu taŋ rwa sānak aduluṙ si kumƀa kalawan nikumƀa mapuliḥ,
kadi kumƀa tambaga matanya ƀīṣaṇa mabāŋ wiśāla mawĕlū,
tuwi kumƀakaṙṇna makaputra yātiśaya göŋnyawaknya sagunuŋ,
saguṇèŋ raṇāṅgaṇa daṅū taman hana Anuŋ wĕnaŋ mapaga ya*

wwara rākṣasottama ṅaranya kampana Akampanākya nipuṇa,
kalawan prajaṅǥa śi wilohitākṣa karĕṅö đwajākṣa sawanèḥ,
ya tikā rumākṣa si nikumƀa kumƀa Umakuŋ watĕk wrayalaha,
Alah olih iŋ raṇa daṅū mamūkana Ikaŋ manaḥ mamĕnaṅa*

sapamūk nikaŋ pitu pĕpĕk mapakṣa pati tan panolih apagĕḥ,
mapanas panūbnya kadi Antakāgni Umurub muruŋ kapibala,
bala wānarāsiṅ inasönya śūra kasuruŋ surākṣa kasĕsĕr,
milu mosah-osik apasaḥ kadi pwa ya tasik surud Umari sök*

nrĕpaputra rāǥawa wawaŋ makon sira makolihékaṅ aburu,
taya lèn saṅ aṅgada kĕdö sirāta paragul lanā mamulihi,
drĕḋaƀakti satya ri siraŋ raǥūttama-taman pahīṅan iṅ asiḥ,
tar aṅĕn-n-aṅĕn kapatiniŋ bapāparapacāra cāmpur iṅ ulaḥ*

kalawan winèḥ ta yuwarāja rāja sadrĕśāṅinak kadi ratu,
ya dumèḥ sirāmriha rikaŋ raṇāṅgaṇa kadi priya wruh iṅ asiḥ,
satatékanaŋ rĕṇa rinākṣa riŋ hati rinūpa paṙhyaṅan agöŋ,
sira saŋ raǥūttama maṇik pratiṣṭa ri dalĕm Inaṙccaṇa lanā*

mapagĕḥ pwa ƀakti niraṅ aṅgadāṙ pisani taŋ Akampana paśu,
kasikĕp si kampana wanèḥ sinĕmsĕmakĕn iŋ śilātala makas,
tuluy i-prajaṅǥa tinĕwĕk nirèŋ karatalé kiwān kawĕlĕlö,
tinĕpak muꝁanya kapĕtĕk Iruŋnya kapicil matanya kawicil*

r-alapi đwajékana ta si đwajākṣa hinabĕt nirèŋ đwaja tibā,
dinĕkuŋ tĕṅaḥ ni walakaŋnya yaṙ pulirakĕn gulūnya pinĕgat,
dwiwiđāwiḍaŋ drĕḋa Ikaŋ ḍuḍāṙ pamaḍa ṅ-uṇḍa ḍaṇḍa manulak,
si wilohitākṣa kadi takṣakèŋ galuk amūk rĕmuk ya pinalu*

kapi mꜽnda mindĕr amutĕṙ gadā Umilu maŋlagé haga-hagaḥ,
kapĕgan sirān pinanahan n-i kumƀa sagilān pĕjaḥ kĕna taji,
sira Aṙdđa duṙbbala rikaŋ raṇāṅgaṇa lanā sirénadak-adak,
dumadak tumandaṅ amutĕṙ gadā bali kariḥ sirāsi malara*

kabaran saṅ aṅgada tumon paman pwa nira mꜽnda mandaśaraṇa,
giriśrĕṅga yékana sinaṅga sèṅgita masiṅgi tulya tar aṅèl,
Inarā-haraḥ muꝁa ni kumƀa dé nira saṅ aṅgadāṙ pamugari,
niyatān pĕjaḥ ya tinibān gunuŋ yadiya tan wruhāmalĕsana*

wihikan pwa yèŋ praharaṇa pratīpa na ṅaran niṅ astra panulak,
kawaluy gunuŋ kawalikut saṅ aṅgada bali pwa tuhwamalĕsa,
malisuḥ taṅan nira-nirantarāmaluyakĕn nikaŋ pamugari,
mawaluy-waluy gati nikaŋ gunuŋ kadi macaṅkramāmija-mijaḥ*

kapirāja lajjita tumon kawalwan ira bāliputra kabalik,
takarin sirātah umatī si kumƀa kapisan minuṣṭi nira ya,
mapuliḥ kakanya si nikumƀa ƀinna maṅawasŧa riŋ palu-palu,
pawanātmajādƀuta Alāp-alap juga r-alap gadānya tinikĕl*

kadi siṅha yaṙ sahut ikā gulū ni Anikumƀa tulya haliman,
U lukān imān i-kapatinya dé nikana saŋ samīraṇasuta,
pati niŋ rwa sānak ahĕnĕk manaḥ ni kalulanya līna kalulun,
binuruñjakĕn milu jurunya duṙjjana julig taman n-ilu pĕjaḥ*

{suwaṅśapattra}
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ ⏓ = :18:

daśamuꝁa késisan kasiharĕp kawĕkas aṅililan,
Akara-karā tĕkā nikanaṅ antaka ri sira huwus,
ri pati nikaŋ prawīra wiratī dadi yar aṅĕn-aṅĕn,
kapasukan āmbĕk āpĕs anaṅis ta sira Udahani*

Ah-ah aparan prayojana nikaŋ sukan inaṅĕn-aṅĕn*
Apa pakĕnā nikaŋ wiƀawa ƀaṅga wirasa rinasan,
tuhu-tuhu māwasāna wiṣa taŋ wiṣaya maṅawaśa,
si pati sipat-sipat niṅ ahurip syapa luput irikā*

nahan ikanādi niŋ Ujar adīna dinadak i-hati,
wahu-wahu yaṙ kĕnèŋ lara-larad siga si galak alök,
dadi saṅ anak manaṅguhi manuṅgĕṅa riṅ aṅĕn-aṅĕn,
kalaki-lakinya riŋ raṇa ya tékana lĕkasakĕna*

huwus amaṅun manaḥ nira saṅ indrajit aṅaji hĕnĕŋ,
tar awĕdi mātya matri ta sirāṅusira kapuruṣan,
mĕtu mapuliḥ palaṙ kapalisa-ŋ musuh awisa pisan,
Alaha mĕnaŋ maganti ya gatāgata gati nikana*

sawĕtu saṅ indrajit-jitasaƀā suƀaga saha bala,
lawan ikanaŋ striyottama-taman dadi sira kapasaḥ,
Anakĕbi dibyarūpa ǥariṇī nira Asama-sama,
wĕka-wĕka Apsarī saꝑala dibya sira tiru-tirun*

pitu ta sirāpisānak aduluṙ drĕḋa hati matĕguḥ,
manah anulus rikaŋ pati-patibrata tar alaṅ-alaŋ,
tuhu-tuhu waṅśajāti malilaŋ Ikanaṅ aṅĕn-aṅĕn,
muliha riṅ indraloka maluy āpsari suƀaga muwaḥ*

paḍa ta suđīra wīra Ikanaŋ bala maluy umasö,
gaja raŧa sāraŧi stiŧi titaḥnya tahu tan inutus,
satata tikān titik makana riŋ raṇa pakĕna lanā,
butirĕn awaknya woknya makusut suku ya bakikulĕn*

sapalaga niŋ balā mabalaṅan makĕkĕr akalaṅan,
makaparupuḥ ri puṅkuran i-wiṅkiṅ analibukuṅi,
kapibala Aprakampya kapahūṅ inamah-amah amīk,
pinarĕbutan Inambulan inumbanan uwal anuwul*

watĕk apapan tĕkānĕwĕk apan tahu turuṅ inamĕs,
masinapi ƀūṣaṇanya masinaŋ sana-sini lumarap,
mahulap ikaŋ watĕk kapibalān wulati ya mahalĕp,
kadi tuhu-tuhwa tan n-alaha yan parĕṅ anuwul anūb*

lawan agalaḥ manimbaṅi manāmbĕhi halĕp aṅiriŋ,
kagiri-giri n-tihaŋ ri harĕpan niṅ apapan aparö,
haga-haga tékanaŋ wray agalak ginulumi ginalak,
wahu kaguliŋ linūd iṅ apapan n-apan agalak ataḥ*

saṅ apapan aṙdđa daṙppa maharĕp r-ahata mamuguti,
winatu ya riŋ śilātala tikĕl saka tĕlu kaguliŋ,
Ayak-ayak iŋ kuyaŋ-kuyaṅ asāk kayu-kayu pamalu,
hana katibān gunuŋ matĕmahan ta payag arawayan*

watĕk agadā madan ya maṅadĕḥ mapapan apan aṅèl,
Ikanaṅ alori lot ya mamupuḥ mamalu maṅimulu,
makrĕtala matri kinrakan ikaŋ kapi ya kapĕlĕṅĕn,
naṅawur añakra makrama ṅ-acakra kakrĕcik aṅĕné*

pijĕr atuguṙ bĕtaḥ bala saṅ indrajit atĕguh ataḥ,
sira kalalaḥ ri kālaha nikaŋ musuh awisa masö,
nrĕpasuta lakṣmaṇékana lawan nira maṅadu yaśa,
paḍa kinawiḥ riṅ astra nipuṇĕŋ panah apanas atīs*

praŧama narāṙyya lakṣmaṇa huwus mamanahi rumuhun,
hana ta ya bāruṇāstra pamanaḥ nira salilamaya,
maya Ikanaŋ tĕgal taya ṅ-upāya riya dadi tasik,
bala niraṅ indrajit kalĕbu duṙbbala paḍa kapĕlĕk*

jwalita murub śarāgni pamalĕs nira maṅalad-alad,
ya ta Umuruŋ wway adway alayū kapanasan anasar,
huwus ikanaŋ wway adway ikanaŋ Apuy-apuy apuliḥ,
ri taya nikaŋ tahĕn ya tamatan patahĕn apulihan*

maluy amanaḥ saṅ indrajit anéka mĕtu riya mulĕk,
prakaśita Āsurāstra ya mamĕtwakĕn asi muśala,
paraśu gadā triśūla masuluŋ-suluṅ adulur apuy,
wugari halaŋ mawoṙ watu lĕbū mĕlĕk alatu-latu*

Apa paṅalaḥ rikā hana mahéśwaraśara-śaraṇa,
panah umaṅan Asiŋ pinakasañjata linĕpasakĕn,
ya ta pamanaḥ niraŋ taruṇa lakṣmaṇa maṅalahakĕn,
hilaṅ apasaḥ sa-sañjata saṅ indrajit asiṅ umĕsat*

kapariƀawān maṅèl kapuritĕn satata pinanahan,
kucĕm aku liŋ nirāṙ daṅu-daṅū bali kari balawān,
gaja raŧa Aśwa sāraŧi saṅ indrajit inarah-araḥ,
pralaya-layaḥ kabèḥ nirawaśéṣa sira juga salaḥ*

Aṅilil anéka paṭṭaka paḍāmrihata sira masö,
taya raŧa tā paśāraŧi ya kéwala ta sira mamūk,
dadi pinanaḥ riṅ indraśara rudraśara winarayaŋ,
ya mĕgatakĕn gulū nikana saŋ daśawadanasuta*

kalawan ikā ta ǥāra nira saŋ pitu mati ya kabèḥ,
brata nikanaŋ patibrata nahan ya ta ginawayakĕn,
mamuji sahaṙṣa saŋ rĕṣi tumon i-kapati rasikā,
jĕnu saha puṣpawaṙṣa tumibā satata ya sumawur*

ri pati saṅ indrajit jaya-jayèŋ gaganatala humuŋ,
Umuji saṅ āṙyya lakṣmaṇa wĕnaŋ maṅalapi kasusuk,
suka hati niŋ hyaṅ ahyun aṅalĕm-lĕmu-lĕmu magiraŋ,
manawurakĕn ta ganđa riṅ awaŋ-ṅ-awaṅ-awaṅi marūm*

daśawadanātidīnatara tā śaraṇa nira huwus,
pati niṅ anak lawan bala kadi pwa kayu tinutuhan,
tuhun ikanaŋ Awak hana Iwĕḥ nikana mahuripa,
niyata tibā nikāta waduṅĕn nikana saṅ atahĕn*

taya Ilagan lumakwa malagā juga saꝑala mamūk,
mabĕnĕr awās ya ṅ-antakawasāna samara-maraṇa,
dadi mari dīna dāni ta manaḥ nira-niratiśaya,
Umaluy amuntaraŋ taṅ atakut pĕjah aciha-ciha*

tumama mahoma riŋ śiwasaƀā grĕha padiwaharan,
parama-gurūgra ƀīṣaṇa sirékana Inawatakĕn,
mĕtu ta mataṅkil iŋ waruga saŋ dwijawara humaḍaŋ,
Umadĕg aśānti maṅgala nagéri pañarita nira*

kala saha śaṅꝁa śaṅǥaṇi kanānuni mamawa suka,
paḍahi paḍāṅiriŋ Ati hatuṙ nikana n-uni parĕŋ,
suka hati saŋ daśāsya ri siraŋ dwija majaya-jaya,
manawurakĕn ta dāna Atigorawa ri sira kabèḥ*

bala mabalèm umanti wĕtu saŋ praƀu daśawadana,
Upakaraṇèŋ raṇāṅgaṇa huwus hana hinaḍaṅakĕn,
pinasuk iraŋ rasuk hana rukuḥ nira kanaka maṇik,
dumilah abāŋ sĕnönya mahĕniŋ kadi ta hati nira*

{wiśwalalita}
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ ⏓ = :17:

krama Umanèk sirèŋ raŧa magöŋ kinūṣa riṅ ĕmās,
kadi ta ya śrĕṅga niŋ giri sumèru kāñcana maya,
kuda kadi ratna maṙkata katon awaknya mahijo,
ya ta Umadĕg Ikaŋ raŧa sirāta sūṙyya sadrĕśa*

bala nira ƀāra Ujwala paḍārasuk Inĕmasan*
ya ta lumiput tumūt marawayan marĕk raŧa nira,
wulu ni papanya cāmara miraḥ madanta ya muré,
kadi ta ya méǥa yan wahu kĕné sĕnö hyaṅ aruṇa*

kanaka karat-karatnya kumilat-kilat kagurilap,
tabĕ-tabĕhanya ǥūṙṇnita tĕkèŋ diśāntara humuŋ,
đwaja kadi waṅkawāsĕmu kuwuŋ-kuwuŋ Ubar-abir,
kadi ta hudan magöŋ wiṣa panaḥnya tīkṣṇa mapanas*

tĕka ta Umaṇḍĕm āṅrĕpa maṅaŋ ya maṅhrik aṅakar,
tuwi bala saŋ raǥūttama masö tumindak aṅigĕl,
paḍa ta galaknya yan patĕmu kapwa đīra mapupuḥ,
kadi bubula-ŋ lĕmaḥ n-inidĕkan matĕmpuh atugur*

Umĕlĕk ikaŋ lĕbū dadi pĕtĕŋ raṇāṅgaṇa pĕpĕt,
taya ta tumon lawan ya majĕmuṙ muṅuṙ-muṅur arok,
pati ta masö patiḥnya n-aṅusī Asiŋ tan apiliḥ,
sakatĕmu dénya dīna dinudut tĕwĕknya kawatĕk*

wray aku ta liŋ nikaŋ wray i-paḍanya wānarabala,
sy-anu Aku rākṣasa prih aku rākṣa liŋnya sawanèḥ,
ḍĕh apa kariḥ Asiŋ sakasikĕp pramāda ya pati,
tak aharĕp iŋ hurip pati patĕmwaniŋ saƀuwana*

makakĕrĕcĕk makik hana maṅaŋ maṅaṅgul anukĕr,
hana kawilĕt gulūnya riṅ ikū Ikaŋ kala wanèḥ,
kasiku wĕhaŋnya bāp kapisahut sihuŋnya maṅani,
kapacilu lèn kapik kapihĕḍĕs tĕḍas kĕna hiḍi*

paḍa ta nanīnya téka mati rāḥnya rodra humilī,
ya ta maḍĕmi-ŋ lĕbū mari mĕlĕk hilaŋ pĕtĕṅ awās,
Akara-karā Ikaŋ kalana rākṣasénarah-araḥ,
mati saka sèwu śīṙṇna pinanaḥ niraŋ raǥusuta*

jaga-jaga saŋ daśānana tumon balāṙdđa mananā,
raŧa nira śīǥra gumrit umasö Amoǥa kawaluy,
pinakanimitta niŋ Alaha riŋ raṇékana huwus,
tĕka taṅ aṅin riwut makaduluṙ gagak malimunan*

{sragđara}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = :21:

ndā taṙ kagyat tar āśā rasika ta saṅ amūk mūṙkꝁa rājā daśāsya,
ṅ-kon taŋ wadwāmrihātaḥ krama dadi ta masö saŋ wirūpākṣa nāma,
muṅgwiŋ hastin panuṅgaŋ mamawa ta ya lipuŋ tīkṣṇa ƀinnāṙ putĕṙnya,
saŋ sugrīwā mapag yèŋ raṇa mati kapisan taṙ pasārān tinampyal*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

saŋ đūmrākṣa masö masĕṅhit apuliḥ tan polih amriḥ Ataḥ,
saŋ sugrīwa siromatī ya tinibān wuṅkal kariṅkĕl rĕmuk,
mahyāmuk Ika saŋ mahodara masö mahyun tumĕmwaŋ yaśa,
pīnrĕp dé niraṅ aṅgadèŋ raṇa rĕmuk-rĕmpū hulunyāpasaḥ*

{Indrayuđa}
⏑ ⏑ ⏑ | ⏑ ⏑ ⏑ | – ⏑ – | – ⏑ – | – ⏑ – | – ⏑ – | – ⏑ ⏓ = :21:

ri pati saṅ apatiḥ tigaŋ waŋ wirūpākṣa đūmrākṣa māhodara,
makin alilaṅ awās awaśyaŋ baśā ṅ-antaké saŋ daśāsyèŋ raṇa,
mĕtu sakala galak nirāṙ wuk Ikaŋ wānarānékanā duṙbbala,
tutug apagĕh ikaŋ kaśūran rasé tan surud-rudra tulyèḥ galak*

#catuṙ wiṅśati saṙggaḥ#
<śāṙddūlawikrīḍita>
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

tat kālān kadi kālamrĕtyu sakalātyantèŋ galak yaṙ pamuk,
yékāṅsö nira saŋ raǥūttama tumūt saŋ lakṣmaṇāṅimbaṅi,
lāwan saŋ guṇawān wiƀīṣaṇa paḍāmĕṇṭaŋ laras niṙƀaya,
raṅkĕp riŋ guṇa Agra niŋ kakawihan Agrèŋ kawīran sira*

sāṅsö saŋ tiga déwata tripuruṣa pratyakṣa māwak katon,
saŋ hyaŋ tryagni murub paḍā nira dilaḥ tulya-ŋ manaḥ tan paḍĕm,
maṅkin đīra Aho Ahaṅkrĕti nikā saŋ krūra lĕṅkāđipa,
taṙ kéwran lumagèŋ tigaŋ waṅ amanaḥ māna-ŋ manaḥ nimna ya*

lwiṙ niŋ hrū nika saŋ daśānana katon atyanta riŋ kādƀuta,
siṅhā wyāǥra Ulāgalak mĕtu mulĕk saṅkèŋ panaḥ ṅ-āsura,
tan kāntun ṅ-asukanta ƀīṣaṇa Asiŋ satwāgalak nā mulĕk,
Agnéyāstra panaḥ Apuy pwa pamalĕs saŋ rāma lĕs līna ya*

mowaḥ hrū nika saŋ daśāsya mamanaḥ riŋ Astra rodrādƀuta,
multak taŋ muśalā triśūla krĕtalārūg ry-agra niŋ hrū mĕlĕk,
wuṅkal lèn alaṅan hilaŋ haliliṅĕn sāsiŋ kĕnā dé nikā,
ganđaṙwwāstra panaḥ pratīta panulak saŋ rāma riŋ maṅkana*

{prahaṙṣiṇī}
– – – | ⏑ ⏑ ⏑ | ⏑ – ⏑ | – ⏑ – | ⏓ = :13:

yan soṙ bāṇa nira ta saŋ daśāsya śīṙṇna,
pahyā niŋ rĕṣigaṇa riŋ naƀastalāwū
ndā tañjriḥ Inalah-alaḥ masö tar olaḥ,
puṅgĕl taṇḍa nira pĕgat pisan kĕnāstra*

tan pamwas kuda nira dé niṅ astra rimpuŋ,
lāwan sāraŧi nira tan pasāra śiṙṇna,
rĕmpak taŋ raŧa pinanaḥ manaḥ tar énĕḥ*
sāmbut taŋ lipuṅ umasö lĕpāsakĕn ya*

mèḥ prāptāŋ lipuṅ i-narāṙyya rāmadéwa,
yatnāntĕn nira sumawat sawèt nirāṙ wruḥ,
Aƀyāsèŋ samara mariŋ wulat nirāwās,
hétunyān kĕna pinanaḥ lipuŋ ya puṅgĕl*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

muntab krođa niraŋ daśānana tumon kontāsi kontal tikĕl,
sāmbut konta wanèḥ kinon ira ta saŋ rāma prayatnā huwus,
Ꜽ rāma nda wulat prayatna ta kĕmit héman n-ikuŋ lakṣmaṇa,
byaktā yan mati dé nikiŋ lipuṅ apan sy-āmoǥa tan wyaṙŧa ya*

nā tojaṙ nira niścayāŋlĕpasakĕn tékaŋ lipuŋ tan luput,
limpad pyaḥ niraṅ āṙyya lakṣmaṇa tibā tībrānaṅis saŋ kaka,
Āśāsū sira saŋ kapīndra kapĕgan Āmbĕk nikaŋ wré kabèḥ,
n-ton saŋ lakṣmaṇa mūṙccitāṅĕsah asiḥ saŋ sidđa muṅgwiŋ laṅit*

prajñā saŋ kinawiḥ wiƀīṣaṇa wawaŋ puṇḍut ta saŋ lakṣmaṇa,
munduṙ mūṙ sakarĕŋ watĕk ta Ikanaŋ kontā r-alap ṅ-oṣađi,
pöhīkaŋ kani niṙwikāra mabaṅun saŋ lakṣmaṇāṅañjali,
sakwèḥ saŋ manaṅis miṅis mari maruk maṅhrūk watĕk wānara*

hāḥ saḥ māruti dibya māraṇa hilaŋ dèntār alap ṅ-oṣađi,
śudđékā suyaśanta sidđi satirun riŋ maŋ hurip rāt kabèḥ,
nā liŋ niŋ bala wānarāmuji wijaḥ n-ton jīwa saŋ lakṣmaṇa,
saŋ rāmāta maṅolakĕn gĕmĕ-gĕmĕn göŋ niŋ giraŋ riŋ Ari*

tan poliḥ Amĕṅan niraŋ daśamuꝁām poliḥ ḍatĕŋ tā-muliḥ,
maŋhundaŋ raŧa sāra-sāraŧi wanèḥ śīǥrāṙ panèk riŋ raŧa,
Agyā mātyana mātya mo tar apiliḥ dényān puliḥ liŋ nira,
gumrit taŋ raŧa gūmrĕhīta hati saŋ śīrāŋ kudāṅhrik masö*

sandéhāta manaḥ hyaṅ indra tumahā saŋ rāma sorèŋ raṇa,
yatnāwèḥ ta sirāstra guhyawijaya brahmāstra lāwan raŧa,
tan lèn sāraŧi mātalīkana kinon nityé karākṣān nira,
muṅgaḥ saŋ raǥuputra riŋ raŧa maṇik saśrī lawan saŋ Ari*

{mađulinda}
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓ = :24:

Anantara naréndraputra hana riŋ raŧottama pawĕḥ hyaṅ indra ri sira,
watĕk rĕṣi riṅ antarikṣa Anumoda maŋhudanakĕn ta ganđakusuma,
mulat ta sira saŋ daśānana sawismayāmaya-mayājayā nrĕpasuta,
daśāsya sira đīra wīra tuhu jāti śūra sira tan surud tar arusuḥ*

masö ta masiliḥ panaḥ paḍa mamĕtwakĕn kanipuṇan niṅ astra sakala,
naréndra raǥuputra pūṙwwa mamanaḥ ta pāśupatapāśa śūla ya mulĕk,
daśāsya mamanaḥ rikaŋ ƀujagapāśa yéka Umĕlö panaḥ nrĕpasuta,
saroṣa sira dénya śīǥra mamanaḥ muwaḥ hibĕk ikaŋ naƀastala pĕpĕt*

paraḥ kĕna ta saŋ daśānana nanā tĕḍas ḍaḍa nirāṙdđa mūṙccita tibā,
mulat saƀaya śīǥra sāraŧi nirālayūmĕgil awaknya ḍuṣṭa matuhan,
samantara Uđāni saŋ daśamuꝁāṅadĕg sira suđīra mamrih atahĕn,
haro-hara si ḍuṣṭa sāraŧi manèk rikaŋ raŧa muwaḥ takutnya ri sira*

hanādƀuta sutīkṣṇa sañjata nira triśūla ya pawèḥ ƀaṭāra ri sira,
yatéka pinĕniŋ nirojwala marab murub mĕtu ṅ-apuy nirantara ri ya,
naréndra raǥuputra śīǥra mamutĕṙ lipuŋ Inaƀimantra Indrakuliśa,
parĕŋ mapulihanya yaṙ lĕpasakĕn ya kapwa dumilaḥ gĕsĕŋ dadi hawu*

muwaḥ sira mamèti sañjata wanèḥ Anèka masiliḥ-siliḥ paḍa puliḥ,
yamāstra hana nꜽnrĕtāstra baruṇāstra guhyaka guhāstra Āsuraśara,
sarūpa nikanaŋ sinañjata tataṙ tutug Aṅĕn-aṅĕn nirāmanah ataḥ,
suđīratara tan kacidra paḍa lakṣitān sira linakṣa siṅlar akalis*

makin ta maparö sirāṙ silih-usī siliḥ-palu siliḥ-tuhuk tahu-tahu,
ƀramanta kadi cakra cañcala lanā mataṇḍaṅan ataṇḍiṅan maputĕran,
muwaḥ maluwaran sirān tar aṅĕliḥ tar aṅlu tar aṅĕl karug-rag asuwé,
tawaŋ-tawaṅ awak nirār aṅĕn-aṅĕn ya ta pwa mahaṅan haṅiñ juga mibĕr*

kĕdö sira kadi kya mindĕr aŧawā kadi pwa sapu Ujwalénutitakĕn,
tatan sira katon-katon taṅ awĕlū jugākuliliṅan mawās makalaṅan,
kadi pwa kalaṅan ƀaṭāra yama kālamrĕtyu manawuŋ sirāṅadu laga,
Asiŋ Umasukérikā niyata yan pĕjaḥ kapipisèŋ raŧān paputĕran*

ri maṅkana nirāṙ pijĕṙ maputĕran kadi pwa maliha-ŋ lĕmaḥ magiwaṅan,
girīndra gumĕgör iṅ agra kadi rūga rūpa ni gĕrĕḥnya ǥora gumuruḥ,
lamad-lamad amèt paran paḍa kasamburat kasarakat hilaŋ marawayan,
ƀaṭāra rawi manda-manda makucĕm samudra kumucak kakuñcaṅ atugur*

rikaŋ gagana saŋ gaṇāgĕnĕṅan iŋ grahāgraha takut sirāmrih ajaga,
sasaṅśaya sirāṙ kasuṅsaṅa tumoñ jagat riga-rigu grahāgraha kunaŋ,
tatan sawuwusĕn takut nikana taŋ watĕk wray akiḍampĕlan ya rumĕpa,
rikaŋ watu śilātalān pagĕnĕṅan wanèḥnya mĕgĕgĕḥ kagöman aṅadĕg*

susāraŧi suśakti mātali sirāṅgĕgö tali niṅ aśwa duṙbbala mahos,
mahos kĕtĕ-kĕtĕg nirān kadi tinampyal iŋ haṅin aṅèl maṅañjali sira*
makon lumĕkasāmĕkāsana laga ndya dona niṅ ataṇḍaṅan tĕwas aṅèl,
jagat juga ya kāsih-āsihi naréndra sugyan uḍula-ŋ lĕmaḥ pwa katĕrag*

musuḥta ya matīs hiḍĕpta riya haywa maṅkana kĕnākĕna-ŋ naya huwus,
salaḥ linawanan mataṇḍaṅan apan mamèt kira-kirékanāmala-malar,
ya mūṙkꝁa paracidra yānuru-nurū mururwakĕn i-saŋ narāṙyya juga ya,
yadin palĕ-palĕḥ piliḥ kita puliḥ panumpala nikā kunaŋ mamĕnaṅa*

damaṙ maṅaraman Umèḥ pĕjaha hĕntya duḥnya dumilaḥ murub sapinaḍĕm,
nahan paṅupamé pamūk rasika mūṙkꝁa wiṣṭi biṣamĕŋ sumaṙdḍiṅ iriya,
mataŋnya pahawās huwus-huwusi taŋ lagā pĕjahi ṅ-aṅjahit triƀuwana,
panaḥ ta ya tumampanèŋ kapanasan kabèḥ kapana téki yan lĕkasana*

gĕgön ikanaṅ astra guhyawijayāpraméya ya Apan naƀastalamaya,
susūkṣma tuwi yātiƀāra kadi mèru winđya himawān bwatanyan inagag,
Ikaŋ mata si bāyubajra makasub Iṅ agni warayaŋnya sūṙyya sakala,
hĕlaṙ nikana saŋ kagéndra ya wulunya rudra sira muṅgwi puṅka nikana*

nahan n-ikana liŋ niraŋ prawara mātali ṙ-habĕt iṅ aśwa riŋ tali wĕsi,
madan ta siraṅ āṙyya muṣṭi ta laras nirāṙ tihaṅakĕn śilīmuꝁa huwus,
Ujaṙ ta juga makramé sira tamaṙ katon lĕpasakĕn ya sèp ṅwaṅ umulat,
daśānana paraḥ gulū nira parĕŋ pĕgat kasapuluḥ tibā kabarubuḥ*

{praharaṇakalika}
⏑ ⏑ ⏑ | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓ = :14:

Aŧa ri pati niraŋ praƀu daśawadana,
kapibala kadi sāgara gumuruh awū,
maṅigĕl akupik atri paḍa wija-wijaḥ,
puji-puji ya mabiñcaluka kadi raray*

haṅin umirir aǥūṙṇnita ƀuwana tĕḍuḥ,
jĕnu kanaka sumāṙ sumawur ata marūm,
Agaru gugula đūpa satata kumukus,
suragaṇa karuṇā sira maṅinakakĕn*

{prahaṙṣiṇī}
– – – | ⏑ ⏑ ⏑ | ⏑ – ⏑ | – ⏑ – | ⏓ = :13:

haṙṣāmbĕk rĕṣigaṇa sidđa yaṙ paśānti,
riŋ méǥāṙ hana sukamātra taṙ pagātra,
mwaŋ puṣpāñjali nira nā katon manojña,
lumrā taŋ ƀramara mariŋriṅ antarikṣa*

{prĕŧwītala}
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ = :17:

wiƀīṣaṇa sirātitībra kabaran gĕlānāṅaraŋ,
manaḥ nira ya kāsrĕpan wulat i-saŋ kakāsiḥ pĕjaḥ,
drawa-ŋ hati kamānuṣan kapasukan ṅ-asiḥ luḥ tibā,
tibākĕn ikanaŋ sĕkaṙ I-suku saŋ kakāṅañjali*

kakaṅku kita hāḥ daśānana nihan ṅhulun tiṅhali,
kṣamākĕna taman kĕnā ta riṅ upadrawāṅiṅgati,
Apak para ri saŋ parāṙŧa paramāṙŧa doni ṅhulun,
mahāhuluna saŋ mahāṙdđika mahāt sirèŋ rāt kabèḥ*

nihan mahala yan paṅiṅgati Anuŋ parèŋ duṙjjana,
tan ora yaśa dona niŋ wiraha kéwala drohaka,
ṅhulun pwa makakāṙyya kāruṇika rakṣakā niŋ sarāt,
mataŋnyan apagĕḥ hatiṅku kapasāha lāwan kita*

kunaŋ pwa kalaraṅku dènta mati dé nikaŋ duṙnaya,
Ujaṙkwahayu ṅūni tat pituhu riŋ saƀāpad wihaŋ,
Ujaṙ nikana saŋ prahasta kĕna téki maṅké tĕka,
patinta saha mīla yèki ta ꝑalanya sākṣāt katon*

makin ta mapagĕḥ Iké pamituhuṅku riŋ Āgama,
tumon ꝑala ni duṙnayanta riṅ ihatra saḍyāṇ ḍatĕŋ,
dĕlāha kari tan pawèha lara duḥka janmāntara,
mĕné tuwi nihan ya hĕnti kita hantu wèt niŋ wihaŋ*

Apan ṅwaṅ umahā mahöm Umahawās raṣā niŋ naya,
Adun saguṇadoṣa ṣaḍguṇa ya dānanānuŋ kĕnā,
Awās hayu ni wastu niŋ wuwus awās ya yékālapĕn,
tatan n-asiṅ-asiŋ hanā nika nayotpĕnāténayu*

kita pwa mituhu-ŋ salaḥ salahasāku dèntèŋ saƀā,
suƀāga tuwi tan hanāta Inalapta śabdāhayu,
hayunta kaharĕpku wrĕdđya ya mataŋnya kojaṙ hita,
hatinta wiparīta wèt ni kawĕrönta wīrĕŋ raṇa*

tatan sapituhun n-apan rarayasiḥ sumaṅkyé kita,
kakinta tuwi yukti katwaṅa samaṅgalān sĕmbahĕn,
sirāwara-waraḥ rikaŋ hayu-hayun hiḍĕpté sira,
tan ora rinĕṅönta śabda nira tulya tīban humuŋ*

wihaŋta ya tĕwas maṅèl mara-maraḥ sirèŋ wwaŋ bahaŋ,
Anéka Upamé pamaṅsita nirèŋ wuwus yālapĕn,
Apan n-alĕpakĕn tamat t-alap ikā kĕnoḥ liŋ nira,
sayogya pituhun tuhun matuha tan tinon tan tinūt*

gĕlāna kabaran tumon ṅwaṅ awamānacittāmahil,
r-uliḥ ta manaṅis Asiḥ maṅĕsah ènĕh āśā sira,
muwaḥ Aku mataṅguh amrih awaraḥ Umās-wās kita,
wahil matĕmahan galak gĕlĕṅi tāku moǥāṅdĕdĕl*

Ađā kalana līna riŋ hati hilaŋ panontāt-hiḍĕp,
tan ora hiniḍĕp wuwus suśaraṇa ṅwaṅ èwö ṅhayu,
ri göŋ ni tan asiḥ ta göŋ galak alök hiḍĕp ni ṅhulun,
kaliḥ ta kasulāpa tat pituhu nīti saŋ nītimān*

lukan tuhun ikā tahāṅku ta halād wihaŋ saŋ tahu,
Apan ṅwaṅ aƀimāna riŋ wwaṅ atuhāsahāsāsahaŋ,
hilaŋ hayu hĕlinya duḥka pati pātakāgöŋ tĕka,
Ah-o kaka nihan katon kita katuŋtuṅan dūṙyyaśa*

{sariṇī}
⏑ – ⏑ | ⏑ ⏑ – | ⏑ – – | ⏑ ⏓ = :11:

wiƀīṣaṇa nahan ta sāmbat nira,
raǥūttama wawaŋ mataṅguḥ sira,
wiƀīṣaṇa huwus ta haywālara,
Apan saꝑala saŋ daśāsyāṙ pĕjaḥ*

praśāsta sira ṅūni sāmpun tapa,
gahan ta sira cakrawaṙttīŋ jagat,
pĕjaḥ sira taman surud riŋ raṇa,
Asiŋ mati mamūk ya mokṣātmaka*

Atīta rasikā tamat kiṅkiṅĕn,
Apan mati mahāprawīrèŋ raṇa,
kunaŋ kita Iké gumantya praƀu,
praƀāwa ni guṇanta śudđānulus*

puliḥ pahayu taŋ sa-lĕṅkāpura,
kitékana siwin nikaŋ rākṣasa,
muḋanyana manaḥ nikaŋ duṙjjana,
sacaṙmmin awĕniŋ manūtāgama*

tatat sawarahĕn ri dé niŋ ratu,
Apat nipuṇa puṇyawān śīlawān,
taŧāpi warahĕṅkwa tātaḥ kita,
pagĕḥ-pagĕha niŋ hiḍĕp don iké*

nihan krama ni dé niṅ aṅdāni rāt,
Awakta rumuhun waraḥ riŋ hayu,
tĕlasta mapagĕḥ magöm Āgama,
tĕkérikaṅ amātya mantrī tumūt*

patiḥ saṅ apatiḥ patiḥ satya ta,
saƀrĕtya paricāra kapwācara,
tĕkèṅ anak anīt ulaḥ tan salaḥ,
prajā ya milu jāgra nītī hayu*

prayatna riṅ ulaḥ Ataḥ ṅwaŋ praƀu,
mawèha tuladan tirūn iŋ sarāt,
yadin salah-ulaḥ sasaṙ rāt kabèḥ,
panaṇḍa pada saŋ mawaŋ rāt tinūt*

lawan sira kinonakèn katwaṅa,
Apan hana ƀaṭāra muṅgwīŋ sira,
wwaluŋ hyaṅ apupul ry-awak saŋ praƀu,
dumèḥ sira mahāpraƀāwāsama*

hyaṅ indra yama sūṙyya candrānila,
kuwéra baruṇāgni nāhan wwalu,
sirā ta maka-Aṅga saŋ ƀūpati,
mataŋ nira Iniṣṭi Aṣṭabrata*

nihan brata ni saŋ hyaṅ indrālapèn,
sirāṅhudanakĕn tumrĕptīŋ jagat,
sirāta tuladĕnta Indrabrata,
sudāna ya hudanta maŋlyābi rāt*

yamabrata ḍumaṇḍa kaṙmmāhala,
sirékana maluŋ maliŋ yaṙ pĕjaḥ,
Umilwa kita malwa ṅ-olaḥ salaḥ,
Asiŋ Umawarāŋ sarīt priḥ pati*

ƀaṭāra rawi maŋhisèp wwꜽ lanā,
ndatan kara śanꜽḥ-śanꜽh è-nira,
samaṅkana kitat Alap paṅguhĕn,
tataṙ gĕlisa yéka sūṙyyabrata*

śaśibrata humaṙṣuka-ŋ rāt kabèḥ,
Ulaḥta mrĕdu komalā yan katon,
guyunta mamanis ya tulyāmrĕta,
Asiŋ matuha paṇḍitāt swāgatan*

haṅin ta kita yan paṅinté Ulaḥ,
kumawruhana budđi niŋ rāt kabèḥ,
sucāra ya panonta tātan katon,
ya dibyaguṇa sūkṣma bāyubrata*

mamuktya ṅ-upaƀoga sambi ṅ-inak,
taman panĕpĕṅèŋ paṅan mwaŋ Inum,
manaṇḍaṅa maƀūṣaṇā mahyasa,
nahan ta đanada-bratānuŋ tirun*

ƀaṭāra baruṇāṅgĕgö sañjata,
mahāwiṣa ya nāgapāśāṅapus,
sirāta tuladĕnta pāśabrata,
kitomapusana-ŋ watĕk duṙjjana*

lanāṅgĕsĕṅi śatru bahnibrata,
galakta ri musuḥta yékāpuya,
Asiŋ sa-Inasönta śīṙṇnāpasaḥ,
ya tékana sinaṅguh agnibrata*

nahan ta guṇa saŋ rumakṣèŋ jagat,
ginorawa lanā ginoṣṭīniwö,
ya tūtana ya tū maṇiktékana,
Ulaḥ masĕsĕran ya sĕs~ran magöŋ*

Ikaŋ sugati gantiṅan tāpagĕḥ,
suśīla salayanya tan siṅsala,
twaṅ iŋ maguru gorawāṅkĕn garit,
śiwāṙccana cininta cintāmaṇi*

si satya mata mutya Atyanta ya,
gĕlaŋta taya niŋ gĕlĕŋ riŋ hati,
suka-ŋ hrĕdaya tan makuṅkūṅana,
wiśiṣṭamakuṭān kaṭuṅkālapi*

masimsima samāđi śudđāŋ manaḥ,
si jāgra japa nā paṅadwāpaḍèn,
si sajjana ya tāñ janāṅkĕñ jĕnu,
yaśānta śayacitta mutyāputiḥ*

Umaḥta ṅ-ulah āmahaywaŋ jagat,
si tañcala lanā palaṅkāpagĕḥ,
syupékṣaka sakānya yākas dahat,
si kāruṇika nā ta watwan nikā*

salönya samatā si mꜽtrī wanèḥ,
parāṙŧa paramāṙŧa paṭṫāraṇa,
subudđi ya ta bidđanāgé ruhur,
paṅöban ira saŋ Umöbīŋ jagat*

nahan suƀaga ƀūṣaṇānta praƀu,
ya mūlya ya maṇik taman pabwati,
tataṙ kawĕnaṅénalap niŋ maliŋ,
maliḥ ya kinĕmit ya nityāṅĕmit*

hĕmās pinakaƀūṣaṇèŋ wwaŋ kabèḥ,
ya mūlya riya hétukanyāṙ maṅèl,
hanān laku layaṙ ya wadwāsawaḥ,
sawètnyan atidamƀa riŋ ƀūṣaṇa*

ri saŋ praƀu taman wiśéṣā ṅ-ĕmās,
ya tā pahupaƀoga muṅgwiŋ saƀā,
Ikaŋ guṇa kunaŋ kinuṇḍaŋ lanā,
ya maŋhalĕpi tan kasaḥ sāparan*

Ikaŋ wiƀawa tan wawékān pati,
hananya sakarĕŋ huméṙhéṙ ṅhurip,
pĕjaḥ pwa kita duṣṭa mantun nikā,
guṇanta ginĕgönta yānūtakĕn*

ya rākṣaka rikaŋ hawan duṙggama,
parahwa nikanaŋ paratran paran,
suluḥ salawah iŋ jagat tan paḍĕm,
ya maŋdunuṅakĕn ṅ kamokṣan tĕmĕn*

tatan pariƀawèŋ wanèḥ don ikā,
Asiŋ katakutātakut ton ikā,
Ikaŋ magalak iŋ daṅū yāsiha,
praƀāwa nikanaŋ guṇān ƀūṣaṇa*

biṣā wiṣaya taṙ biṣāté kita,
si kāmuꝁa sikākĕnāṅkĕn Asu,
jitèndriya ya ǥāra kāsiḥ kulé,
Anakta Inak iŋ samāđīniṅu*

tĕṅĕn nika panonta nityojwala,
ya pañjut atĕḍuḥ taman kāṅinan,
pĕtĕŋ pitu patapnya yékāmpĕti,
patimbunan ikaŋ gĕlĕḥ t-āmbili*

nihan praŧama niŋ pĕtĕŋ tiṅhali,
wĕrönta puji dé nikaŋ kawwaṅan,
wĕgig ta kita dé nikaŋ śaktyagöŋ,
si damƀa kawĕrönta dé niŋ hĕmās*

sahaŋta kita yat prawīrèŋ raṇa,
kawiḥ pwa kita kāwiśāṙdđāmiṣa,
si moha ya wĕrönta yat yowana,
wanèḥ litu-hayunta yāṅdé wĕrö*

nahan ta si pĕtĕŋ pitu priḥ tutup,
duluṙnya si lulut ya lolyāmulut,
ya tā sahana sūhakĕn dohakĕn,
samāđi sumĕnö śumudđāŋ tamaḥ*

Alaḥ sahana niŋ musuḥ ṅké ṅ-awak,
Awīs ya kawaśā musuḥtā yawā,
yawat niyata śakti śūrèŋ raṇa,
Asiŋ malahakĕn malālwat malit*

samasta talu taŋ musuḥ jriḥ kabèḥ,
ri hèŋ mwaṅ i-dalĕm ya kapwārarĕm,
jagat praṇata ƀakti tan laṅǥana,
siwin kita sumiwya saŋ hyaŋ śiwa*

bratā prĕŧiwi yéka mabwat tĕmĕn,
Asiḥ ta maratā rikaŋ rāt kabèḥ,
halāhayu nikaŋ jagat haywakĕn,
syasiḥ guṇa gunuŋ magöŋ saṅǥa ta*

{waṅśasŧa}
⏑ – ⏑ | – – ⏑ | ⏑ – ⏑ | – ⏑ ⏓ = :12:

prihĕn tĕmĕn đaṙmma đumāraṇa-ŋ sarāt,
sarāga saŋ sāđu siréka tūtana,
tan aṙŧa tan kāma pi donya tan yaśa,
ya śakti saŋ sajjana đaṙmmarākṣaka*

sakā nikaŋ rāt kita yan wĕnaŋ manūt,
munūṣadéśa prih ataḥ rumākṣa ya,
kṣayā nikaŋ pāpa nahan prayojana,
janānurāgādi tuwin kapaṅguha*

guhāpĕtĕŋ taŋ mada moha kaśmala,
malīdi yolānya magöŋ mahāwiṣa,
wiśāta saŋ wruḥ rikanaŋ juraŋ kali,
kalīṅan iŋ śāstra suluḥ nikāpraƀā*

praƀā nikaŋ jñāna suśīla đaṙmma wèḥ,
mawèḥ kasidđyan paḍa mukti niṙmmala,
malā milĕt tan pamatuk makiŋ mariŋ,
mari-n wiśéṣāŋ yaśa sidđa tāpasa*

pasaŋ putiḥ tulya nikaŋ malāṅliput,
luput siraŋ sāđu yakĕn pasaŋ tuju,
tuju-ŋ suka ṅké mamunuḥ taman muliḥ,
muliḥ sirèŋ mokṣa lĕpas rikaŋ muliḥ*

mulik patūt niŋ Aji nā gawé nira,
nirantarāwèḥ hayu đaṙmma riŋ para,
parāṙŧa tan lèn juga don irèŋ jagat,
jagat ṇ-ḍĕṅö sājar-ajaṙ nirèŋ hayu*

{puṣpitāgra}
⏑ ⏑ ⏑ | ⏑ ⏑ ⏑ | – ⏑ – | ⏑ – ⏓ = :12:
⏑ ⏑ ⏑ | ⏑ – ⏑ | ⏑ – ⏑ | – ⏑ – | ⏓ = :13:

nahan ikana wuwus ƀaṭāra rāma,
Umuḍahanī sira saŋ wiƀīṣaṇāsiḥ,
drĕḋa mapagĕh ikā manaḥ nirānūt,
winara-waraḥ rikanaŋ sayukti dè yā*

kadi gati nikanaŋ lĕmaḥ kalahrūn,
bĕlah atĕlā tumibāŋ hudan n-isĕpnya,
ya ta paḍa ni manaḥ niraŋ sinantwan,
rumĕsĕp asiḥ sumusuk rikaŋ swacitta*

tunu ta kaka nirāṙ paśoca sāmpun,
sira ta gumanti rinatwakĕn ri lĕṅkā,
suƀaga sira saśoƀa sāƀiṣéka,
maśila huwus masalin wulat salīlā*

rĕṣigaṇa Anumoda déwatānūt,
magiraṅ anon ratu catra niŋ triloka,
gĕrĕmĕs ira gĕrĕḥ manojña hrĕŋ-hrĕŋ,
Amrĕta tibā mapuliḥ rikaŋ sa-lĕṅkā*

ciha-ciha hati saŋ hyaṅ indra haṙṣa,
brata nira dāna hudan magöŋ mawaḥ-waḥ,
sa-mahala kahilī hilaŋ ya luṅhā,
kawĕkas ikaŋ śuci śoƀa ƀūmi rāmya*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

tampuḥ niŋ paramāmrĕté sapinasuk riŋ rājya lĕṅkāpura,
maṅkin wrĕdđi hayunya Ujwala muwaḥ salwiṙnya dé saŋ kaka,
sampūṙṇna-ŋ giri riŋ mahéndra katĕkān rĕŋrĕŋ ya rāmyāpuliḥ,
sakwèḥ-kwèḥ nikanaŋ nanā ya hinĕnö dé saŋ hyaṅ indrāmalĕs*

tātan déśa jugāpuliḥ hinuripan taŋ wré pĕjaḥ riŋ raṇa,
tan palwaŋ bala saŋ raǥūttama Aho đaṙmmāmrĕtāwèḥ hurip,
swasŧa-ŋ wré mati māṙ baṅun kahudanan kapwāṅinūm āmrĕta,
kagyat yan mahurip hiḍĕpnya maturū ṅūnī pĕjaḥ yāṅipi*

lāwan taŋ mati riṇ ranāṅgaṇa kabèḥ riŋ wīralokān dunuŋ,
ṅkānāŋ ƀukti Ikaŋ sukottama magöŋ nānāwiđèṅ apsarī,
salwiṙ niŋ Upaƀoga ƀūṣaṇa maṇik Atyanta riŋ kādƀuta,
nāhan swaṙgga niraŋ prawīra paramèṅ uttuṅga toṅgwan nira*

{suwadanā}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | – ⏑ ⏑ | ⏑ ⏓ = :20:

sāmpun sampūṙṇna sampat sira ratu sumiliḥ lĕṅkādipa gahan,
saŋ hyaŋ ƀūtādƀutānon saguṇa wahu madĕg kādĕg sira mulat,
Ākāśāṇin Apuy wwꜽ lĕmah umilu mulat nā-ŋ pañcakuśika,
cihnānyāmbĕk ƀaṭārāṙ paṅanumata matīs söb-söb nira marūm,

Ambö niŋ ganđa lumrā haṅin-aṅin ikanaŋ trꜽlokya ya mirir,
saśryaṅlimbé panāmbé śriya maṅaway-away sāmbé ya muliha,
haṙṣanyān ton ikaŋ rāt wahu rahayu muwaḥ sāmpun sasuraƀi,
maṅsö taŋ rājya lakṣmī masĕmi ya masĕwö ṅ-udyāna masĕkar*

wadwad luṅgaḥ lumaṅgé lalita ya maṅigĕl dé niŋ haṅin alon,
roṇḍon anwam manumpak manuk iriya n-unīnāyun-n-ayun aṅèl,
satwé sor aṙdđa map~ḍay mata ya kalilipĕn dé niŋ sari rurū,
képwān uṅsiṙ lakinyā liku-liku riṅ ikā yāṅkĕn sapu matā*

śudđāmbĕk saŋ mawaŋ rāt tuhu-tuhu guṇawān wwaŋ sidđapuruṣa,
śīǥrawwaḥ wwa-wwahan bāp wawaṅ atasak arūm dé niŋ tapa magöŋ,
māmbö ḍūṙyyan diṅāṙyyan paḍa mamaḍa rasé dwadwal ǥrĕtapura,
glāna-ŋ wré kapwa képwan manĕmu ꝑala matöb matwab juga warĕg*

punnāgāśoka tañjuŋ Asana sana-sini śrīnyāsama-sama,
kumbaŋ-kumbaŋnya luṅhā mahas iṅ asiṅ arūm ṅkānān kajĕnĕkan,
kāsyāsiḥ śrīgaḍiŋ pūḥ kawĕlas-arĕp akūŋ yènāryakĕn asiḥ,
nā hétunyān tibā riŋ lĕmah arawa-raway somyāṅaway-away*

padmārūm rāmya lumrèŋ parigi paraga niŋ rāgāgaway unĕŋ,
milwāpĕs téka ronyānipis amaya-mayā Āpan maṇimaya,
lit-lit niŋ mās sarinyomirir apaḍa kuniŋ ṅkānèŋ natar ĕmās,
Aṅhiŋ hiṙ niṅsarin saṙ mawaṅi mawa ṅ-inak ƀogèŋ mađukara*

ṅkānèŋ kaywāra yāriŋ manuk anak-anakan riŋ ƀūmi kanaka,
jīwā-jīwāwajik yāŋ-jawat ajulay aḍèŋ riŋ kinnara-rarā,
syuŋ tan swaŋ wruḥnya mèdī kĕna madana madan médan milu masö,
suŋsuŋ tékā bayanyāṅaway-away agawè rāgériya mada*

sāṅsönyèŋ śūnya-śūnyāṅikis aṅĕkĕs unĕŋnyāsyaŋ masĕnĕṅa,
prāpta ṅkā tan Isin riŋ Atat atakut ataḥ tan tūt tula-tuli,
lwiṙ niŋ syuŋ hyunya tan swaŋ ya sumĕḍĕku masö wiśwāsa manisik,
késyan kāruṇya kériŋ siniwi-siwi ṅ-atat tūtut ya wĕkasan*

satwāsaṇḍiŋ masuṇḍaŋ laki-bini saparan kapwāśiwa-siwo,
mosyan masnéha māsiḥ manusu-nusu n-usiṙ taŋ cumbana rasa,
n-ambuŋ taŋ lambuṅ éñjuḥ puji-puji sahajān paŋjiŋjaṅ ajaṅĕl,
tuṅgaŋ-tuṅgaŋnya maṅgaŋ maṅagagi gigirĕn śaktin kahaṅĕtan

haṅsāsyaŋ-syaŋ maṅumbaŋ ri tĕpi-tĕpi nikā ƀoganya talaga,
tan ton swāminya luṅhānilĕmi sulur adoḥ wĕtwanya wĕkasan,
śīǥrāŋ haṅsān usiṙ taŋ laki-laki ya wujuk muṅkuṙ malĕk-alök,
lwiṙ niŋ kāsiḥ nikāsiḥ mamirimisi mahāṅdodohi sakarĕŋ*

kĕmbaŋ niŋ jambu kériṙ sumawur i-walakaŋ niŋ mrāk ya maṅigèl,
yāṅkĕn jĕnwanya madyus riya makin agiraŋ daṙppān kararaban,
līlā ƀāwān wugatnyāŋ-jiriṅ i-maṅicipiṙ yan kéḍak akĕcĕk,
nāŋ nĕp mās tulya maṅliŋ kadi pamugari niŋ kaywāra kabaran*

jātīkaŋ pārijātānarawata marurū riŋ kuṇḍi kanaka,
simsim gantiŋ magantiŋ gagana kadi hudan ṅkā tulya sumawur,
byaktāwĕḥ ƀūṣaṇā niŋ mrak agĕlĕm aṅigĕl ta wwaŋnya sugĕma,
méṅin mamriḥ mamaṇḍak ḍarapati wĕlu wok yékā pipi ruṣa*

satwātūt budđi satwa prasama tan asuwé ta wwaŋnya mapalöŋ,
siṅhāsiŋ siṅha kāsiḥ tĕka kadi ta kadaŋ kāriŋ kidaṅ ariŋ,
saṅkā yan trus nikaŋ priḥ praŧama nikana saŋ maŋ­rākṣa ƀuwana,
taṙ mèwĕḥ dé niṅ āmbĕk makaka muḍi ṅ-asiḥ mꜽtrī ya banawā*

moŋ taŋ moŋ sosyanāmoṙ camara mari n-usī kañcil kacula mik,
sākṣāt sosyan pasuswan sasusu-sasusupan somyān ruṣa śaśa,
wut kāwu wwawwa mawwaŋ lutuṅ atali-talī paŋ niŋ duhĕt atöb,
tañ jīṙṇnājīṙṇna méñjuḥ ṅ harawa hariwuwun wèḥ-wèḥ wuru-wuru*

katkat luklak sa luklik-lika-lika lulut iŋ larwan ni wiwalik,
puk-puk pakṣāṅupikṣāṅipik-ipik i-pijĕṙ taṅkwak kupu-kupu,
Ujña-ŋ prit sāṙjjawojaṙ maṅicap i-puḍaṅan yāpūḍiṅan aḍèŋ,
nityāniṅtiŋ maniṅtiŋ riṅ alap-alapa riŋ lūṅan lagi maliŋ*

mapritya-ŋ prit rikaŋ priḥ prakutut atat atūt tuṣṭātat atatā,
tiṅkik-tiṅkik ya tékākaka-kakatu kakaḥ baṅkak makah-akaḥ,
swaṅgāsaṅgĕm sĕgĕḥ yāsiga sagula wĕtiḥ mwaŋ tor atitira,
humwaŋ pūdyanya mahniŋ haliliṅan abalĕm dè niŋ patuk agöŋ*

manyaŋ-manyaŋ ya méṅālalula ṅ-alula riŋ prajñojwala jalak,
prĕñjak-prĕñjak tumañjak ṅ hiji maṅajir umaḥ tiñjo puyuh i-sor,
dé niŋ budđyaṙdđa mūḍān pakidupuh akipū tan pomah aramĕḥ,
kuwwaŋ kéndo kuwuŋ ṅké Aku makuwu-kuwuŋ liŋnyān uni kuwoŋ*

līṅan lūṅan ya hūṅan muni manuk uyakanyékāmidu-midu,
sambégā niŋ kuwoŋ tékana hinaṅĕn-aṅĕn donyān pamĕjahi,
koŋ taṇḍaŋ koŋ kaniṣṭākuṭa makuwu-kuwuŋ koŋ kaśmala kuwoŋ,
tan pomaḥ tā katrĕṣṇān laku widu mawayaŋ kom guṇya saguṇa*

ko tākuŋ kéwalāsā makuwu-kuwu rikā saŋ śréṣṭi puhiji,
kāsyāsiḥ koŋ jalak ko mamaṅun umah umāt tonton tiru-tirun,
ṅèl-ṅèlĕn swaŋ ya mamriḥ makuwu-kuwu tĕwas saṅsāra kawilĕt,
tĕkwan kuṇḍaŋ ta liṅku d-laku ta wiku kuwuŋ kuwwanta ta-tapa*

nā liŋ niŋ pakṣi widwan manuk uyaka n-akon wikwāsusupana,
konan taŋ kokilānūt n-uni kakuli-kulik śabdanya masulit,
kokilya-ŋ kokilāpan maṅinaki kalawan lagnāmutusana,
ƀuktī ƀaktèṅ alas göŋ makula-kula kulit molĕs kuli-kulit*

kabwatnyan sor ujaṙ niŋ manuk uyaka n-akĕn kwanyāmĕja-mĕjaḥ,
saṅkā riŋ haṙṣa donyāṙ wulat i-hayu nikaŋ rajyojwala muwaḥ,
moliḥ Āmbĕknya maprāṙŧana n-uwah apuliḥ ṅ-udyāna saꝑala,
hétunyān aṙdđa médan mamidu-midu dumon rowaŋnya pikatan*

joḥ koŋ jaṅkuŋ maraṅkuŋ mara kumira-kirāmor iŋ huraṅ-ariŋ,
riŋ kaṅkuŋ kom pamaṅkuk katĕlĕguk aharĕp riŋ duṅkil aṅilu,
koŋ kuntul koŋ manuṅkul milu maṅilu mulat riŋ mĕlĕm amulay,
wéśanyātaḥ wiśéṣān bisu si bĕsi biṣān paŋhĕlwi sisili*

tān olĕg tan wutaḥ dĕḥ si wĕla haya-hayān doyan n-itĕk-itĕk,
kèkĕt cittanya yaṙ ton kuḍuk aḍĕp aḍuḍuk ṅkāné puḍak aḍas,
mĕṅgĕp cuṇḍuk cumidrèŋ dĕlĕg amulay i-koŋ caṇḍāla si baka,
baṅkak-baṅkak mamĕṅkĕk mamaṅana ya sĕpat hīnān karĕnĕhan*

nāŋ méṅā Aṙdđa médan hĕlaṅ ahala hilaŋ luṅhā maṅuy-aṅuy,
wruḥnyān doyan tan andĕl lagi ta ya mamatuk đik dūṙtta si hĕlaŋ,
kālaṅkyaŋ ko lanākūŋ saƀaya mabayaṅan ko taḥ mapa kunĕŋ,
koŋ gāgak ndin pinaṅgaŋ kagĕsĕṅan ahirĕŋ hémanmun agĕsĕŋ*

tucꞓāṅicꞓān paṅantuk walatuk aṅarutuk tan māsih apatuk,
hémanmun śakti saktèŋ gaway apatuk akas-kas mun n-inuhutan,
swaŋ suṅsaŋ satwa kalwaŋ satata taman aṅèl tūt riŋ brata tatiŋ*
mūṙkꝁāmaṅsö masĕṅhit maṅilabi mahapĕk koŋ pāpa lalawā*

caṅgigyaṙgyānyan iṅgat Igar-igar atakut dé niŋ brah ahawok,
hāḥ taṅhèḥ yan prawīrāpa ta kawĕdi nikān lumpat si suluwug,
citrékaŋ cakrawākāṅacak-acak ucapan riŋ cikruk umacak,
wiśwāsān wiśwasowus waliwis awalikan sinyaŋnya ri pĕluŋ*

döh aṇḍaḥ tan papiṇḍaḥ bwat atĕmu ri tĕṅaḥ niŋ wwꜽ hila-hila,
nāŋ tan méraŋ kapéṅin si tilil i-luwag ag wāg agya wagugĕn,
matrī trik trĕpta méraŋ ri si tilil alayū luṅhā malulunan,
cūcuṙ-cūcuṙ curīkaŋ cucur umuni cucud mélik ri si tilil*

lĕŋlĕŋ luŋluŋ lumaṅlaŋ tumuluy alalayan riŋ saṅkuliṅ arĕn,
caṅkak cod caŋ-ciṅan yākĕcĕk acala-calan caṙccāñ cucu-cucud,
don taŋ dok dīna yāṅdoḥ mamĕdi-mĕdi Ataḥ mèdī wĕdi-wĕdi,
daryas miṅgus kasiṅkuḥ milu winijah ajoŋ kampid tukaṅ akūŋ*

wruḥ taŋ w~ruk n-awri wok bris kulumur-umuruṅut rūkṣorup-urupan,
miṅgat mélik ri kabwat wĕdi Umilu milag log-log wuraṅ-utan,
đīrékaŋ binturun yan turun aturu-turū riŋ toraṇa maṇik,
saṇḍiŋ laṇḍak surākṣāmawa panah arasuk taŋ tiṅgiliṅ ariŋ*

nā taŋ satwātisatyādulu-dulur adilat tulyāśapaŧa ya,
Aswāsaŋ wyāǥra barwaŋ baraṅ agalak arūm rūpanya wĕkasan,
tūsnyāmbĕk saŋ mawaŋ rāt ya ta dumulurakĕn satwāsiṅ atukar,
kāhinyékaŋ kaḍatwan drĕḋa hati mapagĕḥ ƀaktinya ri sira*

sakwèḥ niŋ mūṙkꝁa mārin paṅimur-imur amor iŋ sajjana jĕnĕk,
māƀyāsèŋ ƀāṣitāsiŋ guṇa pinahagĕnĕt pinriḥ ginuṇita,
tā botoḥ tā pajudyan gaṇita nita mĕné tāŋ syāsa sinawuŋ,
tā māśā tāmasāsakta tama sahana niŋ śāstrottama kabèḥ*

soƀāgyan ƀāgya yāgöŋ I-sira saṅ umadèg tā ƀīṣaṇa mrĕḍu,
saṅkā yan śānta tā ƀīṣaṇa ya mataṅ ikè kyātīṅaran arūm,
r-andĕl riŋ rājya lĕṅkā kadi taru kanakā riŋ nandanawana,
cāyācāyā nirātīs katitisan amrĕtékaŋ rāt suka maṅöb*

{Udgatawisama}
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = :20:
– ⏑ ⏑ | ⏑ ⏑ ⏑ | ⏑ – ⏑ | ⏑ ⏓ = :11:
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏓ = :13:

nda t-atīta saŋ praƀu gumanti tujara ta siraŋ marutsuta,
sādara sira mara maŋlawada,
para tèŋ taman katĕmu dèwi jānakī*

praṇatāṙ panĕmbah atiƀakti jaya-jaya namostu maṅgala,
dèwi wijaya naranāŧa huwus,
pahawās hiḍĕpta tĕka niŋ sukékihĕn*

ndya kunaŋ Anugraha pininta dĕmakana pawèha ni ṅhulun,
ndak pĕjahi sahana niŋ magĕlĕḥ,
kala rākṣasī sasinipat ya patyana*

Ikanaŋ dumīna kita ṅūni marimisi kitat kĕnèṅ unĕŋ,
mojar amĕjahana yāmrakatak,
yatikā tĕkāna ri gĕlĕṅku séṣṭawan*

janakātmajātiśaya dibya hati nira tamaṙ kĕnèŋ gĕlĕŋ,
kabwatakĕn ikana sampay asiḥ,
yaśa māsihāta kaharĕp nirériya*

pawanātmajālapi gĕlĕŋta t-upaśama samāđi māsiha,
yadyapin ahala wuwusnya kabèḥ,
mawĕlas Ataḥ haṅĕn-aṅĕnku kāsihan*

kalawan ndya dona ni patinya Anakĕbi taman paśakti ya,
śatru biṣa Anuṅ asāra Ataḥ,
ya ta yukti patyan ika dènta hĕntyakĕn*

nya kunaŋ pakonku laku dadyakĕna para ri saŋ raǥūttama,
pājarakĕn aku tĕkā praṇata,
kalalaḥ sumuṅsuṅa sirāṙ huwus jaya*

tamataṙ wihaŋ pawanaputra r-ujar i-sira saŋ raǥūttama,
hé nrĕpati sira tĕkā haḍaṅĕn,
janakātmajā sira marā manĕmbaha*

sumahuṙ ta saŋ nrĕpati rāma Ah-u laku waluy waraḥ sira,
ndan maradina sira śucya katon,
mahaśudđya citta nira saŋ mahājana*

janakātmajā saduga sāđu mituhu sawuwus naréśwara,
niṙmmala malilaṅ awak makila,
kinĕnan lulūd awak irāsalin wulu*

gĕluṅan đinūpa masĕkaṙ ta majĕnu masalin makèn wahu,
sāmpun aradin aṅadĕg ta sira,
mara té naréśwara manĕmbahèŋ saƀā*

saḍatèŋ nirāṙ tĕmu naréndra humĕnĕṅ abunĕk manaḥ nira,
dīna masuma masamun makucĕm,
makĕcap tumuṅkul anurat-nurat lĕmaḥ*

janakātmajā tĕka manĕmbah akiḍupuh uḍū rapuḥ huyuŋ,
sanđi kadi pinupuran maṅĕliḥ,
lara niŋ dinīna tĕka tan liniŋ linūd*

suka don irān para hilaŋ pwa mahĕli lara lèn iraŋ nira,
tuṅkuli ta kaluṣa niŋ kadadin,
tinukĕl ta kaśmala nikaŋ śarīra bāp*

Ah-a duḥka tan patĕpi tībra bali kari samaṅkanaŋ lara,
tan lara ta karih ikaŋ mapasaḥ,
nya ṅ-iraŋ magöŋ ya pamĕkas nikaŋ lara*

marabas ta luḥ nira gĕlāna kadi ta tinĕkĕk gulū nira,
ndīŋ daśa-diśi pamawāna wulat,
syapa sĕmbahĕn Anumané ry-awak nira*

sira saŋ wiƀīṣaṇa kapīndra pawanasuta nīla jāmbawān,
Aṅgada sira milu gadgada bāp,
mĕgĕgĕḥ sirāṙ wulat i-saŋ raǥūttama*

bala wānaromilu lumuḥ ya mulat i-janakātmajānaṅis,
tan bali sira katĕkāna gĕlĕŋ,
sira doniṅ apraṅ iniraŋ-Iraŋ pwa wèḥ*

masuwé siraŋ nrĕpati dīna mabunĕk ahĕnĕk wulat mabos,
kāsihan umulat anon manaṅis,
mawaraḥ satorasi sirèŋ kasaṅśaya*

janakātmajā ta huwusan ta pahalilaṅ aṅĕn-n-aṅĕntari,
haywa malara kita haywa makūŋ,
Apa tat t-apaṅguha muwaḥ lawan n-aku*

kasusuk niké haṅĕn-aṅĕnku kita ta malawas hanèŋ musuḥ,
ya pwat uwaha ri tuwuḥku hana,
niyatādulög ni hati niŋ mulat ry-aku*

śuci niskalĕṅka raǥuputra taya ta pacalā nirèŋ jagat,
yadyapi-t uwaha kunaŋ makurĕn,
kahawā kulaṅku lumĕtuḥ lilaŋ nira*

ya mataŋnya tañcala ni dèwi pakatapa tikaŋ larāpasaḥ,
citta sapihi pahawās huwusĕn,
tĕwasākuru-ŋ kuraṅa riŋ paṅan turū*

ta piliḥ saliŋta saparāna sarahayu saménakèŋ manaḥ,
yāt uliha ri miŧilā saꝑala,
tĕhĕrā kunaŋ hana ri saŋ wiƀīṣaṇa*

yadiyan si lakṣmaṇa saliŋta si ƀarata kunaŋ paṅöbana,
yan wĕgila kunaṅ i-saŋ kapirāt,
tamatad gulaŋ-gulaṅa riŋ saménaka*

paramāṙŧa tékana wuwusku tatan ujariṅ aṅlulū Iké,
duṙyyaśa niyata kitāt mapasaḥ,
yaśa māsihéry-aku ya sāđya niŋ dadi*

yatikā wuwus nrĕpati rāma dadi ta sumahuṙ priyā nira,
ƀūpati kita raǥuputra putus,
tumatas ṅ-asiḥ masiha haywa maṅkana*

lalu tan takut ta ri ƀaṭāra hana sira paḍomulat kabèḥ,
pañcakuśika sira sakṣi sadā,
mulat iŋ maṅāmbĕk i-salaḥ lawan kĕna*

tuhu yak tamolah i-musuḥta kagamĕl aku ṅūni dé nikā,
tan kawawa riya pi déwa mulat,
sira sākṣi sūkṣma mulat iŋ patibrata*

prĕŧiwīki téka pinakébu kumisapu sapiṇḍa niŋ jagat,
tiṅhali kĕta sa-Ulaḥku salaḥ,
kuśalālilaŋ haṅĕn-aṅĕnku liṅku piḥ*

kita saŋ hyaṅ āpah aparan ta yan ahala Ulaḥku tiṅhali,
wyāpaka kita riṅ inak Ininum,
pinakāmrĕtèŋ ƀuwana déwa mānuṣa*

sahananta téja ri jagat ndat iṅĕt-iṅĕtakĕn pwa ta ṅhulun,
yak mahala maharĕpèŋ wipaŧa,
kita téja Ujwala suluḥ tumon adoḥ*

hyaṅ aṅin kitékana ta jīwa sumurup i-sarūpa niŋ jagat,
sūkṣmagati kita tumon sagati,
sagatiṅku tiṅhali yadin hanāhalay*

kita saŋ naƀastala t-ulad wruhi hala-hayu ni ṅhulun ta ṅꜽ,
lyab kita I-ruhur i-sor i-yawā,
ri dalĕm śarīra śaraṇāṅkwa mīsiha*

Ari lakṣmaṇād wulati tāku kasiharĕp asiḥ nirāśraya,
wyaṙŧa hanan iki huripku tĕmĕn,
pinahidwakĕn mamuharā dulög hati*

lĕhĕṅa-ŋ pĕjaḥ juga hiḍĕpku kaśula saꝑalāku yak taya,
rwā ꝑala katĕmu yadin pĕjaha,
priya rāma tuṣṭa Aku marya méraṅa*

ya mataŋnya tāsyasiha rāri dilahi taṅ apuy tamèt tahĕn,
mātya maturun apuyāku huwus,
ꝑala niŋ patibrata palaṙ kapaṅguha*

trijaṭā masö sira ri dèwi wulat i-sira tībra duḥkita,
tan Alaṅ-alaṅ atiƀakti sadā,
drĕḋa tan tulā r-aṅĕn-aṅĕnya tañ cala*

trijaṭāri hāḥ wulati tāku Atiśaya ṅ-aƀāgya kaśmala,
ḍū hara Apa ta kalīṅan iké,
kita kéwala wruh irikéry-ulaḥkwari*

tawaraḥ saniṣṭura kitāri ri sira ta bapanta paṇḍita,
yogya ta sira warahĕn saꝑala,
wihikan sirèŋ Aji kuṭāramānawa*

ya tikā wuwus nira sudèwi dadi ta sumahuṙ ya mānasā,
tībra ya malara masū manaṅis,
Atiđīra niṙƀaya ya mojar iŋ saƀā*

{punaṙmmada}
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏓ = :13:

kadurus ƀaṭāra wuta tulya taṙ panon,
takarin hiḍĕp wara-waraḥ niṅ āgama,
sira dèwi tā paḍa-paḍā nirĕŋ sarat,
rikanaŋ susatya drĕḋa ƀakti mapraƀu*

tamataṙ paṅan marasa taṙ kĕnèŋ turū,
satatānaṅis maguliṅan rikaŋ lĕmaḥ,
lara duḥka tan patĕpi tībra kāsyasiḥ,
kadi kāwiṣan sira sawèt nikāṅ unĕŋ*

kita nitya kéwala Iniṣṭi niŋ hati,
Ikanan pamūja ri ƀaṭāra tan kalèn,
ri jayā naréndra kalawan mapaṅguha,
ya Ikā prayojana nirāṙ paṅaṙccaṇa*

ya tikā Ulaḥ nira Atīta riŋ hayu,
lalu hāḥ Alib salahasāku dé nira,
ri tĕkanta nāŧa kadi taṙ kama ṅkanā,
tamatan hanā-ŋ rasa kariḥ Ikèŋ dadi*

kita liṅku yogya śaraṇā nikaŋ jagat,
wruha riŋ salaḥ kĕna ƀaṭāra tan kalèn,
wĕgilĕn Ikaŋ Agati pāpa kāsyasiḥ,
kita tāmrĕtĕŋ ƀuwana yukti Oṣađā*

{waṅśasŧa}
⏑ – ⏑ | – – ⏑ | ⏑ – ⏑ | – ⏑ ⏓ = :12:

taŧāpi yan mūṙkꝁa hatinta niṙǥrĕṇa,
kalĕṅka tātaḥ hrĕdayanta tan padon,
Alāṅ-alaŋ dènta đumāraṇa-ŋ prañā,
Apat t-ala d-dé nikanaŋ malānaput*

lukan gĕlĕḥ tālapakĕn kita praƀu,
swaƀāwa niŋ déwata tan hané kita,
hilaŋ pwa đaṙmmanta yaśanta riŋ jagat,
Apan grĕhītāṅhala tat t-alap ṅ hayu*

mataŋnya tātaṙ hana śāśwatānulus,
śuƀāśuƀātaḥ suꝁa-duḥka taṙ wuruŋ,
dumèḥ manaḥ niŋ dadi tan saniścaya,
Apan Ikaŋ kaṙmma lĕwiḥ lawan wiđi*

sawèt ni yāśā ni manaḥku tékihĕn,
tumon sira śrī janakātmajālara,
hilaŋ takut twaṅku ri saŋ naréśwara,
tak olya yak mātya sadénya yaṙ pĕjaḥ*

mapāpa ta lwiṙ nira saŋ sukānulus,
lanā mamukti-ŋ śriya tan kĕnèŋ lara,
naréśwarāṅhiŋ sira liṅku Uttama,
taŧāpi yaṙ śoka nihan sirāpasaḥ*

kahīnya tékiŋ dadi mānuṣāđama,
huwus katon byakta Umaḥ nikaŋ lara,
mataŋnya saŋ paṇḍita sāđu sajjana,
tamaṙ kabadđèŋ śriya mūṙ sirātapa*

tatan wiśéṣa-ŋ wiṣayāta dè nira,
nirākulékaŋ hati budđi śudđa ya,
wiśéṣa taŋ citta samāđi đāraṇī,
Umuṅgu riŋ śūnya suđīra mabrata*

Apan huwus wruḥ ri wiwéka niŋ dadi,
dumèḥ sirāwās ya makāmbĕka-ŋ tapa,
wiratyasambéga manaḥ nirālilaŋ,
rikaŋ kawikwan drĕḋa tār alaŋ-Alaŋ*

Ah-o mahādibya niraŋ wĕnaŋ wiku,
luput rikaŋ Indriya-rāga tan hana,
warĕg nirèŋ janma Anitya hétuka,
pĕgat t-akĕn taŋ mala ƀakti kéwala*

laraṅku dé saŋ janakātmajékihĕn,
tatan tahāŋ duḥka magöŋ tĕké sira,
Apan sadā satya lanā patibrata,
k-uđāni té saŋ wiku saŋ wĕnaŋ tapa*

mataŋnya wikwāku ƀaṭāra déwata,
manaḥku sambéga tumon ikèŋ dadi,
saranta saṅsāra saśoka kāsyasiḥ,
huripnya tan nitya sukanya tan lanā*

samaṅkanékaŋ pakurĕn n-aṅĕn-n-aṅĕn,
Inaknya tan śaśwata jāti duḥka ya,
mataŋnya saŋ hyaŋ tak alākya yāsiha,
Agöŋ wirāgyaṅku tumon gatī sira*

nahan Ujaṙ niŋ trijaṭā rikaŋ saƀā,
tumohi satyā nira dèwi jānakī,
huwusnya mojaṙ manaṅis ta yāṅĕsaḥ,
humīs ta luḥ niŋ Umulat paḍālara*

muwaḥ ta dèwī mawuwus saniṣṭura,
huwus hĕnĕŋ saŋ trijaṭā tĕwas maṅèl,
samaṅkanāriṅku si lakṣmaṇād wulat,
t-amoŋ Apuy tāsiha ri ṅhulun Ari*

{prahaṙṣiṇī}
– – – | ⏑ ⏑ ⏑ | ⏑ – ⏑ | – ⏑ – | ⏓ = :13:

nojaṙ saŋ janakasutāṙ paminta mātya,
saṅké göŋ niṅ iraṅ-iraŋ lawan kasatyan,
saŋ rāmāṅanumata taṙ wihaŋ ta winwīt,
ṅkān saŋ lakṣmaṇa matĕra-ŋ tahĕn panunwan*

Āśā saŋ lumaku kinon sawèt nikaŋ twaŋ,
timbun taŋ kayu tamalaḥ ta luḥ kamantyan,
wèt niŋ bāp sira n-aharĕp tumūta mātya,
képwan tan tĕmu naya saŋ kakāmikalpa*

woŋ tékaŋ Apuy umurub dilaḥnya māwās,
māwāmbĕk nira saṅ aminta mātya satya,
nis trĕṣṇā taya katakut masö manĕmbaḥ,
saŋ sītā makuliliṅan ri saŋ hyaṅ agni*

ndaḥ saŋ hyaŋ jwalana kitāta sākṣi niŋ rāt,
yak duṣṭāhala gĕsĕṅa ṅhulun wiśīṙṇnā,
yak satya pwa ya kĕmitĕn ṅhulun tĕkapta,
nā sāmbat nira tumĕḍun ri saŋ hyaṅ agni*

{rajanī}
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ – ⏑ | ⏑ ⏓ = :17:

Aŧa ri tĕḍun niraŋ paramasatya ri saŋ hyaṅ apuy,
nda tan agĕsĕŋ manaḥ niṅ umulat juga śīṙṇna gĕsĕŋ,
salahasa dényaṅĕn-n-aṅĕn iraŋ raǥuputra salaḥ,
kadi ginitĕs tikaŋ twas umarèŋ mata luḥ tumibā*

paḍa ta mulat rikaŋ Apuy apūṙwwa dilaḥnya murub,
kaŧamapi moǥa yan paḍĕm ah-o tuhu satya sira,
tĕmahan ikaŋ Apuy kanaka paṅkaja tuñjuṅ ĕmās,
dadi dala taŋ dilaḥ kukus arūm tĕmahanya sari*

mĕtu ta ƀaṭāra bahni puruṣākrĕti dibya katon,
maṅadĕg i-mađya niŋ kanaka paṅkaja sāƀinaya,
janakasutā matimpuh i-samīpa nirātiśaya,
ciha-ciha dibya niŋ brata susatya mahāsaꝑala*

dadi mawaraḥ hyaṅ agni ri naréśwara dāśaraŧi,
nrĕpasuta hé raǥūttama-taman katamāna tamaḥ,
Apa ta kitāt sasaṅśaya ri saŋ ǥariṇinta śuci,
kadi raray aṙdđa mohita hatinta salaḥ panahā*

kita malawas pwa ṅūni makurĕn tĕka riŋ satahun,
wruha ta kité sulit nira salèk pwa katona nikā,
kimuta kitān tĕkèŋ rwa tĕlu pātta tahun tat atūt,
tat iṅĕt-iṅĕt Ataḥ tĕṅĕ-tĕṅĕn n-i manaḥ rasikā*

nya ta ya paṅawruhé hayu ni citta nirāṙ wulati,
sakala ƀaṭāra śaṅkara nihan sira rin gagana,
maraha kité ry-awakta ya ta dona nirān panurun,
mara t-atutuṙ tatad waluya saṅśaya śucya lanā*

tuwi sira rāma saŋ nrĕpa nihan sira wèd wulati,
milu manurun siraŋ daśaraŧa praƀu nāŧa sira,
maśila sirèŋ wimāna manapĕl ri ƀaṭāra śiwa,
makajuru saŋ hyaṅ indra sira mitra nirèŋ sakala*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

nāhan liŋ nira saŋ hyaṅ agni tumurun sākṣāt ta saŋ hyaŋ śiwa,
lāwan déwaganāpramèya hibĕkan ṅ-ākāśa sök loṙ kidul,
muṅgwiŋ ratna wimāna maṅkin aparö ṅkāné ruhuṙ niŋ saƀā,
sakwèḥ niŋ Umulat sahaṙṣa muririŋ kāścaṙyya kapwārarĕm*

saŋ rāménujaran ƀaṭāra winaraḥ ry-āwak nirān déwata,
hé nārāyaṇa hé raǥūttama-taman béđékwawaktāt hiḍĕp,
saŋ hyaŋ wiṣṇu kĕtā kita priyatamā sītā sira śrī-maya,
taṙ saḥ sātmaka śudđa satya pihakanyāwakta yat dampati

haywātaḥ kita saṅśayé sira muwaḥ sāmpun kaśudđyan sira,
dontāt aṅdadi dadyakĕn tulusakĕn kīṙttinta riŋ rāt kabèḥ,
swasŧā niŋ ƀuwanatrayékana Iwön nāhan ꝑalantāt jaya,
cihnānyān kita saŋ janāṙddana dinésaŋ hyaŋ dumīkṣa-ŋ sarāt*

nā tojaṙ paraméśwaré sira wawaŋ śīǥrān panambaḥ sira,
Antaṙ-līna ƀaṭāra sukṣma kawĕkas saŋ rāma tuṣṭa-ŋ manaḥ,
saŋ sītā śuci satya śodđa satirun santāna lumrāŋ yaśā,
saṅkrānta prakaṭa praśāsta kinudaŋ tan lèn kiduŋ niŋ sarāt*

{prabođitā}
⏑ ⏑ – | ⏑ ⏑ – | ⏑ – ⏑ | ⏓ = :10:
⏑ ⏑ – | – ⏑ ⏑ | – ⏑ – | ⏑ ⏓ = :11:

Aŧa sāmpun awās sirāṙ śuci,
sira saŋ śrī janakātmajénapi,
parituṣṭa siraŋ raǥūttama,
malawas tākaḍasiḥ suniṙmmala*

kramakāla kulĕm Umèḥ tĕkā,
Umuliḥ saŋ milu sākṣi riŋ saƀā,
raǥuputra lawan wiƀīṣaṇa,
tumamèŋ rājya sirānaḍaḥ kabèḥ*

milu saŋ kapirāja māruti,
nala nīlāṅgada jāmbawān tuwi,
paripūṙṇna makaṙmma ƀojana,
dadi mojaṙ naranāŧa rāǥawa*

pawanātmaja yaḥ t-asö ry-aku,
krama niŋ māṙgga ya pājaré kita,
kita liṅku haraḥ laku t-ruhun,
ri Ayođyā ta waraḥ n-alaḥ musuḥ*

waluyī ta gĕlista maŋlayaŋ,
Umusī méǥa makandĕl iŋ laṅit,
haliwat pwa kitèŋ mahodađi,
tĕmu taŋ rāmya mahéndrapaṙbwata*

paṅaloṙta muwaḥ tĕmu-ŋ gunuŋ,
malayā ꝁyāti manojña komala,
giri winđya ya loṙ nikāparö,
tuwi kiṣkinđa gunuŋ ya saśri ya*

kalawan giri mālyawān tĕmun,
wulatī daṇḍaka kānanāsukĕt,
katutuṙ Aku ṅūni dé nikā,
manusup ṅkāna lawan si lakṣmaṇa*

wiparīta sukĕt nikaŋ Alas,
paramĕŋ đīra si lakṣmaṇā lara,
kawilĕt karawit Ikaŋ gulū,
suku tan lwiṙ suku rāḥ nirantara*

manusup kami śoka kāsyasiḥ,
malapāpus kurapas jugākurū,
kadi tag waluyāpuliḥ-t hiḍèp,
Irikaŋ daṇḍaka kānanāk hana*

paṅaloṙ tĕmu ṅ-āśramottama,
patapan hyaŋ rĕṣi saŋ sutīkṣṇa ya,
hana rāmya tĕmĕn taman śuci,
patapan saŋ śaraƀaṅga ƀāgiya*

rĕṣi Atri pawitra sĕmbahén,
sĕpĕri ṅkā patapan nirāparö,
tĕmu taŋ giri citrakūṭa lor,
suƀagèŋ śoƀa ƀaradwajāśrama*

yamunā ya wĕnaŋ mawèḥ hayu,
ta sibū budđi ya śudđi dé nikā,
tĕmu taŋ lwah agöŋ suniṙmmala,
ratu niŋ tīṙŧa pawitra jāhnawī*

silĕm iŋ lwah ah-o mahādƀuta,
śuci gamƀīra hilīnya ƀīṣaṇa,
kadi nīla lawan śilāñjana,
tamasāk yomasĕh iŋ katāmasan*

sarayū palayū parériya,
śitala wwꜽnya suganđa yākuniŋ,
kinĕbuṙ niṅ ayođya kanyakā,
masibū syūḥ jĕnu kumkumé susu*

tumamā ta kité dalĕm pura,
tĕmu tébuṅku sukān kitān tĕka,
pawaraḥ pwa kitān alaḥ musuḥ,
ƀaratāwaś ya giraŋ nikāṅrĕṅö*

siraṅ āṙyya wiƀīṣaṇāṅadĕg,
sumiliḥ ƀūpati nāŧa pājara,
kapirāja sirāta waṙṇnitan,
priya mitraṅku dumèḥ ṅhuluñ jaya*

ri wurinta kamīki maṅkata,
sukacittāku nihan panūtwuri,
ri waluy tat-uḍik manuŋsuṅa,
Irikākun kapapag kapaṅguha*

Iti nā ta wuwus naréśwara,
sira saŋ māruti taṙ wihaŋ kinon,
Umibĕṙ sira śīǥra maŋlayaŋ,
kawĕkas ƀūpati saŋ tigāṅinum*

kapirāja lawan wiƀīṣaṇa,
tumĕkāŋ mastawa yaṙ tinakwanan,
kita karwa ta liṅku māsiha,
ri Ayođyā dulurĕn ṅhulun muliḥ*

prakrĕtīkana riŋ kamānuṣan,
malulut riŋ priyamitra yan kasaḥ,
niyatāku makūṅa yat taya,
ya mataŋnyāt ilu tūta ri ṅhulun*

tĕlu pāt lima nĕm pituŋ kulĕm,
lawasantéri Ayođya nāgarī,
mulihāta kité samaṅkana,
Aku maŋlampwa ƀawīṣya yāt uliḥ*

taya lāƀa pi déśalāƀa don,
wruha riŋ rājya ya sāđya niŋ milu,
ri pawitra nikaŋ guṇé kita,
suyaśā śudđya ṅ-ayođya yat parā*

ya pawitra ya tīṙŧa yāśrama,
saparan saŋ paripūṙṇna riŋ guṇa,
saṅ anū mara ṅūni na-ŋ yaśa,
suƀagārūm pamĕkasta riŋ pura*

nya pi lāƀa tĕmén tĕmun riya,
priyamitrāŋ ƀarata prayojana,
ya kĕtā ꝑala Uttamaŋ praƀu,
patĕmunta priyamitra māsiha*

yat anĕmwa maṇik wiƀūti lèn,
kabaran ṅwaŋ kumĕmit tikān hana,
priyamitra ya rākṣakāṅĕmit,
ya mawèḥ ƀoga maṅöbi maŋlyabi*

{mālaƀāriṇi}
⏑ ⏑ – | ⏑ ⏑ – | ⏑ – ⏑ | – ⏓ = :11:
⏑ ⏑ – | – ⏑ ⏑ | – ⏑ – | ⏑ – ⏓ = :12:

ya wuwus naranāŧa rāma masyaŋ,
Umarā milwa muliḥ marèṅ ayođyā,
sumahuṙ sira saŋ rwa kapwa mojar,
kapi sugrīwa wiƀīṣaṇātihaṙṣa*

naranāŧa kitāgĕlĕm maṅājñé,
kadi maŋrwa-rwa Ujaṙta sāṙjjawāsiḥ,
Aparan kari tan tĕmun mami ṅkā,
syapa molin paripūṙṇna taŋ Ayođyā*

tan ikaŋ ꝑala dona niŋ mara ṅkā,
kami trĕṣṇā malulut jugé naréndra,
wĕṅi tan pawulan Awās pĕtĕŋ ya,
paḍa niŋ kāri makūŋ wiyoga māśā*

manukāna kari-ŋ wulan satéja,
rasa niŋ candana tan panīsi citta,
Asĕpĕn wway atīs tatan ya tambā,
ri paṅāwéśa nikaŋ Unĕŋ kunĕŋ ya*

ya winaṙṇnita saŋ purāṇa kāwya,
lara niŋ kāri ri saŋ narāṙyya māsiḥ,
praƀu saṅgama yāmrĕtātidibya,
sumukèŋ wwaŋ kadi saṅhulun hanāṅhöb*

Upaman kadi kāga cakrawāka,
mapasaḥ riŋ wĕṅi đik śaśaṅka liŋnya,
rahina pwa ya piḥ bĕtaḥ ya mapwśé,
hana niŋ saṅgama tan hiḍĕp panasnya*

katuluy madawā wuwusku nāŧa,
kalarān iŋ mapasaḥ kaŧāprasaṅga,
ya mataŋnya kanugrahékanaŋ syaŋ,
syapa tan haṙṣa rikā pakonta milwa*

kadi liŋ naranāŧa ṅūni tuṅgal,
Ikanaŋ monĕṅ-unĕŋ laranya tan swaŋ,
si masaṅgama yéka dibya ƀoga,
tan inum tan pinaṅan mawèḥ sukĕŋ waŋ*

ri katona nikā sukunta nāŧa,
ya tumrĕptī kami nityakāla tūṣa,
ri hatiṅku maṇik kita pratiṣṭa,
Anuṅ īniṣṭi wiśéṣa déwatāṅkwa*

Iti nā ta wuwus niraŋ tinakwan,
sira kāliḥ kapirāja rākṣaséndra,
paḍa milwa muliḥ maréry-ayođyā,
Ikanaŋ citta kadīnisĕp tumūta*

hĕlĕm ésuk ataḥ sirāṙ payātrā,
wĕṅi yénantin inantyakĕn mataṅhi,
ri sawèt ni suwé nirāsiwo ṅkā,
manĕhĕṙ tan paturū mijil hyaṅ aṙkka*

kramakāla sirārahup masanđyā,
majapāṅaṙccaṇa kapwa ƀakti satya,
brata saŋ praƀu mrĕdđyakĕn praƀāwa,
saparan sélwana ƀakti muꝁya mūlya*

{swāgata}
– ⏑ – | ⏑ ⏑ ⏑ | – ⏑ ⏑ | – ⏓ = :11:

maṅkas-aṅkas aṅadĕg ta sirādan,
dampatī nrĕpati rāǥawa sītā,
śrī janāṙdđana katon sira sākṣāt,
tulya kāma rati ratna nikaŋ rāt*

ꝁyāti puṣpaka wimāna manojña,
mās maṇik kanaka tan maya māyā,
yāta Uṅgwan ira kālih aluṅguḥ,
ratnajampana wimāna manojña*

saŋ wiƀīṣaṇa kapīndra kapuṅkur,
maŋ­rakĕt ri sira kèn kadi sānak,
lakṣmaṇāṅgĕnĕṅi cāmara saśrī,
Aṅgadāṅisapu pāda riṅ ambyan*

sahya cĕṭṭa kapi mꜽnda makampil,
saŋ nalāmayuṅi yatna tan imba,
wīra nīla makaluŋ Umawaŋ wwaḥ,
jāmbawān mamawa kadga masaṇḍiŋ*

saŋ suséna sira wédya widagđa,
na-ŋ pahidwan aradin ya dinānan,
saŋ gayāgaway anaṅga capāru,
krandanāsiga mawa-ŋ curigābwat*

ruṅki mās ginawa saŋ gawayāmsiḥ,
saŋ gawākṣa mamawāta payuŋ wyaḥ,
puṇyawān tar apanas-panas aṅhöb,
riŋ payuŋ wuluṅ aluṅguh agĕgwan*

śoƀa sāƀinaya saŋ wrĕṣaƀārūm,
yaṙ wawāṅirira mās ramaṇīya,
saŋ mabāhu mawiḍaŋ dwiwiḍāḍèŋ,
ratna ḍaṇḍa ri ḍaḍanya sumaṇḍa*

sāraƀāra śaraƀāmawa lankap,
tībra kābrĕkĕkĕ kabwatan amriḥ,
đūmra dum nira duwĕg mamawa hrū,
taṅkulak kanaka nā salayanya*

wīra tāra rasikākurug éraŋ,
yaṙ kasènwan ahulap mata kāprĕm,
kéśarāṅakusarāṅusirèŋ drĕs,
taṙ sukĕṙ kisapu taŋ rasuk abwat*

ƀīmawaktra mawa ƀakta sirārūm,
laṇḍugādi hana kuṇḍi kinuṇḍaŋ,
saŋ đanuṙđara diné tar aṅèla,
śukti mās winawa sokya taṅ āmbĕk*

saŋ darīmuꝁa muꝁāṅgupi đārī,
hyun niré kalula saŋ trijaṭāṅliŋ,
Indrajānu sahajāṅgupi lambuŋ,
maŋjawil maṅujiwat sajiwāhyun*

kāmadrĕṣṭi kumudomilu sinta,
miṅsĕr-iṅsĕr aṅusiṙ wulatolĕm,
ganđamādana madan-madan aswaŋ,
taṙ wulat winaya saŋ winatātwaŋ*

dibya saŋ śatabalī bali milwa,
riŋ Ulaḥ mamiṣa-maṅga-maƀāmī,
mūṙ maré saṅ abalun mabalāmrĕm,
raṅkĕp iŋ kapi makampil akampya*

sāmpun iŋ wray umanĕk sahananya,
kapwa yātitih adan matatātap,
puṣpakān pakahawan gaganādrĕs,
tulya ƀūmi kadi paṙbwata maṅkat*

tan masoṙ tan aruhuṙ ta Ibĕṙnya,
byakta dé nira tumon ikanaŋ rāt,
saŋ naréśwara sahaṙṣa tumuṅkul,
waṙṇnana krama nikaŋ sakapaṅguḥ*

mꜽŧilī taṅa-taṅā tasik alwā,
lwiṙ nikā kadi laṅit malilaŋ ya,
sétubanđa Umalaŋ ri tĕṅaḥnya,
yan katon kadi ta méǥa kumĕṇḍĕŋ*

nāŋ mahéndra mahalĕp wahu rāmya,
duṙbbalāhala ya ṅūni ta kāmbaḥ,
rūg rĕbaḥ kayu-kayunya watunya,
yénatĕṙ ya ta sinūk nikanaŋ wré*

hāḥ hyaṅ indra lalu dibya nirāsiḥ,
göŋ nikā hudan irāri tĕkā ṅké,
tan hudāni ta hudan n-ira liṅku,
wiśwakaṙmma juga yan pamuliḥ rāt*

nyaŋ lĕmaḥ mari lĕbak ta ya késyan,
nā-ŋ galintuṅ aruhuṙ maratā ya,
wrĕkṣa rūg mawuṅu kapwa makĕmbaŋ,
hāḥ ṅ hudan praƀu jugān pahayu-ŋ rāt*

ndaḥ hyaṅ indra kami kālih anĕmbaḥ,
hyun mamī hayu nikā suyaśanta,
yak parā kunaṅ araḥ riṅ ayođyā,
swāgatā kami manuŋsuṅa ƀaktya*

{malinī}
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = :15:

malaya maluyakén kūŋ kokilanyān paśabda,
kuya ta ya kayu koliŋ candanākwèḥ riyārūm,
satata mawaṅi māmbö mimbuhī kūŋnya tékā,
mrisakiti ṅ-apadohan mrāknya maṅhrūk manawwaŋ*

#pañcawiṅśati saṙggaḥ#
<mattamayūra>
– – – | – – ⏑ | ⏑ – – | ⏑ ⏑ – | ⏓ = :13:

nā taŋ winđyā tiṅhali śröṅanya manojña,
yékā mahyun rakwa rumūgāŋ pada kéndran,
puñcaknyāwānnyā tumuwuḥ nitya matāmbĕḥ,
maṅkin māwān duṙbbala taŋ swaṙgga kasuṇḍul*

saŋ hyaŋ śakra glāna tumon swaṙgga kasuṇḍul,
sĕmbaḥ saŋ hyaŋ śaṅkara kārūṇya sirèŋ rāt,
mopāyākon saŋ hyaṅ agastī jawa r-uṅgu,
rwaŋ don sāđya swaṙgga sukā taŋ jawa śudđya*

saṅké kꜽlāśa hyaṅ agastin paṅidul ta,
pintan tékaŋ winđya hawan haywa kitāwān,
wèt ni twaŋ niŋ winđya ri saŋ sidđa Agastya,
maṇḍĕḥ mĕṇḍĕk māri manuṇḍul suka taŋ rāt*

{turagagati}
– ⏑ – | ⏑ ⏑ ⏑ | – ⏑ ⏑ | ⏑ ⏑ ⏓ = :12:

mālyawān lĕwi-lĕwiḥ hayu wulati,
rĕṣyamūka rumaras Aku matutur,
daṇḍakékana nahan sapinanahan,
yéka mūla ni laranta laradakĕn*

{suwadanā}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | – ⏑ ⏑ | ⏑ ⏓ = :20:

pampā pöŋpöŋ para ṅkā parama ya rikanaŋ pāwitra ta sibū,
pèpèrī pāpa-pāpé lara niṅ alarasan māsiḥ pwa masĕha,
ṅkéhĕn tambay ta tībrālara dahatĕn ah-o ṅké yan huwusana,
gantyanta-ŋ sokya mukyolih-ulih atulihèŋ rājyāmuliha rāt*

{drutawilambita}
⏑ ⏑ ⏑ | – ⏑ ⏑ | – ⏑ ⏑ | – ⏑ ⏓ = :12:

Aŧa huwus sumĕpĕṙ mapuḍé-puḍé,
masĕha kaśmala niŋ dadi mānuṣa,
krama mibĕṙ ta muwaḥ sira maŋlayaŋ,
Atĕhĕrojar amaṙṇnana tūt hawan*

{prahaṙṣiṇī}
– – – | ⏑ ⏑ ⏑ | ⏑ – ⏑ | – ⏑ – | ⏓ = :13:

nā tékāṅ alas-alas āwa rāmya-rāmya,
kĕmbaŋ bāp ri tĕpi-tĕpinya tan pahīṅan,
rāganyā ṅibĕki raganta ṅūnyaganti,
kālantat kalula mahāṙṣyamèt pamūjā*

{bramitākṣara}
⏑ ⏑ – | ⏑ – ⏑ | ⏑ ⏑ – | ⏑ ⏑ ⏓ = :12:

śaraƀaṅga ƀoga patapan rasikā,
patiganya kapwa tinanĕm-tanĕman,
sulasiḥ sakaṇḍa hana kaṇḍuyuhan,
dalimānya paṇḍakaki mĕṇḍur arūm*

kasihan si haywa masĕkaṙ kañiri,
pacaraṅga-raṅga nikanaŋ racana,
Anujājajaṙ saruni ranti talĕs,
tĕbu bāp pisaŋ saṅu saṅ ugratapa*

giri citrakūṭa kuṭajanya matap,
kala yaṙ kuyaŋ kayu kuñit kawalot,
kayu cāmaromara maṅöb camara,
paḍa jaṅgutan wuraṅ-utanya manèk*

walatuk ri tuŋtuṅ anabĕḥ murawa,
mrĕdu māṙddawān paṅurugĕm Aḍawa,
puputĕṙ makūli kumĕtĕṙ satata,
puji jīwa-jīwa ya marujyawajik*

rĕṣi saŋ ƀaradwaja nahan đwaja sor,
tĕṅĕran ni Āśrama nirāta tĕhĕr,
sumanohara wwara padéwaharan,
kuya tākukus mawaṅi ganđa miñak*

jawa jahli loṙ kidul ikaŋ pamacan,
pikatan tatan mawĕdi dibya mariŋ,
I ruhuṙ niraŋ rĕṣi darān paturū,
masisik sĕsĕk ri sisi niŋ patiga*

sahajāŋ hiji n-pasĕsĕh iŋ dalima,
salimā ri soṙnya hana sĕṇḍi pasaŋ,
ya pasaṅgrahé tamuy amukti sadā,
wadarārurū I-ruhur iŋ mapasaŋ*

Apa saṅśayé sira mahāṙṣi kariḥ,
matasak ta śakti ni samāđi nira,
nirapékṣa sakṣana mĕtu-ŋ kaharĕp,
marĕgi-ŋ maré sira mariŋ magiraŋ*

tuhu sidđawākya wiku tan papaḍa,
paḍa paṇḍitāsiṅ aparö ri sira,
tuwi satwa satya mamicāra kĕcĕk,
syuṅ asaṅǥanīŋ paṅajaran-n-ajaran*

kimuta-ŋ mahātma tapa-tāpa cuṭul,
śuci cĕṭṭa-cĕṭṭa Ucapan riṅ aji,
Aji niŋ hĕniŋ hana hĕnĕŋ ginĕgö,
Apawaṙgga māṙgga mapagĕḥ ginĕnĕŋ*

tuhu taṙkka taŋ Atat atatwa humuŋ,
macĕṅil cumodya si jalak magalak,
paḍa niścayèṅ aji winiścaya ya,
kumupak ka-pakṣi nika pakṣa nika*

puḍaṅan maḍaṅhan inusī yan alaḥ,
si maniṅtiṅoni ya manaṅtaṅ atoḥ,
macĕṅil wawil wujil aṅas si ṅaṅā,
si walik kĕkĕl kawĕlikan lik-ĕlik*

si parañjaṅaŋ jaṅan ujaṙ majajar,
Aji jꜽminīnujarakĕnya kĕna,
si puyuḥ Alépaka Apan paṅĕmĕḥ,
kapitūt ikū wiku mutil makipu*

tat ujaṙ manuk widu widagđa dahat,
prakaṭākaṭak maṅaji nāṭaka ya,
manĕhĕṙ muna-ŋ baka marin baka ya,
Aji sāṅꝁya saŋ kaliraṅan laraṅan*

kawatèk kuwoŋ milu maniṅgalakĕn,
ri wanī nikaŋ kayu wĕnaŋ matapa,
si kĕlik tĕkèŋ kalĕpasèn saꝑala,
makamāṙgga māṙgga ni kuwoŋ makuwuŋ*

wiku ƀikṣuka-ŋ ƀramara nitya mahās,
gumuruḥ hyaṅ āgama nikān paṅinum,
mawĕrö warĕg mađu ya matta cala,
wiku mulya kalwaṅ akĕmul maradin*

humilaŋ sahaŋ mrĕdu si haṅsa śuci,
maradin marèŋ lwah asibū ya makĕm,
Aji san kumāra Aji niŋ mrak arūm,
majulé makuñcir agĕlĕm maṅigĕl*

mari yan hayan wĕlaha yan pahawū,
mapulaŋ milu-ŋ brata ya pāśupata,
makaśiṣya sési nikanaŋ talaga,
riṅ ikĕt-t-ikĕt Ikĕtakĕn karuṇā*

ciha dibya saŋ rĕṣi n-usiṙ suyaśa,
kumukup tumon sahana niŋ kumilip,
kapipil-pipil Ika kabèḥ kakukup,
kawawèŋ kawikwan akawiḥ-kawihan*

tĕṅu nāŋ malit muliha riŋ mahimān,
winaraḥ nirèŋ paramatatwa malit,
haliman lĕmunya manĕhĕṙ halapĕn,
gumĕgöṅ-agöŋ matĕmahan mahimān*

suluwug sawaṙgga ya wirāgya warĕg,
Aṇiman Ajinya dumadak laǥimān,
dadalī mahās maharĕp iŋ niƀrĕti,
guṇa hasti nāma tumĕkānaṅ adoḥ*

tri kasiṅhan ādulu-duluṙ matutur,
kumukup pratāpa kumĕkĕs pawĕkas,
harimoŋ Amoǥa dumadak muditā,
Ikaṅ iṣṭi kāla ta Iniṣṭi nikā*

kawaśaŋ Ulā sawa-sawaṙgga wiku,
brata bāyuƀakṣa maṅusiṙ waśatā,
si hĕlaŋ hilaŋ hala ni citta nikā,
yatikā trikāya ya ta donya lanā*

Iti nā ta nitya matutuṙ tumatā,
milu mulya moǥa malulutri sira,
n-usira-ŋ surālaya yadin pralaya,
paḍa tuṣṭa Aṣṭaguṇa Iṣṭi nikā*

puśatā masö saṅ aṅapus kapaśun,
Atĕhĕṙ tapé tĕpi nikaŋ palĕṅan,
ya manūt i-ƀasmaśayanātiśaya,
sakuwū kuwuk luwak awak mahawuk*

si gagak tapèŋ pamasaran pinasar,
si cucuṙ sucitta matapèŋ kalakā,
tumuluy tilil wiku luluy maṅidan,
ƀagawānta ta ṅhaliliṅan suƀaga*

kuya ṅĕṇḍah aṙjja ya mamiṇḍah ariŋ,
mari yan pawèḥ parujaran Inajar,
tuhu yan paköm laki-bi mabrata ya,
Asiđāra đīra ya kumöl riṅ atol*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

tonton taŋ yamunā manojña mahijo jātinya wét niŋ hĕniŋ,
tulyanyā ri dukut lĕpas-lĕpas asiŋ satya bratāköm rikā,
gahṅgāṅgā nikanaŋ gaƀīra gumuruḥ mādrĕs hilinyāputiḥ,
mutyātyanta paḍanya muktyasiṅ agöŋ śrĕdđānya yan ton ikā*

nā taŋ lwaḥ tamasā masaṅǥani humuŋ kumbaŋnya lāwan kuwoŋ,
muktī kĕmbaṅ asĕmburan sari rurū lumrā ri tĕmbiŋ nikā,
himbaŋ-himbaṅ ikaŋ gunuŋ ya hibĕkan dé niŋ sĕkaṙ kīṙṇna ya,
yékānuŋ humilī lanāṅhilaṅakĕn pāpād wulat tuṅkuli*

nāhan paŋhinĕpanta ṅūni taṅikis miṅgat mahāṅāryakĕn,
kāsyāsiḥ rasikā saṅ āsih i-kitāt kārīŋ karaṅrwaŋ rikā,
hétuntāri Iwĕḥ nikān wĕnaṅanāmbĕktālugas riŋ suka,
képwan tan Ari yār uliḥ r-ulihakĕn taŋ kuŋ kumiṅkiŋ kita*

saśrī taŋ sarayū sarāga Aku yak ton yātirāmyāradin,
tūt tĕmbiŋ patapan taman patĕpĕṅan ri hyas mahā saŋ tapa,
ton-tonĕn tinatāŋ tanĕm-tanĕman iŋ tambak manojñāhalĕp,
kĕmbaŋ mulya luruk-luruk kinuruṅan witnyāpagĕṙ cāmpagi*

tan swaŋ saŋ tapa tā paḍā nira rikaŋ đīra bratābwat tĕmĕn,
rūpanyāṙ patapèŋ manohara wĕnaŋ monān panon kāminī,
nitya-ŋ wwaŋ riṅ ayođya yaṙ pararakan-kanyā mahāhyas mahās,
tātan yatna rikaŋ rahasya masibū riŋ lwaḥ tar aṅluḥ mulat*

{dođakawrĕtta}
– ⏑ ⏑ | – ⏑ ⏑ | – ⏑ ⏑ | – ⏓ = :11:

nimna manaḥ nira saŋ muni mona,
đīra đumāraṇaṅ āmbĕk aṅumbaḥ,
ƀakti sirān pakaƀukti ṅ-ulam got,
tan pagarĕm pamagĕṙ niraṅ āmbĕk,

dibya siraŋ rĕṣi sāđaka sāđu,
sāđana niŋ magawé hayu méman,
tona niréka nahan nirapékṣa,
taṙ kagiwaŋ sira riŋ suka wāhya*

paṅgagap-aṅgagapèŋ hayu donya,
wuṅli walĕs malĕsèŋ guṇa donya,
lampĕs apĕs puharanya kaśāntan,
widyasarīkana moliha widyā*

{kusumawicitra}
⏑ ⏑ ⏑ | ⏑ – – | ⏑ ⏑ ⏑ | ⏑ – ⏓ = :12:

hati maputĕk nāputa tumulak ya,
duhĕt ulam aṅdohana hala donya,
rukĕm asĕwö rāgamala rinūgnya,
lwah amuharālwāmbĕk iṅ aji malwā*

{puṣpitāgra}
⏑ ⏑ ⏑ | ⏑ ⏑ ⏑ | – ⏑ – | ⏑ – ⏓ = :12:
⏑ ⏑ ⏑ | ⏑ – ⏑ | ⏑ – ⏑ | – ⏑ – | ⏓ = :13:

palisa kapalisèŋ halāhalèlik,
saṅu nira r-anti paranti kāna saŋ hyaŋ,
maṅuhutana karaṅrwaṅa-ŋ karaŋraŋ,
paṅ i-paṅikĕt nira citta yaṙ paṅan ya*

hurisa harisa riŋ hurip lanāmriḥ,
matakut apāpa ṅ-atak jawāṙjja wojar,
jahĕli laja jahé hĕlī śilāwri,
huwi huwus iŋ hati taṙ paṅiṣṭyaƀoga*

talĕs atĕlasanāŋ sĕnéhasaṅga,
tulusa wiku-ŋ mamaṅan hilus mamuṅkus,
t-uḍahani katakut hawāṅ-awaŋ göŋ,
ya Aṅĕn-aṅĕn nira yaṙ paṅan tikaŋ tud*

kara-kara karuṇā karākṣa dénya,
paku ya pakūpan ikaŋ samāđi donya,
kalĕpu kalĕpasĕn palaṙ paṅanta,
wana ta kaṭubrata nā ta tūtanātaḥ*

pijĕr aku muji saŋ mahāṙṣi mahyun,
ri guṇa nirā ta suđīra đārakèŋ rāt,!
Apan ikana kukusnyapuy nirārūm,
ya dadi hudan ya dumadyakĕn tahunta*

{dođakawrĕtta}
– ⏑ ⏑ | – ⏑ ⏑ | – ⏑ ⏑ | – ⏓ = :11:

jāti niraŋ rĕṣi sāđaka sidđa,
sāđana niŋ magawé hayu méman,
naṅka hilus Ilu na ṅkana tonton,
tona niraŋ nirapèkṣa Upékṣa*

{drutawilambita}
⏑ ⏑ ⏑ | – ⏑ ⏑ | – ⏑ ⏑ | – ⏑ ⏓ = :12:

wulati tuṅkuli taŋ sarayū taṅé,
Aku tak adwa mabāŋ makuniŋ kunĕŋ,
kinĕbur iŋ taruṇī mataruŋ-taruŋ,
lumĕbu kapwa makĕmbar akĕmburan*

ri ḍaḍa kumkuma ḍū tan ahat rikā,
ya huwus ahyas aṅ-èl umahas-s-ahas,
hariṅĕtĕn masibū ta ya riŋ Ulĕk,
paḍa ta maṅguh umiṅgĕk ariṅsĕkan*

tan atakut ri dalĕmnya Alaḥ tahu,
Atuha dé ni gawénya lanāsibū,
sahana niŋ paricārakĕcĕk-kĕcĕk,
sabuka niŋ diwaśānta waśāsiwo*

kakurupak manĕpak wway akĕmburan,
wija-wijaḥ hana mosyan atuṇḍuṅan,
Ikaṅ aṅèl rumĕpé kalakākĕkĕl,
Umulat iŋ humilī mamĕḍaṙ lumaḥ*

mata tumambaga tan wiǥanīnuhuḥ,
ni taruṇanya hané tĕpi niŋ sukèt,
suka manon amudāmidĕm andĕlö,
mana-manānumanākĕn ikaŋ manaḥ*

muni si nīti maniṅtiṅ anūtakĕn,
tiru-tiru-ŋ taruṇī ya mariṅgĕkan,
kadi ta molah-ulaḥ ya manaṅguhi,
grahita satwa manuk manulad Ulaḥ*

laki-bi lampipi tan sipi riŋ mariŋ,
tasik anak wĕgilĕnya daṅū haraḥ,
hayu nikaŋ sarayū ya matök ikī,
tĕka maṅumbaṅ aṅambuni taŋ jĕnu*

kuya ṅ-ayamhayaman sahajān mibĕr,
pĕluṅ aluŋ ya lumuŋ riṅ iwak wrĕgis,
lĕwi-lĕwi-ŋ waliwis lĕwĕs iŋ suṅil,
kadi ta cakra si cakra mapuṇḍiṅan*

sahaja jaṅkuṅ araṅkuṅ araṅkaṅan,
ya mamatuk hayuyu mragagaḥ magöŋ,
katakulan ta gulūnya gĕlāna ya,
makĕpĕk-opĕk apan kasupit gulū*

si bisu nā si manuk bĕsi tan biṣa,
mawĕ di riŋ wikaṭotkaṭa kaṙkkaṭa,
madalihan sumilĕm ya masīlurup,
Umilag iŋ kala kādƀuta māṙ supit*

tĕka si kuntul ataḥ manuluŋ masö,
matuk ikaŋ manupit kadi yānapiḥ,
hana huraŋ galah aṅgalah iŋ supit,
sipi si kuntul umuṙ katawan kawĕs*

dalup akon irikaŋ paku yan kapāt,
kapahĕlèd umĕlĕd dĕlĕg īŋ Ulĕk,
muni pĕjat-pĕjatan pijĕraŋ dulaŋ,
majar anaknya Anéka manūtakĕn*

{malinī}
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = :15:

kuya ta wihaga maṅkuk kapwa log-log baṅo bāp,
madulu-dulur aḍas-ḍas naŋ manuk tambĕṅ akwèḥ,
manĕpi-nĕpi yapan soṙ nā ri sosoṙ swarī sor,
maṅariṅ-ariṅ ariŋriŋ riŋ manuk śoca kāriŋ*

sapi-sapinakamitrāmbĕk nikaŋ satwa mandĕl,
manuk amatuk api pyas-pyasku yak ton ya doyan,
mahiṣa sahaja māsiḥ mrèm pinètan tumanya,
tiligiran i-gigiṙ bāp yāmatuk liṅsa monsil*

manuli-nuli manoliḥ naŋ manol yan panon wwaŋ,
kadi ta ya tuhu-tuhwā yāribāyan n-inaṅsö,
malimunan umibĕṙ bāp wuntu loṙ wuntu kulwan,
Inuhuh-uhuh inumban dé niṅ anhwan paḍédi*

{ƀramarawilaśita}
– – – | – ⏑ ⏑ | ⏑ ⏑ ⏑ | ⏑ ⏓ = :11:

burwak-burwak rwa mawurahan i-sor,
muṅgwiŋ paṅgaŋ wara ya wara putĕr,
mandĕl daryas Alap-alap-alapan,
maṅgĕŋ moliḥ wala-wala wilalan*

{ramƀā}
⏑ ⏑ ⏑ | ⏑ – – | – ⏓ = :8:

Umuni manuk tomtoman,
mahas-ahasātomtoman,
Umibĕr-ibĕṙ tomtoman,
Uguṅan anon goŋgoṅan*

pijĕr umuni prit prĕñjak,
masĕsĕh irīkaŋ tamyaŋ,
matĕmu si gāgāhöm-höm,
mawĕdi tiniñjo niŋ dok*

{campakamālā}
– ⏑ ⏑ | – – – | ⏑ ⏑ – | ⏓ = :10:

gintuṅan āwān kalwaṅ agantuŋ,
tan paripūṙṇnātöb lalawāpĕk,
wruk hana riŋ wruḥ-wruḥnya lumumpat,
riŋ katapaŋ tumpaŋ katupuk mör*

prit wila moṅsil riŋ wila mosyan,
riŋ kukap ériŋ taŋ kukaṅ éraŋ,
riŋ lilaṅ élik dé ni gatĕlnya,
wulwan aṅulwan riŋ kayu wulwan*

{sundaralĕꝁā}
– – – | – – ⏑ | ⏑ – ⏓ = :9:

riŋ poḥ suṅsaŋ syuŋ ya masĕṅsöŋ,
mélik dényān bwat n-tut ikiŋ kwak,
Ꜽ koŋ kwak haywāta mara ṅkè,
mèdi-ŋ kwak yékārĕhak amwak*

{bramitākṣara}
⏑ ⏑ – | ⏑ – ⏑ | ⏑ ⏑ – | ⏑ ⏑ ⏓ = :12:

ri kuwaŋ kuwoŋ Umuni konĕṅ-unĕŋ,
wariṅin ya kèṅin-iṅin āṙ~ṇĕb atis,
kayu hambulunya ya rumambay atöb,
kararas tiris Umuray iŋ kamiris*

Alĕsĕs lĕṅis-lĕṅis ikāṅĕrĕṅĕs,
gigirĕn ṅwaṅ akri Umulat muririŋ,
kuya piŋ kĕpuḥ kadi sahasra muꝁa,
Umiṅis maṅaŋ hana midĕm mukakĕm*

{waṅśasŧa}
⏑ – ⏑ | – – ⏑ | ⏑ – ⏑ | – ⏑ ⏓ = :12:

walū kumĕṇḍuŋ ya kumĕṇḍĕṅi-ŋ tilil,
kinolnya raṇḍö paḍa kapwa yākapuk,
pulé makĕmbaŋ hana handuliŋ hawan,
payaṅgu mĕmbaŋ paya niŋ kalampyayan*

{ratodđata}
– ⏑ – | ⏑ ⏑ ⏑ | – ⏑ – | ⏑ ⏓ = :11:

haṇḍurū ya marurū walik haḍĕp,
nāŋ kulīna suka paṅgiliŋ juraŋ,
siŋ gugū ya sagĕgĕṙ giraŋ-giraŋ,
somya sĕmbuṅ asĕmī sumuṙ sumār*

{malinī}
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = :15:

kuya si kayu puriŋ riŋ tĕmbiṅ awyaŋ sĕkaṙnya,
wuṅa tali mataliṇḍaŋ nāŋ gaḍuŋ mwaŋ putat bāp,
kulurak akucup ākrĕp mĕmbaṅ īṅambaṅ-ambaŋ,
saruṇi sarinasan niŋ kumbaṅ éṅā maṅambuŋ*

maṅunĕṅ amaṅun āmbĕk monĕṅ ātöb rumambay,
kadi wini-wini moré śoka-śokān tiniṅgal,
ƀramara mara maṅambuŋ miṅgat-iṅgat tan andĕl,
kadi laki-laki lañji lwiṙnyan imbā manambaŋ*

kanaka kanigarātöb nā gināṙ niŋ raray kwèḥ,
dalima maḍam aḍĕmpĕl mwaŋ paḍantĕn paḍātöb,
sari-sari-sari niŋ poḥ jambu masraŋ mamiśra,
haṅin umirir amoǥā māṙ manaḥ niŋ maré ya*

{kusumawicitra}
⏑ ⏑ ⏑ | ⏑ – – | ⏑ ⏑ ⏑ | ⏑ – ⏓ = :12:

kuya ṅ-amanèk cāmpaka rinuganya,
hana ta kinandutnya ri walakaŋnya,
tumadahakĕn kènya paḍa manaṅgap,
ya maṅuluwuŋ tan wawa calananya*

rahayu malantas wĕtis akilālyus,
sahaja kinumbanya tinapihanya,
pijĕr umiwiṙ kènya tuwi mapuṇḍat,
niyata katon taŋ suƀaga mapuṇḍak*

kunaṅ umahā yomara mamarīkṣa,
gumala-galak saŋ wahu-wahu lagna,
Umiṅin-iṅin saŋ Umaṅĕn-aṅĕn hyaŋ,
hyaṅĕn ata yan mulya malahakĕn hyun*

taruṇa Alaḥ tūṙnya kumĕtĕr akwaŋ,
kĕna ya rināgan wulat iṅ anaṅgap,
mata tinutupnyāraṅ-araṅ arĕṅkĕŋ,
ya walikatĕn kol ika kalulanya*

{prĕŧwītala}
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓ = :17:

palāśa saꝑalāsĕkaṙ ta ya ta ronya sāmpun rurū,
sĕkaṙnya ya matap ri pāŋnya Apa topamanyān mabāŋ,
kadi pwa hati saŋ sarāga tinĕwĕk niraŋ manmaŧa,
riniṇḍiṅ inĕnaḥ nirèŋ kayu nahan rinèṇḍèŋ nira*

{suwadanā}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | – ⏑ ⏑ | ⏑ ⏓ = :20:

tĕmbiŋ niŋ lwaḥ lwa paṇḍak puḍak apĕḍĕk umöd kĕmbaŋnya dumĕlĕg,
méṅin tékaŋ malag-lag mari y-apuday anon paṇḍan paḍa manèk,
maṙbuk tékās sarinyé pipi pinakapupuṙ sampūṙṇna mapĕtak,
ranté tékā lawönyān wilĕtakĕna rikaŋ dūwan pakasĕkar*

{drutawilambita}
⏑ ⏑ ⏑ | – ⏑ ⏑ | – ⏑ ⏑ | – ⏑ ⏓ = :12:

kuya ṅ-anū śrigaḍiŋ sahajān paḍèn,
pinipikan pakĕnānya marumpukan,
saka-sakaṇṭi sawitnya mĕluk mulur,
makagĕlaŋ masĕlaŋ wuṅa cāmpaka*

pakatajug wuṅa jaṅgit agĕñjutan,
nurunakĕn sari niŋ sarunī hulu,
puji mapañji mapiñjuṅa méñjuha,
jaga ta saŋ tapa dénya maṅèl kumöl

{bramitākṣara}
⏑ ⏑ – | ⏑ – ⏑ | ⏑ ⏑ – | ⏑ ⏑ ⏓ = :12:

I ruhuṙ nikaŋ pasumuran masĕkar,
paramèṅ atöb parijatān pasĕkar,
tinanĕm saṅ abrata maƀakti sĕkar,
saṅ alit licin parijatān pasĕkar*

tĕpi niŋ sawaḥ wwara sawaḥ-sawahan,
hana wākya-wākyan asanūpa bakuŋ,
Inalap nikaŋ taruṇa lèn taruṇī,
samalĕm ya molĕm i-dalĕm niṅ alas*

ri tĕgal-tĕgalnya marĕṣik maratā,
matatāŋ kataŋ-kataṅ atap satata,
wuṅa rumbu rumbi kasusuy masusun,
Akuniŋ manojña wuṅa landĕp atöb*

sulasiḥ talun duhĕt ulamta marūm,
muray iŋ wuṅū wuṅa tĕlĕŋ mahirĕŋ,
maputiḥ wanèḥ pati Atap masĕkar,
karacuk trikañcu kadi mās salaka*

{mattamayūra}
– – – | – – ⏑ | ⏑ – – | ⏑ ⏑ – | ⏓ = :13:

nāŋ daṅdāṅan dibya mahātyanta pawitra,
tan rūm mwaŋ tan kĕmbaṅ anuŋ pālapananya,
ndan liŋ saŋ hyaŋ Āgama milwéki pamūjā,
ndādé saŋ hyaŋ tā manulus riŋ guṇa dibya*

{swāgata}
– ⏑ – | ⏑ ⏑ ⏑ | – ⏑ ⏑ | – ⏓ = :11:

nī ta wèḥ lĕṅa-lĕṅanya makaṇḍaḥ,
yéka pālapan ikāpi pawitra,
yan Inambuṅ ari māṙ ya masĕṅhar,
wastu niŋ guṇa Ikāri paṅastu*

{mālaƀāriṇi}
⏑ ⏑ – | ⏑ ⏑ – | ⏑ – ⏑ | – ⏓ = :11:
⏑ ⏑ – | – ⏑ ⏑ | – ⏑ – | ⏑ – ⏓ = :12:

kuya kaṇḍuyuhan sadā matambak,
ndya rasanyān paṅaṅĕn tan ènak alyud,
pinakoṣađi sidđi ya prasidđa,
paṅaṅĕn niŋ kawayan nahan guṇanya*

samaron tumuwuḥ hanāta donya,
ṅwaṅ ataḥ moǥa mahöt hiḍĕpnya taṙ wruḥ,
Aparan kari mulya riŋ mapuṅguŋ,
guṇa saŋ dibya guṇa pwa tā guṇanya*

{ratodđata}
– ⏑ – | ⏑ ⏑ ⏑ | – ⏑ – | ⏑ ⏓ = :11:

saŋ manojña pi mahāt manon guṇa,
wastwasiŋ winulatan Inastwakĕn,
bwat wuwus kadi luluy sirāṅucap,
dé nikaŋ guṇa-guṇajña nā ginöŋ*

jāti niŋ guṇa mawoṙ halāhayu,
nāŋ mayūra saguṇèṅ ikū Ikā,
ya pwa hétu nika ṅèlnya yāṅĕliḥ,
kabwataḥ kasakitan mawaŋ Iku*

wwa-wwahan rahayu yan matöb dahat,
kapwa kāraṇa ni pāŋnya yan tikĕl,
tuṅgaṅan tuwi sulakṣaṇāhayu,
yan mahāṙdđika maṅèl tinuṅgaṅan*

byakta niŋ guṇa Ikā mawoṙ hala,
nyékiṅ āśrama samīpa niŋ pura,
saŋ mahān maharadin ya dibya ya,
kwèḥ marè sira calanya yācawuḥ*

{suwadanā}
– – – | – ⏑ – | – ⏑ ⏑ | ⏑ ⏑ ⏑ | ⏑ – – | – ⏑ ⏑ | ⏑ ⏓ = :20:

jañjan jambat Ujaṙ tāṅucap-ucapa niraŋ tan māpa sakarĕŋ,
jātī ṅwaŋ mèḥ tĕkā riŋ swagrĕha ciha-cihān haṙṣāsiga-siga,
n-ton dāśādéśa ni-ṅwaŋ tuwi yan ulih-uliḥ molaḥ hati nira,
kāhinyan hinyaṅ iŋ rāt ratu-ratu niṅ arūm wanwanya winuwus*

{waṅśasŧa}
⏑ – ⏑ | – – ⏑ | ⏑ – ⏑ | – ⏑ ⏓ = :12:

kuya-ŋ kurañjyāri kurañji riŋ juraŋ,
tajĕm kuriñjĕm kayu téja yājajar,
kuraṇṭa yāṙdđā kuru tan kuraŋ sĕkar,
kataṅga-taṅgā turunan kataṅga bāp*

{Aparawaktra}
⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = :11:
⏑ ⏑ ⏑ | ⏑ – ⏑ | ⏑ – ⏑ | – ⏑ ⏓ = :12:

kayu harĕṅ alurus laras juga,
tĕmu gumĕgĕṙ sapanaḥ muṭūmadĕg,
Acuṅ-acuṅ aculik lipuŋ tuhuk,
Upama papan wyah apan mahālĕbā*

Ikur asu kadi taṇḍa-taṇḍa ya,
layu-layu laywan ikaŋ kuśāsĕkar,
kuya ṅ-ara suka rī si tiṅgiliŋ,
Umumur ulā biṣa wuntiraḥ manūb*

wĕlas arĕp awĕlas manaḥkwari,
kadi tali niŋ kuda kāri suntagi,
sasuraga katibā kuya-ŋ warul,
riṅ usup-usup kadi papraṅan hiḍĕp*

watu hirĕṅ agulaŋ-gulaŋ magöŋ,
kadi śawa niŋ gaja Aśwa riŋ raṇa,
kuya ta lawĕ-lawö nikaŋ puḍak,
marawa-raway mamaḍèŋ gaḍiŋ tikĕl*

{swāgata}
– ⏑ – | ⏑ ⏑ ⏑ | – ⏑ ⏑ | – ⏓ = :11:

māŋlĕr-ālĕr irikaŋ kalak ātap,
wruḥ ry-apĕsnya tumĕluŋ tĕka niŋ waḥ,
nā tirun ni saṅ asora riṅ āmbĕk,
ƀaktya tābrata sumiwya ṅ-aśakti*

nā-ŋ kulampwak api kāpipuk akwèḥ,
tan panĕmbah aṅadĕg juga yan waḥ,
doṣa niŋ mapagakĕn saṅ aśakti,
nā tinonta hamĕṅanya rĕbaḥ rūg*

{bramitākṣara}
⏑ ⏑ – | ⏑ – ⏑ | ⏑ ⏑ – | ⏑ ⏑ ⏓ = :12:

kaparaḥ kuya-ŋ parahu pan parahu,
saṅ aƀāṇḍa-ƀāṇḍa Umawit dwal i-sor,
humilī lanā mahiliran-hiliran,
hana maŋjalāmibit i-suṅhay i-sor*

ya dumèḥ ṅ-ayođya kasukāna tĕmĕn,
hana niŋ wiśéṣa sarayū lwah agöŋ,
ya ta pèwakan padagaṅan magaṅan,
tuwi tīṙŧa ménak ininum rumĕsĕp*

{rajanī}
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ – ⏑ | ⏑ ⏓ = :17:

kuya ṅ-amariŋ-mariŋ mararakan mara riŋ maḍaké,
makakurutug tutug-tutugakĕn ta tĕkĕnya parĕŋ,
kiriwili saŋ kumāra karikā paṅĕkönya huraŋ,
makakucupak cakaŋ kumĕcap iŋ kulu māṅicipir*

{Aparawaktra}
⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = :11:
⏑ ⏑ ⏑ | ⏑ – ⏑ | ⏑ – ⏑ | – ⏑ ⏓ = :12:

kuya saṅ aguluṅan paḍāmaṅan,
kuya saṅ agulwalĕmĕḥ rikaŋ mahāt,
sapi nira sapininta tumbasĕn,
sapinirakan sapi tan sipī gĕlis*

{puṣpitāgra}
⏑ ⏑ ⏑ | ⏑ ⏑ ⏑ | – ⏑ – | ⏑ – ⏓ = :12:
⏑ ⏑ ⏑ | ⏑ – ⏑ | ⏑ – ⏑ | – ⏑ – | ⏓ = :13:

paśu pasusupan iŋ larātiƀāra,
pinalu lumakwakĕna-ŋ ƀināṇḍaƀāra,
Uguṅan aguluṅan lĕpĕt saƀāra,
suka sakutĕk ya pinètnya tan saƀāra*

lĕṅa watu-watu tulya lèn Uyaḥ bras,
ya kinadutan kuda tan wĕnaŋ ya molaḥ,
tan ari tinarimanya tékanaŋ bwat,
kuda makidat-kidatan lwir a-tanāga*

{Aparawaktra}
⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = :11:
⏑ ⏑ ⏑ | ⏑ – ⏑ | ⏑ – ⏑ | – ⏑ ⏓ = :12:

lara-lara niṅ asoṙ hanèŋ sapi,
sapinakadīpa kadi pwa yāwaraḥ,
rasa niṅ aṅĕn-aṅĕnku kāsihan,
mulat i-gatinya lanā linūd maṅèl*

nihan aku paśu pāpa kaśmala,
malalis ikā saṅ anuṅgaṅī kaduk,
kadurus agul-agulnya yāmalu,
malupa rikā paramāṙŧa niŋ sapi*

sapi-sapinakarāma-réṇa ya,
sapinuji sāra sapinrih iŋ masiḥ,
sapinakanaku lot bĕtaḥ maṅèl,
ya mataṅ akuk sapi piḥ t-usapyaku*

nahan ikana ta liŋ nikaŋ sapi,
n-usapi Awaknya rikaŋ Ikūmilug,
mamitutur i-ri Aṙŧa niŋ sapi,
sapinaritoṣa ya liṅku piḥ bĕtaḥ*

wĕnaṅ amasaṅakĕn ya mānuṣa,
masuma Ikān pasuwuk ta riŋ Ikū,
saṅ aguluṅan ataḥ gĕlo wagus,
kapa-kapalĕn kapaluḥ ta yan palu*

sapinarĕk iniruŋ sapit sikĕp,
sapinaṅan énak iké wunuḥ pwa ta,
sapinalu sapinaṇḍĕm iŋ watu,
ya mataṅ ikān sapi liŋ nikaŋ wagus*

#ṣaḍwiṅśati saṙggaḥ#
<suwadanā>
– – – | – ⏑ – | – ⏑ ⏑ | ⏑ ⏑ ⏑ | ⏑ – – | – ⏑ ⏑ | ⏑ ⏓ = :20:

nā taŋ rājyèṅ ayođyāṙdđa kaluwuk ahawūk nāhan ya wulati,
nityā taŋ yajña pūjā kuśala salawasiŋ maŋjanma sakala,
tonton tékaŋ kukus riŋ gagana kadi hĕbun binwaŋ nikaṅ aṅin,
sambéga ṅggā nikaŋ rāt kadi wiku mahawuk dé niŋ brata hawūk*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

nā ṅwaŋ kwèḥ mapalaywan aṙdđa matakut yan ton kitékiŋ laṅit,
sowényān pasibū tatan wawarĕṅö ṅūni n-pijĕṙ tan wulat,
māwā-ŋ wé kahaḍaŋ mulat kawulatan tékaŋ wimānomaṅaŋ,
wwil kālāntaka nā tĕkā kunaṅ iké liŋnyān panon kādƀuta*

magyāgyān matapiḥ taman tĕmu lawaŋnyūlĕsnya śīǥrān suhun,
yatnanyèŋ sĕsĕran saranta malayū saṅgā-ŋ garit riŋ pipi,
nā-ŋ mānak kumutuk Anaknya malimöṙ tampyal puliṙ hnīrakĕn,
swaŋ śīǥrāŋ maṅasūmuliḥ taman isī dyunnyā ṅgaruṅgaŋ mutit*

{kusumawicitra}
⏑ ⏑ ⏑ | ⏑ – – | ⏑ ⏑ ⏑ | ⏑ – ⏓ = :12:

wada huya madyus kuda ya lumumpat,
muliha ri tan tolih ika kudanya,
ya juga muliḥ nā-ŋ kuda hana kāri,
maluya ta liŋnyāwĕdi ya tumĕṅha*

kuya ṅ-aṅarit cikru kakucupak mūr,
Ikana Uliḥnyā ṅarit ari kāri,
kasawur awoṙ guṇḍa ḍaraka malwā,
milu ḍuḍutan kapwa tiniḍa pucꞓa*

{puṣpitāgra}
⏑ ⏑ ⏑ | ⏑ ⏑ ⏑ | – ⏑ – | ⏑ – ⏓ = :12:
⏑ ⏑ ⏑ | ⏑ – ⏑ | ⏑ – ⏑ | – ⏑ – | ⏓ = :13:

kuya ṅ-amasĕ-masĕḥ mahā tumĕṅha,
kadi tuhu wāni mulat waluy pwa luṅhā,
wasĕ-wasĕhan atīta liŋnya hāh-āḥ,
makabalasaḥ maṅĕsaḥ ri soṙ nikaŋ hā*

{malinī}
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = :15:

ƀarata kuya manuŋsuŋ ṅké turun ndaḥ ta rāṙyyan,
gaja raŧa ya duluṙnyānéka taŋ tuṅgaṅan kwèḥ,
paḍahi paḍa magĕṇḍiŋ néka kĕṇḍaŋ masaṇḍiŋ,
kadi paḍahi paḍèŋḍèŋ taṇḍa rakyan mamāǥa*

pawanasuta kuyāsiḥ mwaŋ Ibuṅkwāsih ānak,
milu lumaku manuŋsuŋ saṅka riŋ haṙṣa monĕŋ,
hilu tĕhĕr atura ṅkā ndā t-anĕmbaḥ tan ĕmbiḥ,
t-alapi lara nirākūŋ kāri ṅūnin tiniṅgal*

{drutawilambita}
⏑ ⏑ ⏑ | – ⏑ ⏑ | – ⏑ ⏑ | – ⏑ ⏓ = :12:

Aŧa masö praƀu ƀūpati dampati,
praṇata ƀakti ri saŋ Ibu luḥ humīs,
matutur iŋ lara duḥka nirāṙ kasaḥ,
pĕkulakĕn tanayā nira yan masū*

saṅ ibu saŋ ƀaratottama kékayī,
paḍa maṅimbuh aṅĕmbih amèri luḥ,
Ikana taŋ lara tan lara yan larad,
Apan inak tĕka yan tĕka saŋ Anak*

Apa kunaŋ Ikanaŋ lara yan waluy,
I tĕka niŋ suka kāla kalāṅgara,
kadi ya kimburu héwa rikaŋ suka,
tĕka madĕḥ ya madĕg taya maŋlarad*

lalu tan éraṅ ikaŋ lara yaṙ sĕlat,
tan awĕliŋ liniput nikanaŋ suka,
marahakĕn suka duḥka nikaŋ sarāt,
hana rikèŋ dadi tan dadi yāpasaḥ*

lara harĕŋ suka lāka sakaṇḍa ya,
kadi ta maṅsi ǥināṣa masaṅǥani,
nya si śarīra ya gaṅśa pamaṅsyana,
ya hibĕkan suka duḥka lanā pisan*

pisaniṅun papasāha sahāya ya,
yaya tatan hana malwaṅ ataḥ rikā,
ri kadadinya maganti siliḥ talu,
t-alupa tèŋ lara yan kahiḍĕp suka*

suka magöŋ Amrĕtopama yan hilī,
ri wulakan-wulakanya ya luḥ tibā,
lara-larad malilaŋ kahilī hilaŋ,
winasĕhan nikanaŋ suka saṅgama*

ndi ta paran ni taṅis wĕkasan kunĕŋ,
si guyu lèn si gayéka madöḥ Ikā,
gĕrĕmĕ lèn si giraŋ niṅ anak tĕka,
wĕnaṅ anaṅhara mūrakĕnaŋ Unĕŋ*

praƀu wiƀīṣaṇa wānararāja lèn,
sira pinājarakĕn Umasö parĕŋ,
paḍa manĕmbah i-saŋ mamĕkul Anak,
Ikana wasya Awās tĕka saŋ tamuy*

dadi gumanti ta saŋ ƀaratomasö,
masidĕkuŋ sira ƀakti ri saŋ kaka,
kaka kataṅgama ṅ-āmsih i-saŋ Ari,
dudutakĕn pinĕkul r-usapi-ŋ rahi*

tĕka ta saŋ kula gotra kadaŋ-kadaŋ,
mararakan mara ƀakti masö kabèḥ,
parĕṅ anĕmbah anambĕhi haṙṣaja,
sayuti takwani téka ṅaran nikā*

syapa Ikā syapikè syapa ko kariḥ,
Aku kariḥ syanu ko wĕka saŋ Anu,
tuhamu yuḥ malawas Alupāku yuḥ,
bapamu yuḥ magĕlĕm mapikat puyuḥ*

nahan ikādi ni śabda nirān guyu,
minaki citta nikaŋ kula baṙ titi,
titisi yāmrĕta riŋ hati yan liriŋ,
hana hamunya giraŋnya minaṅkana*

{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:33: = :105:

gaja raŧa ya madan madĕg taṇḍa rakryan manĕmbaḥ maluy tomuliḥ paŋhulū ṅ-aśwa hastī sumantryādi saŋ mantri paŋhañjur ājār ikaŋ rāja māṙggomasö saŋ Anak wanwa sakwèḥ nikaŋ māgĕman yāgĕm āmöṅakĕn śrī mabārāja mawwat padékān padan tan kadan wwa-wwahan bāp kĕbo kambiṅ akwèḥ Iwak wök kĕna s-sĕmpalan rĕmpa-rĕmpaḥ parĕŋ,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:33: = :105:
parujar ajajarojar ājāri saŋ maŋjawat pawwata wwatnya tanwan lawan tawwa-tawwan taya-ŋ śūnyahastātĕhĕṙ tāśilāhyun tumontona saŋ ƀūpati ṅkān patiṅkaḥ patiḥ saŋ patiḥ saṅka gaṅsal gĕgöŋ śīla tūt saṅkalā taṙ halaŋ tan kalĕṅké manaḥ maṅkana-ŋ gusti tātaṙ wagus tīkṣṇabudđi prayatna-ŋ watĕk rāma-rāmāratā yātatā,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:30: = :96:
salaku nira muliḥ salīlāsalimbé salampé kinarwan payuŋ guywa-guywan yaŧālālanā niŋ manaḥ monĕṅ āsiḥ mahā yaṙ panaṇḍuŋ tinuṇḍuŋ I-ḍĕḥ rāga hétu-n paṅunté sĕkaṙ taṙ tinaṅgap malök héwa riŋ bwat manaṇḍuŋ Umantun tan aṅgā kisat maŋliriŋ đīra-đīrāṙdđa cumbun gitĕl yaṙ tĕpak taŋ ḍaḍa,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:30: = :96:
ƀarata kawuri Aṙdđa méraŋ Umantuk katon saŋ kakāsiḥ tumuntun siraŋ kāsih-onĕŋ sumāmbīkanaŋ sāmbya-sāmbyan niṅ amriḥ Inak niŋ siwo māsirékopaman kāri saŋ kapwa māsiḥ manoliḥ mulat n-ton saṅ antĕn Umantun maṅanti-ŋ mahāntĕn Umĕṅgĕp Ikaŋ pawwat akwèḥ dumūnīkanaŋ wré mawa-ŋ ƀūṣaṇa*

{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:32: = :102:

wija-wijah arĕbut-rĕbut wānarāṅĕmbut-ĕmbut tikĕl taŋ tĕbū māmbĕt-āmbĕt lakunyā ṅinum riŋ mahāmāṙgga waṙ~giŋ Awak duḥ nikaŋnyū kumūkuṙ kinūranya tékā ḍaḍanyāṙdđa mamwas masö wwaḥ nikaŋ tal huwus pinraṅan nā paṅantyantyananyé siraŋ dampatī mériṅ éraŋ Ikaŋ wré Apan yāpanoṅsil sumāmbyāsiwo tūt hawan,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:32: = :102:
tĕka sira ri samīpa niŋ rājya rājñékanaŋ wānarā rāđanā đāna donyānumāné manaḥ niŋ manonton maniñjo wijaḥ sāwatĕk hiñji-hiñji n-paniñjo wanāwan lawan hyasnyalīlā rumumbay rikaŋ kālasaṅkérikaŋ haṙṣa saṅkā riṅ ūni n-pasot-sot sumot saŋ sumāđyāŋ sarāt sidđakāṙyyān tĕkā riŋ tĕkan yaṙ tĕkā ṅké muwaḥ,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:34: = :108:
ƀaraŧa sira marĕk gumantī siraŋ lakṣmaṇāñāmaré mꜽnda mārin pakampil Inambil niraŋ lakṣmaṇānimbaṅ iŋ wīra śatruǥna r-ambil payuŋ saŋ nalāganti maŋđāraṇa-ŋ catra ratna prayatné hulu śrī mahārāja sampūṙṇna sampat sirāṙ pat supātrāhalĕp yaṙ payuŋ niŋ jagat pāt Upāyopamö sāma dānāduluṙ ḍaṇḍa ƀédān papiṇḍāṙ katon,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:35: = :111:
sahana nira tatā rikaŋ rājya haṙṣān panuŋsuŋ mpu ḍaŋ hyaŋ ḍaṅ ācāṙyya sācāra sopācaraŋ Aṙgǥa Ꜽṙśānti śānta-ŋ manaḥ naṙttakī yāṅigĕl lèn hanāṅgīta naṅgay nagéry-āgiraŋ gāmarārūm asaṅǥaṙṣa yādwandwa kapwomadĕg mindĕr-indĕṙ Umindak Umuṇḍak miḍik riŋ paras yābrĕbĕt bāp mahāsāra masraŋ makaṅsīnusī rāmya baṇḍuŋ lawan kinnara*

{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:41: = :129:

wataṅan atiśayāhĕnī mās maṇiknéka waṙṇnānataṙ tāratamyātirāmya-ŋ mahāmandapāpūṙwwa śoƀāhatĕp mās pirak ratna mutya pralĕmbanya lambénya yābāŋ sinindūra duḥ niŋ duray ṅkān uray cāmarāṅkĕn kumisnyāhirĕŋ rĕṅganānā wanèḥ tūt ata ṅkān tatiŋ taṅluh ātap lawan kya-kya lèn waḥ nikaŋnyū gaḍiŋ Ādya Uttuṅga ƀinnāniṅis wismayāpan mahārāja muṅgwiŋ mahāratna siṅhāsanātyujwala,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:44: = :138:
narapati sira dampatī prāpta sāmpun maluṅguḥ tumūt saŋ tamuy makrama ꝁyāti lĕṅkāđipa mwaŋ siraŋ wānaréndrāśilèŋ ratnasiṅhāsanānūt i-saŋ kékayīputra somitra śatruǥna sāmpun makĕmbaŋ mamuṇḍut pasuṇḍuk nikā saŋ matutwan matūtan halĕp dé niṅ aṅdāni hantrantri gaṇḍaŋ mahāmāṅsa sèsī nikaŋ sāgara lwaḥ Alas lwā niṅ āmbĕk rahasyad wuwus tat wĕnaŋ maṙṇnitékaŋ Umuṅgwiŋ limas mās masowé magantiŋ mawèwèḥ lanā,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:42: = :132:
kapibala riṅ alun-n-alun loṙ dinānan niraŋ jāmbawān agra paŋktī tatātūt susénādi tan sénujaṙ śrī mahārāja kapwānaḍaḥ yaṙ taḍaḥ taŋ Umuṅgwiŋ gĕḍaḥ drāk sasīđu-ŋ sumāṙ māsawâtyanta jaṙṇniḥ hapènī mahāpāna muṅgwiŋ pané mās Inaṅsū nikā saŋ matoṙ sök tĕké soṙ ṅ-atoṙ Īṅitū pūṙṇna gémpor ikaŋ wré sawèt niŋ wĕrö waṙṇna sindūra tékā ḍaḍanyāḍaḍut yātĕnĕŋ ḍaḥ kahīsan Asiŋ séninumnyāturaḥ,
{daṇḍaka}
⏑ ⏑ ⏑ | ⏑ ⏑ ⏑ | [ – ⏑ – ] ×:43: = :135:
kadi ta ya sinĕpaŋ kapö niŋ kapindrākupik kapwa daṙppān kapat kāpusan dé nikaŋ mađya mađwī madān yomadĕg Aṙdđa mèdan manĕmbaḥ manāmbīŋ manāmbut ya tutwan mamĕṇḍĕḥ sumaṇḍiŋ paḍāhyāṅgupit rāwaṇāstāsiṅ énak kiduŋnyān kadaŋ taṙ pahī mwaŋ kiduŋ daṙppa dé niŋ kiduŋ lèn suliŋ saŋ magĕṇḍiŋ salaṅsaŋ Ikaŋ tāmarāsiŋ Asiŋ moni ménak manojñé manaḥ niŋ watĕk wānarāṅaṅguran pujyanāpañ jĕnĕk yaṇ ḍĕṅö gāmara*

{mahā daṇḍaka}
 [ ⏑ ⏑ – ] ×:476: = :1428:

naranāŧa raǥūttama ƀoga ƀinukti lawan ǥariṇī nira pūṙṇna pĕnuḥ pinaṅan pinagantyakĕn iŋ mananĕk dinadak-dadak énak-inak ya ta-tambul ikaŋ sumĕḍaḥ sakarĕŋ sinaranta paranti nirantara taŋ malariḥ maṅaliḥ masiliḥ-silihan sumĕlaŋ sumiliḥ mamaṅan maṅinum sakarĕŋ saka rĕmba nikā sakarĕŋ Umaluy pwa matoṙ maduluṙ mawuwuḥ-wuwuhowah-uwaḥ ta paṅan nira dé niṅ anékarasādƀuta ṣadrasa dibya suganđamahā mahaṅĕt mĕrĕṅĕt sira dénya mĕtu-ŋ hariṅĕt kĕna mađya madĕg madarāga masö saṅ awèḥ jĕnu kumkuma candana tīsnya marūm panirām nira rāmya rikaŋ ḍaḍa bāhu gulū tĕka riŋ twas atīs rumĕsĕp śuci cāmara somya mirīŋ ramaṇīya ṅ-ĕmās sumuké sira yaṙ pasĕkaṙ suka baṙ pulaṅ utpala cāmpaka bolu gaḍuŋ puḍak utkaṭa sāri Arūm tumurun ta sirèŋ natar ériṅ-iriŋ kalawan ta siraŋ Ari ƀāra guṇottama saŋ ƀaratāṙ para té sira saŋ tinamuy r-adĕg iŋ bala wānara yaṙ panaḍaḥ maṅinum wwara baṇḍa si ƀaṇḍira nāma parö ri siraŋ ƀaratomilu manwagaté gati saŋ tamuy uttama dénya diné wruha yāta tumakwani saŋ tinamuy mapa kālah-alaḥ Apa tāmbĕha tambulasiŋ kakuraŋ kurawuŋ kurapas kurahan-hana maṇḍaga riŋ raga sugwan ĕmās wwara piṇḍaṅ apiṇḍa lawan bakasĕm pakasaṅśaya haywa tamuy-tamuyan yan asömasi wantĕna saṅgiṅ irāhira hèrakĕnā sakarĕŋ mwaṅ arīṅa-riṅan Iriṅĕn tĕka dé niṅ atoṙ sahajān hibĕkī Inuman tan umāna tĕkèŋ mawĕrö wwara hantiga lumwaṅalap gĕtĕm apya mapāta rasanya rasénisi sīsyanikā Inamĕṙ nira saŋ walakas lĕkasan magaway rasa ƀaṅgi wiƀāga nikaŋ guṇaƀoga tamaṙ tama tā dadi ƀaṅga r-usiṙ suƀago matakut kuyaśā-kuyaśa-ŋ makarī sakarĕŋ makarā-kirakĕn ta ya siŋ matasak matasé kahiris ta haraḥ kuya taṅli pawèhakĕn osĕn-usĕn nda hanus hunus īku pinaṅgaṅakĕn taṅ ikān putihan ri ḍatĕŋ walikāpĕs-apĕs mwas ikā hati niŋ hyu lawan pya nikaŋ hawulāmrak inaṅsi ṅ-usīra pasāra ya satwa śaśā wana kuṙkuṭa Ugra rasottama tad warahĕn Irikaŋ hitamāṅsa hanèŋ Aji sūpakaśāstra milu-ŋ lulu kambiṅ anuŋ maharĕŋ wayawak ruti wūru-wurū prit awoṙ puyuh uttama laṇḍak iṅantya tĕmĕn rasa tuṅgal i-tiṅgiliṅ iṅgalakĕn pwa Asiŋ matasak kalalaḥ tikanaŋ kalalaḥ katĕké sira wānara wīra warĕg I-rasā kalalaḥ nira kāla nikā harĕp anta yadin tĕka riŋ paṅĕlān paṅalap ta piriŋ satapī katupaŋ kurupuk-k-ararus ḍaḍaṅan hawan iŋ warawan wulatī tatiṅan ta kaṅ anta manaṅgap atuṅgayapan paramèŋ rasa pojaraniŋ sajagat rasa kalwaṅ akĕndĕl arūm awuduk mapĕḍak malikĕt-likĕt alwat ikā gilutĕn ṅ hulu kantaka rīnuhuma-ŋ talukan tuliriŋ kupaṅan pwa ṅ-irāh-irah éraṅa saŋ mananĕk yadiyan wirasā ya rasāna wanèḥnya baniŋnya lawaṙ-lawaranya gulay-gulayanya lĕmĕŋ-lĕmĕṅanya pĕṅĕt-pĕṅĕtanya hasĕm-hasĕmanya takiḥ-takihanya sarad-saradanya kulub-kulubanya bĕnĕm-bĕnĕmanya taman sipi riŋ mahĕmuk hulam īŋ rĕcahan ta pĕcĕl-pĕcĕlan śuci taṙ pacalan cĕcĕp iŋ jruk asin nasi tāsi saménaka yan paṅinum wway ahaywa ta sanđi hana-ŋ mađu śīra jalaṇḍaka santĕn arūm tala mastaka laṇḍuga naṅka salak ya salaḥ winilaŋ ǥrĕta pūra kipiŋ tila moda tulađya paṅan paṅasī wwara puñcakatak sisilan panisil ta kukap nda kukup sagĕlista tamaṙ kĕbĕs āt Aṅinum wway atīs nda nihan ta maṅan Uwi naṅka pisaŋ waraṅan ꝑala dibya salak Inumī surasĕkṣurasārun-arun taruṇī taṅinum susu paŧya putĕṙ tan isĕp ta jukut manis énak awās luput īŋ lĕpĕt énak ikénatakan kinapuṙ-kapuran Aparan kawĕkasnya wĕkas niṅ arūm awuduk sakalé kalisālwat ikā palikĕt lakĕtan kinuñit nda kĕta t-wulati-ŋ manĕtĕk-nĕtĕk iŋ paṅĕlan Umalap ta mahā maharĕp tiru ƀāwa nikaŋ manabĕḥ murawān paṅuliŋ sĕsĕban kadi ƀāwa nikaŋ wwaṅ aboṇḍi widagđa miṅis kumayaŋ-kayaṅ aṅkĕn ulaḥnya maṅindĕlakĕn lĕṅa riŋ kawali n-taru ƀinna kisiknya ya gumyatakĕn nika maṅgurapay matama pwa ya pat mawĕrö wiratīŋ kupatay tamataṙ kagaway pabubuṙ susu śudđa putus riṅ atīs hati niŋ kĕna madya madanda ta gucꞓaka kĕmbaṅ arumpukan āpa kariḥ pakĕnā niṅ inak ya Iké ꝑala lālana saŋ wijayèŋ raṇa maṅguhakĕn śri ya ƀoga magöŋ Ikaṅ uttama ƀakti sadā ri ƀaṭāra mahéśwara hétu nikaŋ ƀuwanān kasukāna muwaḥ-muwahāta krĕta,

{basantatilaka}
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = :14:

nā liŋ nikaŋ suƀaga ƀaṇḍa si ƀaṇḍirāṅliŋ,
sumwāgaté sagati saŋ tinamuy tinakwan,
lāwan siraŋ ƀarata mojar-ujaṙ ya mojar,
Āpan ya hapti ri siraŋ praƀu ƀrĕtya kāsiḥ*

sāmpun samāpta paripūṙṇna pinūja-pūjā,
saŋ wānaréśwara wiƀīṣaṇa kapwa tuṣṭa,
sanđyākulĕm wulan awās ya katoñ catuṙŧī,
saśrī manojña gumawaŋ gumawé ṅ-unĕŋ hyun*

maṅkā naréndra tumamā ri dalĕm kaḍatwan,
mwaŋ saŋ tamuy praƀu wiƀīṣaṇa wānaréndra,
riŋ ratnamaṇḍapa palaṅka malit tilāmnya,
ṅkā r-uṅgu saŋ tamuy aturwa kinon wisāta*

saŋ rāma rāmya maduluṙ tumamèṅ umaḥ mās,
sampat samodaya lawan dayitā su-sītā,
r-uṅgaḥ ta riŋ grĕha tilām umaḍaŋ suganđa,
pañjut ḍuḍuk jamaṇikojwala bidđanāga*

saṅkā rikaŋ lawas amukti wiyoga ṅūni,
saŋ kāmadéwa sumawuŋ sira yaṙ tĕka ṅkā,
saŋ kāsih-āsih alulut sira toṣađāna,
saṅkāna niŋ swakula wrĕdđya Anak ya donya*

muṅgwiŋ tilām kadi ta mabrata lagna-lagnī,
saṅkèṅ aliṅsaṅĕn asāk wĕḍihan lawan kèn,
đyāyī manaḥ r-aṅĕn-aṅĕn rasa tatwa sūkṣma,
pūjāpratiṣṭa gawayan nira guhyaliṅga*

trus dé nirāṅaṅĕn-aṅĕn tumuju-ŋ rahasya,
limpad pĕpĕk pakĕna saŋ hyaṅ awās kapaṅguḥ,
suṇḍul sabīṅaniṅ alit kahiḍĕp rasanya,
r-aƀyāsa yaṙ lagi-laginya makin mawās ya*

ṅwaŋ yan huwus priyawiyoga muwaḥ mapaṅguḥ,
tātan paḍékana lawan ṅwaṅ awahwa-wahwan,
hyun kūŋ lulut tutur uśāna nahan duluṙnya,
yékā mawèḥ rasa wiśéṣa ri saŋ mapaṅguḥ*

Ambö nikaŋ jĕnu sumāṙ ya mamrĕdđyakĕn hyun,
sĕṅsöṅ ikāṅinum-inum magawé kadaṙppān,
ras-ras nikaŋ Unĕṅ agöŋ ya makon ataṅhya,
dé niŋ lulut kadi pulut rumakĕt jugālwat*

saŋ rāsikāta rasikān rumasé rasa ṅkā,
tan wruḥ ṅhulun tuna tĕmĕn rikana kṣamākĕn,
wātsyāyanāji madanodaya sanđisūtra,
ṅkāƀyāsa dénta ya paṅawruha riŋ rasa ṅka*

{waṅśapatrapatita}
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓ = :17:

sāmpun ikaŋ sukottama-taman sawinuwus adawā,
riŋ rahinomuwaḥ Inisukan saṅ atiŧi tinamuy,
pañcami ṣāṣi saptami taman pĕgat ikaṅ aṅinum,
prāpta riṅ aṣṭamī nawami riŋ daśami mahuwusan*

{malinī}
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = :15:

suka-suka sira kāliḥ saŋ tamuy kapwa mamwīt,
r-uliha r-ulihakĕn śrī paŋdĕmak śrī naréndra,
gaja raŧa turaga strī dāsa-dāsī swadéśa,
tinarima sapawèwèḥ śrī mahārāja mulya*

{śāṙddūlawikrīḍita}
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = :19:

lāwan saŋ trijaṭā manĕmbah umasö mamwīt ri saŋ ƀūpati,
mwan ri śrī janakātmajā tamar adoḥ tan saḥ sumaṇḍiŋ lanā,
dèwī māsih awèḥ sirāta dĕmakan wastrādi lèn ƀūṣaṇa,
sakwèḥ-kwèḥ nikanaŋ wiśéṣa ya pawèḥ bāp wwaŋ hulun mās maṇik*

{dođakawrĕtta}
– ⏑ ⏑ | – ⏑ ⏑ | – ⏑ ⏑ | – ⏓ = :11:

tuṣṭa manaḥ nira saŋ trijaṭāsiḥ,
ssĕmbahakĕn dĕmakan ri naréndra,
haṙṣa mulat mawĕkas nrĕpaputrī,
lwiṙ nira ṅūni rikaŋ pura lĕṅkā*

ndaḥ trijaṭāri nihan Ujaraṅkwa,
tāt alupā ri laranta ta ṅūni,
kāla nikāt para riŋ talagārūm,
riŋ watu riŋ wulakan kita tāṅhyaŋ*

{prahaṙṣiṇī}:26.41 
– – – | ⏑ ⏑ ⏑ | ⏑ – ⏑ | – ⏑ – | ⏓ = :13:

wrĕkṣāgöŋ ya ta pinaranta śūnya-śūnyān,
hyaŋ duṙggā gaṇapati bāp banaspati ṅkā,
sĕṅkan duṙggama maruhuṙ ya duṙgga māṙgga,
duṙgrāhyān inaṅĕn-aṅĕn paranta tāṅhyaŋ*

sotāgöŋ pamĕnaṅa saŋ naréndra riŋ praŋ,
lāwan yak muwaha muliḥ tĕkèṅ ayođyā,
pūjāntāta sira kabèḥ rikaŋ sayogya,
yékān tuhwakĕna tulūsakĕnta siḥ ta*

{turagagati}
– ⏑ – | ⏑ ⏑ ⏑ | – ⏑ ⏑ | ⏑ ⏑ ⏓ = :12:

haṅsa sātus irikaŋ sara lĕpasĕn,
rīṅ alas mahiṣa sèwu ya lĕpasĕn,
sāṙwudā-ŋ wiwi rikaŋ giri lĕpasĕn,
sotku yan luputa riŋ lara lĕpasĕn*

prāṙŧanaṅku ri ƀaṭāra ya gawayĕn,
riŋ prasāda ta mujèŋ kanaka maṇik,
brāhmaṇādi wiku sajjana guṇawān,
ƀojanāna saha dakṣiṇa saꝑala*

{swāgata}
– ⏑ – | ⏑ ⏑ ⏑ | – ⏑ ⏑ | – ⏓ = :11:

hāḥ lumampaha wisāta kitāntĕn,
sāntĕn iŋ suka-sukaṅku ta dènta,
tan hanékana sukanta ta dèṅku,
ndaḥ Ariṅku suꝁamāṙgga kitāntĕn*

yan hanékana kunĕŋ ta Unĕŋta,
riŋ Aśoka ta kitāt sukacitta,
tulya tāku ya hanā hiḍĕpĕnta,
satya māmbĕka ta nitya kitāntĕn*

nyā ta liŋ nira ta saŋ nrĕpaputrī,
tuṣṭa saŋ tamuy anĕmbah umaṅkat,
saŋ wiƀīṣaṇa kapīśwara luṅhā,
riŋ swadéśa pinaran nira śīǥra*

{mālaƀāriṇi}
⏑ ⏑ – | ⏑ ⏑ – | ⏑ – ⏑ | – ⏓ = :11:
⏑ ⏑ – | – ⏑ ⏑ | – ⏑ – | ⏑ – ⏓ = :12:

sira kapwa muliḥ Umaṙ~sukāŋ rāt,
naranāŧā kawĕkas humaywakĕn rāt,
wariṅin sira bođi möbikiŋ rāt,
kayu sāmpaŋ rwa ta pāŋ nirāmrĕtèŋ rāt*

{Aśwalalita}
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ ⏓ = :23:

jaya paraméśwarātiśaya śakti nāŧa nikanaŋ jagattraya kita,
praṇata hatiṅku nitya ri sukunta tātan alupā lanā matutura,
Ikana ꝑalā ni ƀakti ni hatiṅku rāt ya ta tumūta ƀaktya ri kita,
kalawan ikiŋ suƀāṣita kaŧā saƀākĕna rĕṅön rasanya suƀaga*

{rāgakusuma}
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = :23:

sākṣāt manmaŧa śīla saŋ raǥusutāmĕnuhi wiṣayađaṙmma riŋ sarāt,
ṅkān rāmāyaṇa ƀadrawāda nira moǥa mawaṅi rumĕsĕp tĕké hati,
saŋ yogīśwara śiṣṭa saŋ sujana śudđa manah ira huwus macé sira,
byaktāwās ucapanta riŋ juluṅ adomuꝁa pinakanimitta niŋ lĕpas*

yékī kāraṇa ni ṅhulun tumura sota ni carita nirāñjanapriya,
mahyun moliha lāƀa pāwana tumirwa guṇa nira saṅ āṙyya paṇḍita,
tus-tus niŋ kajanānurāga nira riŋ ƀuwana saꝑala dibya saṅgrahan,
dé ni ṅwaŋ tuna budđi tan pahamĕṅan palar apulih ahĕlya kośala*

{tiḍak ḍikĕtahui}
⏑ ⏑ ⏑ | ⏑ ⏑ ⏑ | ⏑ ⏑ ⏑ | ⏑ ⏑ ⏑ | ⏑ ⏑ ⏑ | ⏑ ⏑ ⏑ | ⏑ ⏑ ⏑ | ⏑ ⏑ ⏑ | ⏑ ⏑ ⏓ = :27:

kṣama sahana-hana sujana kuśala saꝑala pinuji pinaraga sinaguṇa,
ṅhulun ikana huluna ri kita ta maṅalapa ta guṇa pala-palar umuṅupa,
Apan ika saṅ atiśaya guṇa nira ta pinakaguru mamuhara kalĕpasĕn,
kusuma suraƀi ya paḍa nira manulari waṅi suyaśa satata śuci marūm*

{Iti rāmāyaṇa samāpta}

#Awiǥnamāstu#

tĕlaḥ sĕlĕsꜽ ḍisalin naskaḥ kakawin rāmāyaṇa, pada hari jumat,:22: Agustus :2025:, pukul :22:30: wa,I,ba, Oleḥ geśa mahendra cunyaḍa di bintaro, taṅĕraŋ selatan *Ōṃ śantiḥ-śantiḥ śantiḥ Ōṃ*