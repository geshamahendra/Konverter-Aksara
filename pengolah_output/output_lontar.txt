[kakawin sumanasāntaka,
#Awiǥnama astu#

<jagadđita>:1 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

%saŋ hyaŋ hyaŋ pinakādidewa ni karas para kawi makatattwa ṅ akṣara,saŋ saṅkan paran iŋ palambaṅ atiduṙllaƀa kahanan ira n kawīśwara,saŋ sūkṣmê kukus iŋ tanaḥ kinikir iŋ kuku ri sĕḍĕṅ iṅ aṅrĕgĕp laṅö,māyākāra winimba nitya sinamāđi manurunana caṇḍi pustaka*1:1:1*

sambanđanya k aṅaṙccanê pada nirâhyun ajar ajara milwa riŋ kawi,yekī kāraṇa ni ṅhulun praṇata ƀakti ri sira magawe namaskrĕti,luṅgaḥ niŋ kalaṅön sapuṅgĕl asĕkaṙ kakawin inuparĕṅgan iŋ laṅö,puṣpāñjalya ri jöŋ nira n sumanasāntaka caritakĕnâstu sanmatan*1:2:2*

pūṙwwaprastuti niŋ kaŧā hana sira dwija taruṇa suśīla subrata,śiṣyâgastya sira prakāśa karĕṅö kasutapan ira nora tan wruha,ꝁyātîŋ rāt trĕṇawindu nāma pinakesi niṅ ujar ujar iŋ kadewatan,sakweḥ niŋ hyaṅ anaṅśayê hyuna nirâṅadĕha ri paṅadĕg surāđipa*1:3:3*

ndan saŋ hyaŋ suranāŧa muꝁya pinakādi niṅ awĕdi manaṅśayê hati,lwiṙ tan duḥka sira ndan i twas awiweka riṅ aṅĕnana de niṅ olaha,gūḋākāra nira n wikalpa kadi tan hana panaha nahā nirâlaha,prāyê saŋ suyaśa n tĕka ŋ ƀaya sakêŋ musuh awĕdi kaciry-anâwĕdi*1:4:4*

wwantĕn rakwa warāpsarī linĕwih iŋ sa haripada wagĕd wicakṣaṇa,prajña dyaḥ hariṇīṅaranya tuwi waṅśaja wĕka wĕka dewaputrikā,sākṣāt hrū nikaṅ indracāpa suƀagêṅid iṅidan i hayunya dug siṅī,Aṅhiŋ sāra hiḍĕp hyaṅ indra śaraṇāśraya paṅalaha śakti niŋ tapa*1:5:5*

yekī rakwa kinon hyaṅ indra marĕkâṅucap ucapa rahasya riŋ taman,śīǥrânĕmbah acum wulat nika sinuṅsuṅ iṅ ujar amanis priyambada,Om putrī saṅ anĕmwa kāṣṭaguṇan aṅhilaṅakĕna kaśaktin iŋ tapa,Aṅhiŋ māsku sinamƀawâsiha paṅöbana niṅ aśaraṇêŋ kadewatan*1:6:6*

wwantĕn brāhmaṇa sidđiśakti magawe tapa katĕka tĕkêŋ surālaya,maṅde saṅśaya ni ṅhulun ndan alĕmĕḥ katĕṅĕra ri wikalpa niŋ hati,saŋkṣepanya lumampahânaku mamañcana maṅĕnĕsa tan parowaṅa,Eñjiŋ māsku lumakwa wörakĕna riŋ hima sumiliba tan hana wruha*1:7:7*

nāhan de nira mojar asru paṅutus nira lumarisa tan wruh iŋ ƀaya,kepwan dyaḥ hariṇī katon gĕgĕh i suṅsut ira yadin apakṣa laṅǥana,rĕs lāwan pagĕh iŋ kaƀaktin ika kāraṇa niki n uƀaya n lumampaha,paṅgil paṅhwata janma liŋnya sĕḍĕṅanya karahatana riŋ pamañcanan*1:8:8*

mantuk dyaḥ hariṇī manĕmbah i surendra ri wijila nikā madandana,Eñjiŋ maṅkat akañcugâdarupa ƀūṣaṇa nika pinasaŋnya tūt hĕnū,tan kwâmbĕknya lumampa lampah aṅĕliḥ kasusu laku nikâṅhade hade,denyâđaṙmma ri de nirâṅutus amiǥnanana tapa tatan hanâṅrwaṅi*1:9:9*

ṅūni n pamwit i jöŋ surendra mamĕgĕŋ taṅis inimur imuṙ kinölakĕn,maṅke n sāmpun adoḥ lakunya wĕnaṅ aṅlĕpasakĕna taṅisnya riŋ hawan,lagy-ânambatakĕn laranya kasihan pati sĕsĕl anĕsĕl purākrĕta,tūt māṙggāmbara luḥnya tan papĕgatan drawa kadi titis iŋ maṇik bañu*1:10:10*

kāṅĕn denya katuhwan iŋ giṇa mamiǥnani tapa wipaŧâgawe hala,yadyastun kawaśā pira ŋ suꝁa tĕmun yan amuhara hala ndya don ikā,mwaŋ yan tan kawaśā katon tĕtĕp i śāpa nira paṅawaśanya tan wuruŋ,kodāsīnan irêka ta pwa pinalaṙ palar ika siha saŋ hyaṅ īśwara*1:11:11*

mampĕḥ mātra laranya luḥnya pinakembuh i manis i matanya yan wulat,luṅsuṙ luṅsur ikaŋ tapiḥ pinakatambĕh i raras i tĕṅaḥ nikâlaris,hrĕknyâlwan ya samaṙ samaṙ tuna tunâmuwuhi manis i de nikâṅucap,Aśrī waṙṇna nikâṅĕliḥ wĕnĕs ikâṅhalĕpi kadi wĕnĕs niṅ abrata*1:12:12*

luṅhā lampah ikânĕlat ri hirĕṅ iŋ gagana hanan awās hanan samaṙ,rĕp mukṣânusup iŋ rĕmĕŋ kadi wulan lumaku kasaputan lamad lamad,lwiṙ wintaŋ sumurup katonan ika riŋ wĕkasan asĕmu maṙmmakê kapö,rĕm niŋ meǥa tinūtakĕnya manicip nicipi jawuh awaṙṇna cātaka*1:13:13*

rāmyanya n pamĕgat laṅit lĕpas adoḥ tĕka ri sadawatā nikaŋ limut,Agyā de ni panas hyaṅ aṙkka karaṇanya n alisuh atawĕŋ tawĕŋ hima,prāpta ŋ truḥ sumaput praƀāwa ni lakunya wahu mari huyaŋnya kāṅinan,tūt gaṅgâhawan indracāpa tumurun lari nika suꝁa mampir iŋ wukiṙ*1:14:14*

watw-ânuṅgul amaṙwwatâhrit aguhâtupis atiba tiban latāṅkura,ṅkā teka n dumunuŋ lukaṙ ni darupanya pinahayu lugas siniṅsĕtan,tistis tan hana tīṙŧayātra wiku śakty-atapa katĕmu śūnya kewala,Aṅhiŋ handiwa handiwâgarawalan katĕmu marĕk anuṅsuṅ iŋ guyu*1:15:15*

priṅgâtyanta ruhuṙnya mānuṣa paran wĕnaṅa mara ri doḥnya duṙggama,ṅhiŋ saŋ paṇḍita saŋ huwus tumĕmu ṅ aṣṭaguṇa sira wĕnaŋ marêrika,hetu dyaḥ hariṇī wĕnaŋ mara kajanman ika saꝑala dewakanyakā,lĕṙ denya n tumurun sawaŋ garagatī tumurun ahawan antih antihan*1:16:16*

tiṅhalnyâbayaṅan mamet i patapan saṅ atapa parananya bañcanan,riŋ winđyācala rîndrakīla salĕbak wukir ika pinaran katuṅkulan,mwaŋ riŋ rewatakāgra ganđamadanādri masamun apa tan hanâtapa,hetunya n ƀramitâpĕgâkuliliṅan kadi pakalaṅan iŋ niśākara*1:17:17*

lambuŋ niŋ himawān kidul hana ta paṙwwata śuci patapan hañaṙ katon,tumraŋ teja nika praƀāwa nira saŋ sutapa tilaka niŋ jitendriya,Aṅlīlâṅililan pahoman ira söḥ kukus ika maṅadĕg nirantara,lwīr oṅkāra mawindunāda kadi hĕnwa nira hĕlĕm anĕmwa śūnyatā*1:18:18*

budđi dyaḥ hariṇī tumiṅhal irikaŋ patapan asĕmu haṙṣa niścaya,byaktâwās trĕṇawindu ta pwa makapājaran iki liṅ ikânĕhĕṙ marĕk,līlâṅambah i hambal iŋ jalada saṅsaya samar asamun hibĕk jawuḥ,miṅsoṙ lwīr ahawan turun turunan iŋ gupura suꝁa hanan kadînuluṙ*1:19:19*

prāptêŋ paṙwwata śūnya kaywan ika pakṣa wukir asĕgĕh iŋ hañaṙ ḍatĕŋ,haṙyyan mwaŋ hujuṅan sakêŋ pisaṅ alasnya rumarasah amet kalālatā,sakweḥ niŋ wulakan sumaṅgraha bañunya walahar ika pakṣa sāgara,jaṅgâṅambĕki pakṣa kasturi waṅinya hinaturakĕn iŋ drĕs iŋ barat*1:20:20*

wahw-âron anak iŋ pakis haji katon sukĕt i pasusupanya duṙggama,sakweḥ niŋ kayu nora tan pagati de niṅ anila tĕka riŋ trĕṇāṅkura,ndan trāsâsĕpi tan paron kapanasan paḍa ragas amalaṙ malaṙ jawuḥ,waṅkal seṅwan alīt alīt bataṅ agöṅa hĕlĕm i paṅadĕgnya riŋ juraŋ*1:21:21*

lwiṙ tan pahyaṅ ikāṅ alas hana giraŋnya wahu linawad iŋ warāpsarī,tapwan maṙmma dahat panuṅsuṅ ika kewala kusuma yayā maweḥ suꝁa,lumrâkweḥ tumibêŋ gĕluŋ kadi tinap sawaṅ aṅit aṅitan sĕkaṙ taji,kady-âṅĕmbaṅ akon aṅantya pakamaṅgala nika tanĕmĕn ya dewatī*1:22:22*

lĕŋlĕŋ niŋ talagânamaṙ tasik anak tuna tuna kawi nora maṅlĕṅĕŋ,paṅgaŋ wwadnya kakumbah iŋ bañu suluṙnya wahu mĕtu satuŋtuṅ iŋ tanaḥ,I groŋ groṅ i pasiṙ pasiṙnya mawatu dyan aniru niru piṇḍa niŋ karas,līlâṅanti darā putiḥnya kadi śaṅꝁa madulur aṅurambat iŋ hĕnī*1:23:23*

ṅkā ta dyaḥ hariṇī marâdyus amĕḍaṙ tĕṅah abuṅah amawwahan gaḍiŋ,māliḥ ṣaṭpada niŋ saroruha maliwran i wĕtis ika kesisan tapiḥ,romanyâwilĕtan marê susu nikâniru niru rakĕt iŋ lumut lumut,kĕmbaŋ niŋ kumudâṅliliṙ kadi tinaṅhi winulatan ikâṅdadak mĕkaṙ*1:24:24*

<jagadnāŧa>:2 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^ri sāmpun ika mĕntas aṅliga ligā kadi taman aśarīra dewatī,titis titis ikaŋ wĕhaŋ satitis iŋ bañu wulakan anumbĕr iŋ paras,lumöṅ amiluluk gaḍiŋ kahudanan susu nika kasarambahan bañu,sirat ni bañu niŋ gĕluŋ kinirab aṅhiribi kukus i sāri niŋ puḍak*2:1:25*

titis ni mađu niŋ mađubrata baṅun lĕṅa waṅi humaḍaŋ hanêŋ śilā,pawitra hana tīṙŧa niṙmmala sumaṅgraha ri harĕp awaṙṇna pahyasan,hrĕbuk hrĕbuk i kĕmbaṅ iŋ sarasijâsĕmu hawu hawu muṅgu riŋ cupu,hirĕŋ ni kucup iŋ trikañcu sumĕlat kadi sipat awawan puḍak puḍak*2:2:26*

lumampah aṅĕliḥ kaṅelan apa tan tahu mahas ahas iŋ wanāśrama,sĕkaṙ niṅ asanâmayuŋ kuniṅ apiṇḍa mamayuṅana kāla niŋ panas,paḍâṅrĕs atatā ŋ wuluḥ kadi harĕp tĕkĕnakĕna tan intar aṅhaḍaŋ,gaḍuŋ kadi kamāsihĕn paḍa lumuŋ baṅun aharĕp anuntunêŋ hĕnū*2:3:27*

huwus tĕka riṅ āśramâṅiṅĕt iṅĕt ry-ulaha nika mĕne n panĕmbaha,nĕhĕṙ lumaku muṅgah iŋ gupura saṅśaya manaha nahā marê dalĕm,Aluṅguh irikaŋ bukuṙ paṅaraṅanya nĕhĕr asidĕhâṅure gĕluŋ,cĕcĕk masahuran sakê wuri pinakpak ika pinakadūta niŋ hala*2:4:28*

<nawahaṙṣa>:3 
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19

^ƀagawān trĕṇawindu sĕḍĕṅ ajapa nitya śiwasmaraṇa,Asamāđi kumöl katĕmu hĕniṅ i budđi nira n humĕnĕŋ,dwija śukla suśīla sira pinakadaṙśśana riŋ patapan,kadi wꜽṣṇawawimba pawulatan ira n pamutĕṙ guduha*3:1:29*

I rare nira ṅūni hati nira hibĕk sukĕt aṅrahabi,Inĕnö ni rajaḥ tamah ira karaṇanya n aron asĕwö,Atuha pwa sira wruh aṅaji guṇa niŋ guru nora kari,hana sattwaguṇâmaṅani sukĕt i budđi nira n patapa*3:2:30*

wijayêŋ patapan dwijawara makasāđana yoga nira,Anukūla ri jöŋ nira sahana niṅ indriya nora wani,Aṇimā laǥimādi kakaratala de ni samāđi nira,kamumukṣuhan aṅhaḍa marĕk akĕliṙ swaśarīra nira*3:3:31*

ri huwus ni samāđi nira linĕsu rakwa harĕp mijila,Anĕlat rarab iŋ rĕrĕb aṅuraṅi tan panĕlĕs harĕpan,larap iŋ kilat iŋ gagana kadi dinĕmwan aganti lumöŋ,paṅapö ni gĕrĕḥnya kadi mamisiki n hana wāhu ḍatĕŋ*3:4:32*

<jagadnāŧa>:4 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^mijil muniwarâhawan hĕniṅ i budđi nira laku nirâṅhade hade,pijĕṙ mulat i posik iŋ jalađi rāmya tĕpi nika katuṅku tuṅkulan,ri tiṅhal ira riŋ bukuṙ saṅ araras winulatan ira maṅligā ligā,ya kāraṇa nira n parâgarawalan saṅ ahayu tumuluy madan tapiḥ*4:1:33*

saṅ ugratapa niṙwīkara tamūyan wĕkas iṅ ahayū riŋ kādĕwatan,salaḥ sĕmu manis manis nira baṅun manis iṅ anĕmu mitra riŋ hĕnū,dudū suꝁa nira n mulat paḍa lawan suꝁa niṅ atamuyan kadaŋ kadaŋ,Ikaŋ turida rāga sāmpun amatĕḥ milu milu mamiratyakĕn manaḥ*4:2:34*

Aniṅsĕti hĕniŋ ni budđi nira śudđa ni basahan ira n siniṅsĕtan,subadđa daluwaŋ siṅī pinakabadđa nira pamađa riŋ rajaḥ tamaḥ,samaṙ tura turaḥ ni ƀasma nira paṅgĕsĕṅ ira wiṣayâtĕmaḥ hawu,jamaŋ kadi mahā taraṅtaṅĕn i sampĕt ira huwus anampĕtîndriya*4:3:35*

marĕk sira sulakṣaṇâdara maṅakṣama kamĕna nira n paluṅguha,katon upaśamâtalaṅkup aṅagĕm kayu kanaka supattralepana,tamuy nira masewa đaṙmma pakatonan i manah ika ƀakti kewala,prasidđa guru śiṣya rūpa nira kālih i papupul irêrikaŋ bukuṙ*4:4:36*

Anĕmbah ikaṅ apsarī mĕtu rarasnya tan asarag aṅambĕk ambĕki,lĕmĕs ni luṅayanya kālih ajajaṙ kadi pĕpĕsa kahambĕṅ iŋ susu,laris ni jarijinya sāmpun atalaṅkup inayat inamĕṙ marêŋ muꝁa,Amatyakĕn i raśmi raśmi ni liriŋnya n api miṅay aṅīrakĕn wulat*4:5:37*

lanâṅiṅĕt iṅĕt dwijeśwara tumon hayu nika winiweka riŋ hati,tulis kanaka wahw-inuṅkaban aṅāśraya ri buṅah ika n paƀūṣaṇa,Ahadyan ahĕnĕŋ nĕhĕṙ masidĕhâsĕmu taruban i kāla niŋ gawe,yadin haliwatêŋ saƀā tan alaraŋ halĕpakĕna maḍampa mās tatuṙ*4:6:38*

sinaṅśaya nirâlumâluñuta mađya nika kulayĕn iŋ pasaṅgaman,suśūnya winaliŋ nirêmwa gamĕlĕn ri kahiḍĕpan ikôṇḍuh oṇḍuhan,wĕtisnya kadi maṙwwi maṅgarita paṅkwakĕna kahiḍĕpanya de nira,muꝁanya gumawaŋ ya rakwa tinahâlwaṅa hilaṅa ri kāla niŋ tilĕm*4:7:39*

hyaṅ iŋ nagara kālasan pawulatanya n anuruni rikaŋ wanāśrama,mađubrata baṅun pinañjiṅan ikâṅidĕri salaga mĕtta riŋ sĕkaṙ,puḍak kadi panĕmpa nĕmpahan ikâsĕmu maniliha lambay iŋ ṭikā,Amānuṣa hayunya kenaka nikâmulaṅunakĕna riŋ jitendriya*4:8:40*

kayogyan iṅ apiṇḍa ratna liniṅiṙ saparana nika ta pwa hĕmbanĕn,hade kumĕḍapa n wulat yan aṅadĕg tĕhĕr aṅadĕga tan paluṅguha,yadin lukara kenya tan wruh amahaywa kahalĕp ika denya n aṅligā,sawaŋ sawaṅ iṅ aṅhĕmū guyu kapantĕs ika pamapaganya riŋ wulat*4:9:41*

<basantatilaka>:5 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14

^Āścaṙyya budđi ƀagawān trĕṇawindu denya,ndātan hana hyun ira mātra sumöṅa riŋ twas,kewalya susŧira manaḥ nira tan prapañca,maswāgatâmanis ujaṙ nira sāṙjjawâtwaŋ*5:1:42*

rakryan kṣamākĕna kamîbu paran kitâri,strī tan wruh iŋ ƀaya ri duṙggama niŋ wanādri,Aṅhiŋ katon kita wĕnaŋ mara niṙwīkāra,prāptâṅĕnĕs maniluman baṅun indrajāla*5:2:43*

Āsĕṅka ni ṅhulun i māsku tĕkanta maṅko,strī niŋ wiśeṣapuruṣa praƀu cakrawaṙtti,tan saḥ kinuṇḍaṅ i sĕḍĕŋ niṅ aburwa burwan,ndā ṅke n katĕmwa samayanta lawan priyanta*5:3:44*

strī tan pađaṙmma ta kunaŋ kita kāri śoka,swāminta tan pahamĕṅan kawi tan pawasŧa,Ambĕkta wikwa manusup nusupêṅ alas göŋ,sambin hiḍĕpta wulikĕn palarĕn katĕmwa*5:4:45*

Anwam kunaŋ kita katuṅhapan iŋ bapebu,muṅgw-iŋ kadaŋ maṅupapīra maweḥ larâmbĕk,māṙgganta lampus aṅusiṙ wanadeśa śūnya,Ahyun lumakwa wiku kilya rarā wiratya*5:5:46*

hyaŋ hyaŋ niṅ āśrama kunaŋ kita diwyacakṣuḥ,wruḥ riŋ jitendriya sadābrata tan kĕnêŋ strī,budđinta moǥa mawĕlas mulat iŋ daridra,prāptânurun paran ikā paṅanugrahanta*5:6:47*

rakryan hiḍĕpku ri hayunta sakêŋ wanādri,Ambĕt ni sinwam iṅ aśoka marê tĕṅaḥta,molaḥ kadînĕluk ĕluk luṅ ikaŋ gaḍuŋ mrik,tan saḥ katon i luṅayanta lĕmĕs lĕmĕsnya*5:7:48*

Amraŋ baṅ iŋ katirah aṙjja hanê laṭinta,tuñjuŋ birū mĕkar alurw-akusū suganđa,māliḥ lurunya mamanis kawawê matanta,mimbâmarāśraya tikĕlnya hanê halista*5:8:49*

polaḥ nikaŋ kusumasāri hanê wiwalta,maṅgiṣṭa wāhu rinĕmĕk tumibê kĕcapta,paṅhrĕŋ nikaŋ ƀramara muṅgw-i taṅis taṅista,hīs niŋ tusāra rumarab makajanma luḥta*5:9:50*

sandeha budđi mami de ni halĕpta māsku,dūra n manuṣya kita kewala dewaputrī,de niŋ manaṙkka ri ḍatĕŋta mahāpraƀāwa,saṅkê hyaṅ indra mapa donta waraḥ kamîbu*5:10:51*

nāhan panaṙkka nira maṙmma dahat rasanya,mambö tilam kadi huwus wruh i rumrum iŋ strī,śrĕṅgāra dewaduhitā kawĕlad hatinya,maṅgĕḥ ri budđi ƀagawān kĕna bañcananya*5:11:52*

<Akrĕti>:6 
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓ = 22

^suraputrikā sumahur ādara mulat awiraŋ tumuṅkul anaṅis,ƀagawān rĕṅön pawarah i ṅhulun aṅusir aṅāśrayê kadi kita,taha tan sakê surapati n ḍatĕṅ aṅĕnĕs amet pradeśa wĕgilĕn,mwaṅ asamƀawa n hyaṅa niṅ āśrama panaha nahā dwijeśwara hade*6:1:53*

tuwi tan manuṣya maniwi praƀu madulur aburwa burwa riṅ alas,hayu ni ṅhulun taha tan antuk iṅ aṅalap alap sakêŋ giriwana,riṅ apa n rarâharĕpa wikwa manusupa manĕmbahêŋ wiku talun,pisaniṅw-ajalwa kawi mūṙcꞓita layat alaṅö manambaṅ anadin*6:2:54*

ƀagawān manĕḥta huniṅan humulunakĕn awaknya tan patĕbusan,tuwi hetu niŋ mara ri jöŋ dwija taruṇa ƀaṭāra đaṙmma maṅutus,I ratĕŋ nikaŋ brata samāđi kakawaśa tĕkapta sāmpun amatĕḥ,mĕtu tan pasaṅkan inucap wulatana tariman ṅhulun ꝑala nika*6:3:55*

hyaṅĕn i ṅhulun ri pada saŋ dwija taruṇa kaśudđyanôtus utusĕn,pisanīṅw-anĕṅgaha mĕne n pasuruhana sĕkaṙ lawan bañu damu,marĕkêŋ paturwan aṅisapwakĕna suku munīndra riŋ pakasutan,tan asamƀawa n hulun anaṅhuluna yan apuyĕŋ dwijaṙṣi majapa*6:4:56*

Arĕnaḥ tĕkapnya n aṅucap kama riṅ ujar amiǥnani brata tapa,mata mesi luḥ saha taṅis winulatakĕn ikā wineh amanisa,Ajajaṙ pasaṅgraha nikā susu waṅi ni pipinya lāgi sumaji,kadi pādapâṅlih alaris tĕṅah ika pasĕnāha ri dwijawara*6:5:57*

Umĕnĕŋ dwijaṙṣi rumase wacana nika tĕkā waśâṅhamu hamu,smaradūta kewala manisnya n aṅucap ataṅis lanâmĕlas arĕp,wĕkasan dwijendra wihikan ry-aƀimata nika yan pamiǥnani tapa,mĕtu kadwijātyan ira nora kawĕdi nira sāhasânapaŧani*6:6:58*

<jagadnāŧa>:7 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^Aḍā wipaŧa ko pakojar iku đūṙtta tan aharĕp i haywa niŋ tapa,huwus wruh aku yan pakona suranāŧa karaṇamu ḍatĕŋ mamañcana,Ikaŋ hala gawemu tan wuruṅ amaṅsulana malĕsanêri ko mĕne,manuṣya tĕmahamwa tan waluya riŋ surapada wĕkasamwa dewatī*7:1:59*

yadin śatasahasraƀāgan i suꝁaṅku n ataki taki niṣparigraha,taŧāpi kapana n samaṅkana suꝁaṅkwa k aṅusira suꝁêŋ surālaya,hana pwa suꝁa niŋ manuṣya masamāgama mapa ta gawe nikâđama,lĕhĕŋ juga ṅ anĕmwa pātaka sakêŋ katuduhana kabañcanâtapa*7:2:60*

nahan liṅ ira sāhasâṅḍawuhi śāpa nĕhĕr anudiṅî kiwâṅdĕlö,prapañca surakanyakā kahilaṅan hurip apĕga ri tan sih iŋ wiđi,ri doṣa nika rāga rāga n aṅusiṙ sutapa pisaniṅūn kabañcana,Alum kadi gaḍuŋ pinuṅgĕl aṅayuḥ sĕkar iṅ asana tan wuruŋ pĕjaḥ*7:3:61*

tumuṅkul i harĕp dwijaṙṣi makacāmana rarab i lĕbū ni jöŋ nira,hanan kadi waśâṅdĕlö nĕhĕr aminta winaluyakĕn iŋ surālaya,mĕhāḥ salahasâtĕpak jaja manĕmbah aḍĕkuh amalaṙ kasanmata,Apan harĕp iṅ antaśāpa karaṇanya n aṅucap amanis maṅañjali*7:4:62*

dwijaṙṣi huripĕn ṅhulun titisanâmrĕta waluyakĕnêŋ kadewatan,Ĕmās maṇik anekawastu kĕta ṅ enaka panĕbusa ni ṅhulun hurip,ṅhulun pwa kasihan muwaḥ syapa pametana pirak i rikaŋ tapowana,mataŋnya k anaṅis panĕmbaha ri jöŋta panĕbusa ri jīwa ni ṅhulun*7:5:63*

tuhanku ƀagawānku hāḥ sipi lalista wulatana manĕḥta kāsy-asiḥ,harĕp muliha tan wĕnaŋ mulih aṅantya ri kita kita melik i ṅhulun,Unĕŋ niṅ abapebu tiṅhalana denta mapa karika hetu niŋ hĕnĕŋ,kĕdö harĕp anona māti kĕna śāpa karika kita tan wruh iŋ wĕlas*7:6:64*

Ahā mpu wihikan ṅhulun ri wuyuṅanta kalalarana śudđa niŋ tapa,kṣamākĕna manĕḥta tan tugĕtananta sakasalah i śīla ni ṅhulun,prasidđa kita paṇḍitânumata riŋ wiguṇa wipaŧa tan wruh iŋ krama,si sĕmbah ika jampya niŋ kadi kita n lumĕkasa wuyuṅ iŋ kadi ṅhulun*7:7:65*

kucup niṅ asanâluru ndan amalaṙ karirisana ri taṅgal iŋ kapat,gaḍuŋ lumay aṅolakĕn tawaṅ aluŋluṅan amalar anĕmwa rambatan,hĕlaŋ midĕr anambayaŋ saha taṅis kapanasan amalaṙ drĕs iŋ jawuḥ,ṅhulun pwa kalaran mataŋnya k amalaṙ turunana wara de dwijeśwara*7:8:66*

Ahā pahalawö ta koṅ awakana ŋ kapalaṅ alaṅ i demu n apsarī,kadaŋ kadaṅa de bapebu pĕkulĕmwa paḍa kari sirêŋ kadewatan,pĕjaḥ ṅaran iki syapêka ta taṅis taṅisana mulatâsihêri ko,wĕlasku ri hayunya sis mapa tikī hamĕṅana niki yan pĕjaḥ mĕne*7:9:67*

ƀaṭāra suranāŧa tiṅhalana de nrĕpati kasih arĕp patik haji,huwus kalĕmahan śināpa kapana n maluya muwah i pāda saŋ praƀu,hilaŋ manĕ manĕḥ surāđipati tan wuruṅa pĕjaha riŋ pamañcanan,riṅ āśrama wĕkas ni jīwita patik haji wiꝑala pakon surāđipa*7:10:68*

praƀu praƀu rĕṅön taṅis ni hariṇī kapĕgan aputĕk aṅhiḍĕp lara,pĕjaḥ pinatiwaṙ kinonakĕn i tan kawĕnaṅ ika gawe dinohakĕn,Ikaŋ gati śināpa sis ya katahā ya katĕmu tuluṅĕn patik haji,pati pwa balik iŋ hurip lara lalis pwa balika ni wĕlas surāđipa*7:11:69*

wijil sahana saŋ hyaṅ iŋ kusuma wāhu sumalaga nihan lawad ṅhulun,hurip gĕlisa ni ṅhulun ya palakunta ri yatiwara haywa tâsuwe,kunaŋ yan agĕgĕḥ dwijaṙṣi palalun sawuyuṅ ira sadenya saṅkulĕn,tuhun kita lumĕṇḍwa lĕṇḍwa ri śawaṅku gĕsĕṅĕn i pañaṇḍi niŋ wuṅū*7:12:70*

manis ni mata ni ṅhulun labuhĕn iŋ jalađi luh irikaŋ tasik mađu,raras ni waja ni ṅhulun hañutĕn iŋ śrigaḍiṅ i pucak iŋ gunuŋ gula,lĕmĕs ni lĕṅĕn i ṅhulun lĕpasĕn iŋ gaḍuṅ aṅĕlih aṅolakĕn tawaŋ,laris ni wĕtis i ṅhulun kĕkĕsananta kĕmitana ni dèwa niŋ puḍak*7:13:71*

kĕlab ni tapih i ṅhulun suji ya teki pupulakĕn i posik iŋ sĕkaṙ,pataṅkis i giriṅsiṅ i ṅhulun aṅantya ri lĕṅĕṅ i kiriñciṅ iŋ bañu,pĕnĕd ni laku ni ṅhulun tan asarag waluyakĕna ri lampah iŋ liman,pĕpö ni panaṅisku tan kahuniṅā ḍawuhakĕna ri śabda niŋ cucuṙ*7:14:72*

Ameta maṅunĕŋ galuḥ kita pamorana ni kusut i roma ni ṅhulun,ri mimba ni taman ta paṅlĕpasananta ri rĕṅu ni halisku yan tikĕl,gĕmuḥ ni susu ni ṅhulun wahu mijil tuhañaṅakĕna riŋ pucaŋ gaḍiŋ,wĕnĕs ni muꝁa ni ṅhulun hañutĕn iŋ wulan inĕmukan iŋ lamad lamad*7:15:73*

pamādapa ni mađya ni ṅhulun aros kirimakĕn iṅ aśokapādapa,Ĕbun hana ri tuŋtuṅ iŋ trĕṇalatāṅkura patuwawanê luh i ṅhulun,lawan pañurigênunus ni paṅawakku rakĕtakĕna denta riŋ tulis,luṅid ni kuku ni ṅhulun turuṅ aṅanya ri jaja jajar iŋ sĕkaṙ taji*7:16:74*

nahan śruti ni de nikânaṅis atuŋtuṅ ucapan amĕlas mĕlas harĕp,samasta para dèwa sūkṣma humĕnĕŋ tinaṅisan ika tan hanâṅlawad,Arĕs hawa hawākĕnâwĕdi kumöl wruh i gĕgĕh i wuyuŋ dwijeśwara,paḍâṅrĕs anaṅis naṅis taṅis ikā piniturun ika muṅgu riŋ waneḥ*7:17:75*

taṅis taṅis i dèwa niŋ kusuma sūkṣma tinaṅisakĕn iŋ mađubrata,taṅis niṅ amarāśrayêŋ wulan awā tinaṅisakĕn i śabda niŋ cucuṙ,taṅis taṅis i dèwa niŋ jalada cātaka manaṅisakĕn hanêŋ tawaŋ,taṅis taṅis i dèwa niŋ masa kapat tinaṅisakĕn i gĕntĕr iŋ patĕṙ*7:18:76*

muwaḥ dyah anu mojar asrĕt ucapanya tuna tuna sinambaṅan taṅis,mpu ḍaŋ hyaṅ apa tāh inanti ni manĕḥta paṅuṣađa ri duḥka ni ṅhulun,yatan hana hineṙ manĕḥ dwijawarâsiha humuripana ṅhuwus pĕjaḥ,kṣamākĕna magöŋ ṅhulun mpu warahĕn duga duga mara tan harĕp harĕp*7:19:77*

nahan rasa ni de nikânaṅis aminta winaluyakĕn iŋ kadewatan,Uđāni ƀagawān paṅawruhana de nira mulat amanis wawaŋ lipuṙ,Apuy siniram iŋ jawuḥ paḍa ni suṅsut ira tan agĕgĕḥ wawaŋ paḍĕm,sĕrĕḥ waṅi lawan duh iŋ wwah aramĕs ri waja paḍa ni de nirâṅucap*7:20:78*

paran karika tan sihaṅkwa ri kitânaku kita karikâpan uttama,manuṣya tuwi sāwakanya yan atön mara mara hiniḍĕp kadaŋ kadaŋ,kunaŋ saṅ agawe laranta paramāṙŧa nira sira ƀaṭāra śaṅkara,lukat ni kapalaŋ nikaŋ sukrĕta māṙgga ni kapalaṅ i denta dewatī*7:21:79*

priyanta riṅ anādijanma dadi mānuṣa lituhayu sūṙyyawaṅśaja,narendra raǥu rakwa mānak aniru prakaśita suƀagêŋ purāntara,Apañjy-aja đanuṙdđarânwam isi niŋ raǥunagara turuŋ smarātura,tuhun kita dine ƀaṭāra yugalanya muwah akurĕnâsihê kita*7:22:80*

kunaŋ pwa siha ni ṅhulun ri kita tan kalawasana dadinta mānuṣa,Aṅālihana kapraƀun kita lawan saṅ aja suꝁa sarājya tuṅgalĕn,tuhun pamĕkasanta wīja sawijîrika kita maluyêŋ kadewatan,sĕkaṙ sumanasântakanta ya tikâmĕgatakĕna ri śāpa ni ṅhulun*7:23:81*

huwus pwa kita mantuk iŋ surapadânaku katĕka tĕkêŋ wwaluŋ tahun,samaṅkana narendra saŋ kawĕkas iŋ nagara muliha riŋ kadewatan,Apaṅgiha muwaḥ lawan kita tumĕmwakĕna ꝑala nikaŋ kadigjayan,mataŋnya pahayun manaḥta suꝁamāṙgga matĕmahana rājaputrikā*7:24:82*

nahan rasa ni de nirâmĕgati śāpa nira tĕhĕr ajaṙ satorasiḥ,ri mūla ni dadinya len tĕmahananya tinalatah irâgalaṙ taṅan,kunaŋ pwa wĕkasan hiḍĕpnya ri kaśāpa nika kadi wineh anugraha,Unĕŋnya matĕmaḥ luh adrĕs i kapö lara turida nikâtĕmaḥ taṅis*7:25:83*

<jagadđita>:8 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^hāḥ saŋ mukṣa ri luḥku tan pahamĕṅan namu namu pĕjah iŋ pasaṅgaman,maṅke pwâmbĕka niŋ prahāsana bisâṅhari harih iṅ arĕs pinaṅkwakĕn,ṅūni n hyaŋ kita riŋ surālaya manĕḥta milu matĕmahan warāpsarī,maṅke pwâṅdadi rājaputra kita heṙ ṅhulun atĕmaha rājaputrikā*8:1:84*

hāḥ swāmiṅku dudut ṅhulun ri juraṅ iŋ lĕpihan alal aṅölakĕn laṅö,hĕmban riŋ wwat aśokapādapa tĕṅaḥku pagamĕlana luṅgah iŋ gaḍuŋ,suŋsuŋ riŋ maṅunĕŋ galuḥ lulut unĕṅku ri kita kaka tan wĕnaŋ kinas,riŋ paṇḍan haḍaṅĕn ṅhulun lumaku śoka laku laku ṭikâhawan puḍak*8:2:85*

nāhan ṅrĕs ṅrĕs i samba sambat ika kāsihan alal apasaḥ lawan priya,tan siḥ niŋ wiđi moǥa tan patuluṅan karaṇa nika manĕmwakĕn lara,de niŋ gyānya tumĕmwa janma saṅ aniṅgalakĕn iriya riŋ kadewatan,Amwit matya manĕmbah iŋ dwijawarânĕhĕr aṅusapi luḥnya riŋ sabuk*8:3:86*

<jagadnāŧa>:9 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^huwus praṇata ƀakti tan paśaraṇāśraya mati lumah iŋ pamañcanan,humuŋ taṅis i sundarī nikaṅ alas hinariwuwu ni śabda niŋ gaguŋ,rĕrĕb kusumasāri tan papĕgatan kĕtug i tĕḍun iṅ eṙttalîŋ juraŋ,luṅ iŋ gaḍuṅ aṅindracāpa humaḍaŋ hawana nika madadya mānuṣa*9:1:87*

hyaṅ agni hana riŋ śarīra mijil aṅgĕsĕṅi śawa nikâgilaŋ gilaŋ,kasidđyan ira saŋ dwijaṙṣi gumawe dilah ika karaṇanya n ujwala,bukuṙ pamiḍaran ndatan milu gĕsĕŋ kadi jalada rinĕṅgan iŋ kilat,samantaji paḍĕm tuhun hana kukusnya kari sakukus iŋ damaṙ pĕjaḥ*9:2:88*

hayunya milu ƀasmiƀūta tĕka riŋ gĕluṅ ahawuk amiṇḍa riŋ kukus,lumöŋ wa nikaṅ asŧi mātra kadi śeṣa ni luru ni matanya yan wulat,baṅun tura turaḥ nikaŋ sipat ikaŋ latu latu tumibā paḍâhirĕŋ,hilaŋ sinirir iŋ samīraṇa hawunya tumuluy anarīra riŋ hrĕbuk*9:3:89*

<jagadđita>:10 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^saŋ hyaŋ niŋ suraloka tan pahamĕṅan namu namu pĕjah iŋ pamañcanan,sūkṣmâṅjanma marêŋ widaṙbƀanagarī sira ta pinakasāri niŋ sarāt,putrī śrī kraŧakeśikeśwara nĕhĕṙ hayu nira kadi ṅūni n apsarī,ꝁyāti śrîndumatī panaṅgah i sira n pamuꝁa kadi śaśaṅka pūṙṇnama*10:1:90*

lwīr iŋ swapna wijil nirâdƀuta karĕṅwan i wali nira riŋ kadewatan,rĕmrĕm taŋ daśadeśa de ni sahab iŋ jaladakusuma muṅgu riŋ tawaŋ,lĕŋlĕŋ de ni gĕrĕḥnya ṣaṭpada maliwran apupul irikaŋ limut hrĕbuk,sumyuk taŋ mađupuṣpawaṙṣa maduluṙ jaya jaya ri jayā nrĕpātmajā*10:2:91*

ṅūni n tuṅgal anak nareśwara lawö manah ira ri wijil nrĕpātmajā,ndātan pembuh ikaŋ suꝁê sira baṅun bañu humidĕṅ aṅanti riŋ ranu,maṅke n pembuh anak nirâhayu sinamƀawa maṅadĕha lakṣmi niŋ purī,Embuḥ göŋ kadi sāgara rwab amĕpĕk suꝁa nira ri wijil nrĕpātmajā*10:3:92*

rakryan saŋ pinakeña rakwa kulawaṅśa wĕka wĕka kadaŋ kadaŋ haji,Aśrī waṙṇna nirâraras kadi saroja kinĕlabakĕn iŋ ṙyyak iŋ bañu,de niŋ mĕñcuh aṅambĕk ambĕki saƀāwa nira tĕka hirĕŋ kineriṅan,suswan bāhwan agasyak aṅhalĕpakĕn wruh iṅ aṅinakanê tuhan tuhan*10:4:93*

lāwan towi nirâhalĕp marĕka hadyana kunaṅ asawaŋ priyambada,ndan paṙṇnaḥ kaka de nirêña nira karwa sira paḍa suśīla wīṙyyawan,kāliḥ kālih irâṅharis haris anuswani rahina wĕṅî suputrikā,saṅkêŋ swaṙgga hulun tuhâṅgĕh ira ṅūni ri hana nira riŋ kadewatan*10:5:94*

wwaŋ ri jro juru niŋ mĕṅĕs pinarĕk iŋ wagĕd amirit i hatwik iŋ manis,sakwan selwan atūt manaḥnya kalawan kabayan iṅ arĕjêŋ kaguṇḍikan,tuṅgal riŋ katĕkāsihan lawan ikaŋ pinuji pinakagusti riŋ raras,rūm rakryan nrĕpaputrikā mawa hayunya tuhu ratu ni raśmi niŋ prajā*10:6:95*

strī māwak caturaṅga saƀya tan aŧāni panagara tĕkâhawan raŧa,prāyâpāmbĕkan aśwasañcari lakunya wagĕd aniru lampah iŋ liman,nistanya n wiparīta rūpa nika tan kasah i pada narendraputrikā,himpĕṙ peka minantryakĕn huwus aƀūṣaṇa hinalĕpakĕn yayâhala*10:7:96*

rakryan rājasutânwam eṅgal atuhâṅiṅĕt iṅĕtakĕn aṅdĕlö tawaŋ,Aṅliŋliŋ kinahaṙṣan iŋ kaka kakâmwaṅi sira rinĕbut pinaṅkwakĕn,kahyun hyun kumurĕb kurĕb kumĕdal asriṅ aniru niru putra niŋ pĕñu,wahw-âhuntw-aputiḥ katon sĕḍĕṅ irâsĕmu guyu baṅun aṅhĕmū mĕnuṙ*10:8:97*

solaḥ ƀāwa nirâmaṅun sih aṅĕwaḥ bapa bapa juga de nirâṅucap,yan paṅjaṅkah aṅaṅguh aṅguhi gumoḥ lumaris asĕmu lĕmbu kanyakā,mogâhyaŋ sira yan maluṅguh ararĕm tumiru tiru paluṅguh iŋ gaṇa,yan sore mulat iŋ wulan wruh awawā wulan anuduhi wimba niŋ wulan*10:9:98*

Endaḥ budđi nikaŋ waneḥ mamitaṅis mitaṅis i sira haṙṣa riŋ taṅis,Eṅgal mary-anaṅis pinakpak amanis wulat ira sinawe pinaṅkwakĕn,len tekaŋ harĕp iŋ halâhala halan mamalaku hala hāsyakāraṇa,maṅkin tībra raras narendratanayâhayu ri huwus ira n paweh ala*10:10:99*

Anwam tapwan apâsarik hayu nirân inaṅĕtan apupuk ri wunbunan,tan paṅde hala tambĕh iŋ hayu bajaŋ bajaṅ ira mata niŋ lawak bulu,pantĕs yan pagĕlaŋ lawe wĕnaṅ i kāla nira kapĕjahan rare bajaŋ,tambā niŋ sĕgu tuŋtuṅ iŋ sĕrĕh aṅimbuhi manis ira yan hanê rahi*10:11:100*

ndi nyū danta paḍā mĕne n lĕwiha yan marĕk i sira sĕḍĕŋ pinaṅkwakĕn,lāwan ketaka dūra n aṅhiriba nista nika n inuparĕṅgan iŋ ṭikā,sakweḥ niŋ kusumâwĕnĕs pinakataṇḍiṅ ira wawaṅ alum sakêŋ taṅan,maṅgĕḥ de niṅ anuswanî sira dudū lawan anak anakan sinuswakĕn*10:12:101*

Eṅgal wruḥ tinitaḥ bisâtaratayan wĕgig aṅadĕg adĕg wawaŋ tibā,guywan wruḥ makukuk bayan tinañakĕn kahanan ira bisâtukup mata,sorêsuk malĕbū lĕbū cala kinon ahuwusana ya saṅkan iŋ taṅis,haṙṣânon gigirĕn sirâṅgyat anĕpak bisu bisu nĕhĕr aṅgigiṙ gigiṙ*10:13:102*

dudw-aṅkĕn wĕṅi de nira n wruh aṅucap mari bisu bisu saṅsayâbĕnĕṙ,sāmpun rakwa sirâpupak pinakapūṙwwaka nira n aṅajî munīśwara,prajña wruḥ ri kalīṅa niŋ pada kadi wruh alawas anulus wicakṣaṇa,Eṅgal paŧya ri kaprayogan i rusit niṅ aji kadi tĕmaḥ saraswatī*10:14:103*

Umwat śīǥra tuwuḥ nirâhayu sawaŋ salaga niṅ asanâṅrĕṅö gĕrĕḥ,tapwan wruḥ riṅ iraŋ dahat kalukaran tapih awuda wudâgĕlaŋ gĕlaŋ,tan pendaḥ lĕṅĕṅ iŋ wuluḥ gaḍiṅ i kāla ni pamilĕt i luṅgah iŋ gaḍuŋ,mambĕt mađya nirâwĕlū buṅah i waṙṇna nika kadi giliŋ giliŋ kuñit*10:15:104*

niṙwā tan pagūṇa ŋ pūpuṙ pinakāpahyas ira tĕwas aweḥ kram Iŋ muꝁa,dūrâṅhaywana tan padon sipat irâṅlĕtuhi ri hĕniṅ iŋ matâbiru,lāwan taŋ paṅĕluk lĕṅĕn wiꝑala yeka karaṇa ni halis nira n tikĕl,wyaṙŧâŋ tūlahanânukĕṙ nukĕri tan wuruṅ amaṅunakĕn srĕt iŋ susu*10:16:105*

sumraŋ sraŋ mata wahw-atön ri lĕṅĕṅ iŋ gĕrĕh aṅirim irim lawan riris,Aṅlūd ry-ambĕk ira n rimaŋ taṅis ikaŋ ƀramara kalilipĕn saḍĕk hrĕbuk,yan sore ri huwus nirâhawu hawu wruh amawa kalaṅön irêŋ nataṙ,Aṅhĕmban karas esi ƀāṣa pinakānak anakan ira tan sah iŋ tanaḥ*10:17:106*

piṇḍa dwādaśawaṙṣa kāla ni wijil nira rumara rara n hanê dalĕm,yan paṅhyas hyasi moǥa tan kawanĕhan tiniru tiru sade nirâṅhyasi,sotan ta ṅhyaṅ iṅ indraloka kapana n tan apĕnĕda tĕmaḥnya mānuṣa,lakṣmī niŋ nagarâhulap mulat i rūpa nira n ahayu katwaṅ iŋ tulis*10:18:107*

miṅkil tapwan agöŋ payođara nirâṅlĕwihi buṅah i tuŋtuṅ iŋ gaḍiŋ,hyaŋ hiŋ tāman aṅiṇḍarat sĕmu ni rūpa nira n ahayu muṅgu riŋ taman,tistis lālana tan hanâṅiriṅakĕn laku nira kadi tan tuhan tuhan,molaḥ sumpiṅ irâsanâlum awĕnĕs baṅun awĕdi ri luñcip iŋ mata*10:19:108*

paṅrāt niŋ kalaṅön tinurwakĕn irêŋ watu karaṅ aṅilo wway iŋ ranu,tan śoƀā humiriŋ lumaḥ makakaraŋ hulu lĕṅĕn ira mūṙcꞓitâṅligā,paṇḍan raṅkaṅ aṅöbi tan panisi mātra ri sira n apulaŋ lawan hrĕbuk,Amrĕm karwa karas lĕṅĕŋ kadi ṭikā piniturun inamĕṙ sakêŋ puḍak*10:20:109*

maṅkin maṙmma narendra māsih anĕkāni samaṅinakanê manaḥ nira,budđi śrī parameśwarī suꝁa makānak i sira samanaḥ nirênariḥ,maṅke n tan hana wahw-atakwan ahiḍĕp nrĕpati tĕka sirâṅhĕmū guyu,maṅgĕḥ budđi nirâjajaṙ lawan anak nira baṅun aṅabehi jīwita*10:21:110*

saŋ ƀojânak irâtuhâpagĕh ikaŋ guṇa ri sira paṅawruh iŋ ratu,sākṣāt prāṇawa Īśwara nrĕpati kāsih ira sira suśīla nītimān,Aṅhiŋ rakwa pakö nareśwara ri ƀūmi nira sira sadā janapriya,maṅgĕḥ rowaṅ irâṅadĕg ri hiḍĕp iŋ mulat i suꝁa nira n paḍâpagĕḥ*10:22:111*

ndan griŋ saŋ praƀu saṅsayâbwat atĕlĕb maṅinak inaki tan tulus waras,tĕṅrān iŋ hurip iŋ śarīra paḍa rūkṣa mawarah i tĕkā nikaŋ pati,yekā hetu nirâṅutus marĕka riŋ dwijawara rĕṣi śꜽwa sogata,mwaŋ mantrī winĕkas wĕkas nira n anak nira sumiliha ratwa haywa len*10:23:112*

sakweḥ saŋ winĕkas wĕkas paḍa tĕñuḥ twas ira kahĕnĕṅan mulat juga,de niŋ duḥka tumon i kāsy-asih i saŋ kawĕkas ira dumeḥ sirâsiha,mojaṙ mātra pĕgat pĕgat wĕkasan amrih asayut amĕlas mĕlas harĕp,luḥ lāwan sĕkĕl iŋ taṅis dulur i de nira sumahur i śabda saŋ praƀu*10:24:113*

he nāŧaṅku huwus kapaṅku wacana nrĕpati rasa nirâwĕkas wĕkas,An saŋ ƀoja gumantya ratwakĕna yadyapi pĕjaha mĕne nareśwara,ndan lwiṙ wyaṙŧa ḍawuḥ ni śabda naranāŧa ri sama marĕk aṅlawad lawad,Āpan ṅhiŋ sira keṅĕ keṅĕt alawas kumalilirana kapraƀun haji*10:25:114*

śaktin de naranāŧa haywa lĕsu saŋ praƀu tahapana wedya kinkinĕn,śrī dewîndumatī katoliha katon uwuh uwuha nira n katiṅgala,mwaŋ saŋ ƀoja sirânwam aṙdđa kapalaŋ wĕkasakĕna narendra riŋ prajā,ndān amriḥ mriha saŋ praƀu syapa parāśrayana sama marĕk mĕne n kari*10:26:115*

nāhan liŋ sama maṅlawad lawad i saŋ praƀu lara nira membuh aṅlare,wahw-âṅlumpuhi saṅsayâmaṅĕti roga nira wawaṅ alum sirâwĕnĕs,tan polaḥ sira tan kĕḍap ṅuni ṅuni n paṅucapa sira kewalâturū,ṅhiŋ maṅguḥ kalawan miṅĕl sahur ira n tinaña tañan i de nirâlara*10:27:116*

satya śrī parameśwarī tan awĕdîŋ pati tumuta ri līna saŋ praƀu,ndan dewîndumatī tinolih ira kāsy-asiha nira mĕne n katiṅgala,mwaŋ saŋ ƀoja paḍânwam anwam anaṅis paḍa wihikan i tībra saŋ praƀu,kāliḥ kālih irâpupul tinaṅisan pinĕkul ira nĕhĕṙ sinuṅkĕman*10:28:117*

Ꜽ ƀojaṅku wĕkaṅku haywa tan asiḥ kita bapa riy arinta kāsihan,putrīṅkw-indumatīṅku ƀaktya ri kakanta kita sarika samƀawâsiha,Anwam kāri tuhanku deṅku kawĕkas riṅ iña lawan uwâmalaṙ tuha,himpĕṙ hantiga niŋ manuk taḍahasiḥ sy-anaku tinuwawākĕn iŋ waneḥ*10:29:118*

wuṅsw-amwīta bibinta matya tumutê kapati saṅ ahulun ṅhulun tuhan,lwâmbĕk māsku saṅ aprihêŋ ƀuwana sĕmbahĕn iṅ amawa rāt kitânaku,Ꜽ putrîndumatīṅku māsku t ahurup tapih alah ibu kenku kenakĕn,soŋsoṅaṅkwa tapiḥta karwana lawan haji lĕpasa mamukṣa mukṣana*10:30:119*

sĕmbaḥ ni ṅhulun alpađaṙmma ri padadwaya paramawiśeṣapaṇḍita,pun dewîndumatī kayatnakĕna de wiwuđapati bapebwa māsiha,mwaŋ saŋ ƀoja muwaḥ wuruk wurukĕn iŋ nagara palar aniṙwwa saŋ praƀu,waṙṣājñāna parâđipaṇḍita dumadyakĕna kawijayanya riŋ prajā*10:31:120*

nāhan liŋ parameśwarī tucapa saŋ praƀu kasih arĕp aṅhiḍĕp lara,saŋ hyaŋ jīwa hanê gulū nira lawan kĕtĕ kĕtĕg ira saṅsayâsamun,sāmpun kāku pasāra sāra ni waraḥ yatiwara rinĕgĕp nareśwara,tan simpaŋ kadi de nirâṅayatakĕn panah aṅĕnani de nirâṅhiḍĕp*10:32:121*

trĕṣṇābanđana riŋ śarīra pinĕgat nira manah ira kewalâhĕniŋ,sadyotkranti linakṣyakĕn pataṅananya tumutupana simpaṅ iŋ hĕnū,lāwan mantra nikā ndatan dwa sira saŋ praƀu wiƀu riṅ awak wawaŋ mĕsat,kewalyâśraya sūkṣma māri kahiḍĕp mamarĕṅi śiwamāṙgga dug mĕṅā*10:33:122*

sāmpun māti nareśwarâtri sakaḍatwan anaṅisi pĕjaḥ nirâlara,śrī dewîndumatī muwaḥ tinaṅisan kapati lumay awak nirâwĕnĕs,mādan śrī parameśwarī marĕk anĕmbah i śawa haji satya sādara,mājaṙ yan sira milwa matya pawaraḥ nira karaṇa ni luḥ niṅ aṅrĕṅö*10:34:123*

he nāŧaṅku nihan ṅhulun praṇata ƀakti tumuta saparanta tan saha,yadyastun kita dewatâŧawa manuṣya huluna pakĕnaṅkwa de haji,putrī putra rarā sĕḍĕŋ mĕrĕ mĕrĕḥ kaŧamapi tan ikā katoliha,patrĕmta praƀu yeki haṇḍĕmana ni ṅhulun amah aku suŋsuṅ iŋ hĕnū*10:35:124*

nā liŋ śrī parameśwarī nĕhĕr apatrĕm amĕkasi hurip sirâsĕgu,himpĕṙ waṙṣa tibā nikaŋ luh i widaṙbƀanagara humilī mawaḥ wahan,sambat sambat ikaŋ sarājya gumĕrĕḥ kadi kĕtĕr i gĕrĕḥ niṅ ampuhan,tawwan riŋ kusumâṅjrah iŋ masa kapat paḍa ni taṅis ikā n rinĕṅwakĕn*10:36:125*

prāpta ŋ truḥ kadi sĕmbu sĕmbur i jajâṅawara ri gĕmuh iŋ payođara,waṙṇnākāra nikaŋ kuwuŋ kuwuṅ apiṇḍa pupuk i rahi keṅgutan halis,polaḥ niŋ kilat iŋ tawaŋ kadi kĕḍap niṅ asamaya kapaṅgihêŋ taman,his hīs niŋ bañu muṅgu riŋ tarĕtĕpan kadi luh iṅ anaṅis pinaṅkwakĕn*10:37:126*

muṅgw-iŋ maṇḍyusa kāli kālih ira moǥa kadi kinasut iŋ pasaṅgaman,keṅĕṙ mātra gulū narendramahiṣī kadi cala cala tan panūt kinol,piṅgiṙ niŋ kanin iŋ jajâsĕmu miraḥ kadi karagĕt i tuŋtuṅ iŋ kuku,rāhĕn siñjaṅ ira n lume miṅay awaṙṇna wahu kawawa de nareśwara*10:38:127*

śrī dewîndumatī lĕwĕs lara nira n panaṅis asidĕhâṅure gĕluŋ,mambĕt mađya nirâṅgaluṅgaṅ araras tĕṅah ira sumawe ri saŋ pĕjaḥ,tan kewran lukar iŋ tapiḥ wijil i luḥ nira tan inusapan hanê muꝁa,sambat sambat irâṅrĕmĕk hati rasanya karaṇa ni taṅis niṅ aṅrĕṅö*10:39:128*

<jagadnāŧa>:11 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^Ahā bibi haji ndi siḥta winaliṅku ta kita tulusâsihê ṅhulun,muwaḥ bapa haji ndi siḥta palakunkwa tulusa ni wĕlasta ri ṅhulun,Ujaṙtta kita ṅūni kāsihana niŋ jagat anaku sadā pakāśrayan,jagat karika māsihêry-aku kita pwa paḍa tan awĕlas maṅaryakĕn*11:1:129*

praƀuṅku kita kālih ĕndi parananta pawuṅu sakarĕŋ waraḥ ṅhulun,yan iŋ śiwapadâŧawêŋ haripadâŧawa lĕpasa kunaŋ sakêrikā,ṅhulun tumuturâpa don iṅ ahurip wiꝑala yan apasaḥ lawan kita,patiṅku hawanaṅkwa muṅsir i padanta bapa tañakĕnêŋ kadewatan*11:2:130*

pulaḥta humĕnĕŋ diṅaryan asagaṙ ndi kari culu culuḥta ri ṅhulun,nihan ṅhulun anakta paṅkwakĕn aḍâtiśaya bapa kita n huwus pĕjaḥ,prayojana ni deṅkw-asambat akusā baribinana kita n paḍâturū,palaṙ palar awuṅwa de ni panaṅisku nĕhĕr ajara māsku cĕp tuhan*11:3:131*

nihan tĕtĕlakĕn hatiṅku bibi muṅgah akĕsĕl ahĕnĕk tĕkê jaja,muwaḥ prih i mataṅku tīsana rahup rahupana bibi bawwa bawwana,pilī piliṅan i ṅhulun dumadak aṅhĕlu pupukana tulya tulyana,guluṅku kadi meḥ kahötana rasanya n anaṅis i patinta sĕmburĕn*11:4:132*

ri kāla ni huripta ṅūni bibi sāhasa kita sahasâṅabĕt ṅhulun,hasiḥ bapa hajî ṅhulun tĕka sirânuluṅ aṅusapi luḥ mamaṅkwakĕn,mataŋ ya bibi maḥ palu ṅhulun alaḥ pawuṅu sakaharĕp ṅhulun habĕt,ndya sī yan anuluŋ muwaḥ bapa hajî ṅhulun atĕhĕr ataṅguhê kita*11:5:133*

syapêka śaraṇāśrayaṅkwa ri pĕjaḥta bapa haji nihan dudut ṅhulun,Apan kaka turuŋ wĕnaŋ śaraṇa ni ṅhulun apituwin anwam iŋ wayaḥ,kadaŋ kadaṅ adoḥ sirâsih alĕbâmihutaṅanana sī kadi ṅhulun,mataŋ yan anakanta riŋ suruwayan ṅhulun alah alapĕn maran pĕjaḥ*11:6:134*

Aḍā hyaṅ aparan ta koŋ wiđi ṅaranmu tan awĕlas adĕṅky-anon suꝁa,bapaṅku sira māti demu mapa doṣa nira huwus akīṙtti riŋ jagat,lawan bibi tumūt prasidđa tika ko muwah amĕjahi tan pakāraṇa,mataŋ ya wĕtu ko rwa sānak aku patyani saha bala demu hĕntyakĕn*11:7:135*

<jagadđita>:12 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^nāhan sambat irânaṅis kaḍĕḍĕtan lara hati nira tan wĕnaŋ kinöl,simsim wāhu hilaŋ maṇiknya kalĕbū paḍa paḍa nira niṣpraƀâkucĕm,dady-âteja katonan iŋ rahina tan parawi wĕṅi tiniṅgal iŋ wulan,saṅkê rūpa nirâsawaŋ karĕbahan gunuṅ alara ri līna saŋ praƀu*12:1:136*

paṅde niŋ wiđi tan wĕnaŋ winađa tiṅhalana kasih arĕp suputrikā,kāry-anwam ri pĕjaḥ nareśwara samaṇḍyusa sira kalawan nareśwarī,de niŋ duḥka kĕdö sirâmalaku milwa maṅatigana maṇḍyusê dalĕm,patrĕm wahw-inunus nirênayatakĕn ri jaja kaka kakâkrak aṅrĕbut*12:2:137*

maṅkin ǥūṙṇnita śabda niŋ wwaṅ anaṅis wĕdi kaluputanêŋ nrĕpātmajā,Āpan budđi nirâṅhuwus huwus apakṣa pĕjaha tumutê nareśwara,göŋ trĕṣṇâsih arāma rena kapĕgan kapati pati sirâlarânaṅis,drāk sidđânĕmu duḥka niŋ dadi manuṣya paṅawaśa ni śāpa saŋ rĕṣi*12:3:138*

saŋ ƀoja prihati n tumon kasih arĕp ny-awak ira kari de nareśwara,kady-agriŋ sira de ni duḥka nira tan sah anaṅis i dagan narāđipa,Āśāƀūta marambĕhan wĕtu ni luḥ nira mulat i narendrakanyakā,maṙmmâmaṅku pĕgat pĕgat sapitutuṙ nira tuna tuna de nikaŋ taṅis*12:4:139*

rakryan haywa wiraṅrwaṅ induṅ ĕnĕbĕn ta pamanas i laranta tīsakĕn,riŋ swaṙggasŧa narendra sāmpun atuhâpituwi huwus akīṙtti riŋ jagat,pakṣa kṣatriya rāka rakryan apagĕḥ wĕnaṅa śaraṇa rakryan iŋ hayu,ṅhiŋ yan māti kakanta mamrih iṅ ayun kita pĕjaha tumūta ri ṅhulun*12:5:140*

haywâśâlara duḥka yan bapa haji mwaṅ ibu haji pĕjaḥ sirâduluṙ,yāwat janma ṅaranya tan hana tuwuḥ watu kaluputa saṅka riŋ pati,tan pendaḥ kadi cakra niŋ raŧa tĕka ŋ dadi niyata midĕṙ puriḥ nika,saṅkêŋ mrĕtyu tĕka ṅhurip kunĕṅ ikaŋ pati niyata mijil sakêŋ hurip*12:6:141*

māyākāra hanêŋ crĕmin paḍa nikaŋ dadi sahana hananya tan sŧiti,himpĕṙ pādapa tan wuruŋ manirarâmĕkasi tuha tuwuḥnya tan lanā,tiṅkaḥ niŋ hurip iŋ manuṣya juti tattwa nika tan alawas wawaŋ hilaŋ,kintw-îkaŋ pati jāti tattwa nika tan kṣaṇika pinakađaṙmma niŋ dadi*12:7:142*

Eman ṅwaŋ lumĕkas mamet pati sakêŋ lumĕkasa ri kapetan iŋ hurip,pöŋpöṅĕn ta huripta yogya dadahanta makahuluna de munīśwara,Āpan yan wruh i ƀeda saŋ rwa kalawan wruha ri pasamudāya niŋ tiga,Icꞓā nora kasaṅśayêŋ hala lawan hayu niyata luput sakêrika*12:8:143*

<wisaṙjjita>:13 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20

^kumwa kunaŋ liṅa rakryan apa hayu nikaŋ hayu yan gawayĕn,ri wruh i saŋ rwa ƀineda lawan i sira saŋ tri tinuṅgalakĕn,kumwa kunaŋ liṅa rakryan apa hala nikaŋ hala yan gawayĕn,ri wruh i saŋ rwa ƀineda lawan i sira saŋ tri tinuṅgalakĕn*13:1:144*

siṅgih ujaṙtta ri saŋ krĕtasamaya wiśeṣa paṅawruh ira,kweḥ nira riŋ nagarêṅ acala paḍa tikā pinakoṅgwan ira,ndin rakĕta ŋ suꝁaduḥka ri sira satatâbrata tan palabuḥ,lokaparāśraya kāraṇa nira magawe hayu tan wipaŧa*13:2:145*

saŋ wruh i saŋ wĕkas iŋ samaya winuni de paramādiguru,kewala śudđa manaḥ nira linĕtu lĕtuḥ kapanâlĕtuha,wāhyaśarīra pinucꞓa nira ri tĕka niŋ pati tan ginĕgö,jñāna wiśeṣa śarīra nira taya śarīra nirêŋ wĕkasan*13:3:146*

wwaŋ magawe hayu yan wruh i sira saṅ amukti gawenya hayu,tan dadi tan luput iŋ hayu hayu ni gawe nika tan wiꝑala,wwaŋ magawe hala yan wruh i sira saṅ amukti gawenya hala,tan dadi tan luput iŋ hala hala ni gawe nika tan wiꝑala*13:4:147*

wwaŋ magawe hayu tan wruh i sira saṅ amukti gawenya hayu,tan dadi tan tumĕmu ṅhayu hayu ni gawenya tumūt maṅiriŋ,wwaŋ magawe hala tan wruh i sira saṅ amukti gawenya hala,tan dadi tan tumĕmu ṅhala hala ni gawenya tumūt maṅiriŋ*13:5:148*

saŋ wiku gūḋa nihan wulatana mamaṅan tĕḍa riŋ pahĕhan,tan tĕḍa tan śuci ta pwa sahana hana niŋ pinaṅan liṅ ira,hetu nirâmbĕk alokika winulatan ajrĕm apiṇḍa kasop,śudđa nikaŋ pratipatti makalarapan uttama niŋ samaya*13:6:149*

māsku mataŋnyan ikaŋ hayu gawayakĕnanta sĕḍĕŋ mahurip,paṇḍita towi yayā sira maṅulahakĕn brata tan kaluṣa,budđy-ahĕniŋ brata yoga tapa taki takinta maran kawaśa,gĕgwana rakryan anĕmwakĕna wara waraḥ paramādiguru*13:7:150*

<girisa>:14 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16

^Anĕmu nĕmu kĕtêkā saŋ sāmpun krĕtasamaya,wihikan i rasa saŋ hyaŋ tattwajñāna kalĕpasĕn,tan ulih ulih iṅ aṅdoḥ saṅkêŋ pāda muniwara,Ulih iṅ asaṅu tasyan ƀaktîŋ paṇḍita matuha*14:1:151*

Aṅinak inaka taŋ wwaŋ yāwat jñāna pinakadon,syapa ta sira mamaṅgiḥ tattwajñāna dudu gawe,hana satata masewā tan byaktanya pinihanan,sukrĕta juga maṅinte lāwan duṣkrĕta maṅiriŋ*14:2:152*

hana sira guruputrânak niŋ paṇḍita nagara,sahana nira ta rakwâdrĕwya ŋ jñāna pakagurun,taha tan ika panidđan wet niŋ paṇḍita matuha,Amilihi juga saŋ hyaŋ tattwêṅ uṅgwana rahayu*14:3:153*

Anak iṅ apirak akweḥ ṅūnî nwamnya paḍa suꝁa,sahana nika ta rakwânirw-akweh apirak ika,taha tan ika panidđan wet niŋ śreṣṫa panariman,Amilihi juga saŋ hyaŋ śrī tan siŋ kahanan ira*14:4:154*

kita yayi sĕḍĕṅ anwam priḥ saŋ hyaŋ rasa kawikun,pira karika musuḥ niŋ wikw-aṅhiŋ nĕm ikaṅ akas,Alahakĕn i dalĕm twas pet siŋ soṅgwan ika raraḥ,Alaha pĕjaha rakryan yêki swaṙgga ṅaran ika*14:5:155*

<basantatilaka>:15 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14

^nā de nirâwara waraḥ ri narendraputrī,tapwan tĕtĕs tinuna sanđi nikaŋ prayoga,Anwam suśīla guṇamanta krĕtopadeśa,saṅkê paṅajyan ira kawruh irâđiguhya*15:1:156*

śrī putrikā kapĕnĕtan humĕnĕŋ tumuṅkul,sāmpun ƀinasmi śawa saŋ praƀu de munīndra,muṅgw-î taman sira cinaṇḍi lawan sudewī,sampūṙṇna bapra nira ratna mahāpraƀāwa*15:2:157*

saŋ ƀoja sāmpun aṅadĕg ri widaṙbƀarājya,swasŧā saƀūmi nira ƀakty-anukūla sāđu,mawwat paḍâmarahakĕn ri suꝁanya rakwa,Anwam muwaḥ nrĕpati liŋnya muwaḥ manĕmbaḥ*15:3:158*

sāmpun sirâyugala ratna wiśeṣaputrī,rājāṅkurâwilĕt ikaŋ pakurĕn sawanđu,soluṙ lulut sahati lĕŋlĕŋ aluŋluṅan kuŋ,saśrī sakĕmbaṅ alaṅö sakurā sawīja*15:4:159*

kaywan ragas paḍa nikaŋ nagarî widaṙbƀa,riŋ wrĕdđarūpa haji dewata lahru sākṣāt,maṅke n prasidđa kadi kaywan aron akĕmbaŋ,śrī ƀoja maṅdani sirânwam apiṇḍa rĕŋrĕŋ*15:5:160*

wet niŋ krĕtā ri paṅadĕg haji nora duṣṭa,rāmya ṅhĕnū tĕgal ayun tĕka riŋ wanādri,wāni ŋ wwaṅ aṅhaliwatîriya tuṅga tuṅgal,Aṅhiŋ gaḍuŋ luṅ ika maṅhabĕt asriṅ oliḥ*15:6:161*

mantrī nirâtuha tuha dwija śꜽwa bodđa,kāsiḥ kapaṙccaya narendra wĕnaŋ marê jro,prajñêṅgitajña ginulaŋ halu riŋ wiweka,sojaṙ niṅ āgama tinūt nira tan wimāṙgga*15:7:162*

söḥ śāla đaṙmma kuṭi kīṙtti narendra riŋ rāt,wwaŋ śreṣṫi đaṙmma ginawe nira sāri sāri,wwaŋ duṣṭa moǥa kapitūt milu đaṙmmabudđi,solaḥ swaƀāwa haji tan dadi tan tinūtnya*15:8:163*

śrī ƀoja sāmpun apagĕḥ siniwîŋ kaḍatwan,Okĕṙ tumiṅhal i saṅ indumatī hanê jro,Āpan samāsa niṅ akaṙmma wayaḥ nirâgöŋ,Aṅhiŋ swayĕmbarakĕnêṅĕt iṅĕt narendra*15:9:164*

nā de nirâṅiṅĕt iṅĕt kalawan sudewī,sāmpun wināhyakĕn irê kulawanđu ri jro,riŋ saṙwwasidđi tuwin amrĕtayoga tĕmbe,höman hajînarahakĕn para taṇḍa mantrī*15:10:165*

<śāṙddūlawikrīḍita>:16 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

^Eñjiŋ śrîndumatī kinon marĕka kāliḥ saŋ sunandâṅiriŋ,lāgy-âmūṙṇnama mopawāsa ya ta maṅde suṅkawā niŋ hati,tistis meḥ tumibā ŋ ḍawuḥ wwalu lumampaḥ tan kwa de niŋ harip,mukṣa lwīr amarāśrayê muꝁa nira śrī niŋ wulan tan lumöŋ*16:1:166*

sāmpun prāpta sirê dalĕm praṇata maṙmmâtwaŋ ri jöŋ saŋ praƀu,lāwan śrī parameśwarī sira sinambaḥ māsih aṅliŋ rĕsĕp,Om rakryan pada nīlakaṇṫa kinaƀaktyantâstu dīṙgǥāyuṣa,swasŧā tuṅgalĕn iŋ manuṅgali jagat māskw-îbu nā liŋ nira*16:2:167*

mojaṙ saŋ praƀu māsku tan tugĕta niŋ twastân inundaŋ mami,rākanta prihati n harĕp mamituhê māsku ndan ewĕḥ juga,saŋ ratw-âsiha len sasamƀawa muwaḥ yekī pinet ni ṅhulun,kady-amrat mrati mās juga ṅwaṅ amagantākĕn puriḥ niŋ dadi*16:3:168*

yāwat đaṙmma ṅaranya riŋ dadi manuṣyâwās hiwĕḥ yan pinet,lwiṙ sūkṣmā maganal ƀaṭāra gumawe tiṅkaḥnya yan maṅkana,yadyastun jalu jalw-ameta sawawanyêŋ janma haywâsali,byaktêwĕḥ niki kimpunaḥ kita yan iŋ strī strī n mameta priya*16:4:169*

saŋkṣepanya kita swayĕmbarakĕnaṅkwânugrahaṅkwê kita,sakweḥ saŋ ratu hundaṅĕn pilihanantâsiŋ sayogyê hati,yadyan hyaŋ palakunta māsku yugalantâmriḥ mrihaṅkwâṅhyaṅa,Aṅhiŋ yan hyaṅ anaṅga kahyuna hade tan pāwak ewĕḥ pinet*16:5:170*

nâjñā saŋ praƀu yogya paṅkwakĕna de saŋ mās maṇik niŋ purī,Āpan māsa nira n prapañca saputĕn riŋ rāga de hyaŋ smara,tan wruḥ riŋ sahurâwiraŋ mata sira n paṅyogyanê saŋ praƀu,tan maṅguḥ sira tan miṅĕl kadi liṅiṙ mās aṙcca paṅhyaŋ hyaṅan*16:6:171*

tan saṅkêṅ awalepa kāraṇa nira n lwiṙ tuhwa monabrata,kepwan budđi nirâtĕgĕg maṅucap agyā gyān harĕp mantuka,wahw-âdandan anĕmbahê nrĕpati mojaṙ saŋ sunandâṅjawil,Om yan Om huwusĕn huwus liṅa ni māskw-âlaḥ tuhan mājara*16:7:172*

tan kewö pitutuṙnya de nrĕpasutā mantuk sirêŋ pamrĕman,strī strī mājar ajaṙ gumanti humatuṙ prāptêñjiṅ akweḥ marĕk,moliḥ tīṙŧa binuṅbuṅan winalun iŋ handoŋ sakêŋ paṙwwata,maṅde śudđa ri budđi saŋ praƀu suꝁā sāmpun sirâcāmana*16:8:173*

<puṣpacāpa>:17 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | – ⏓ = 20

^prāsāda sꝑaṭikâlaṅö ri tĕṅah iŋ nūsâraras pañcuranya,strī stry-âmaṅku puḍak winimba makaranya lwiṙ lĕṅĕŋ de ni kuŋnya,kady-ahyun n-amahaywa luṅsur i tapiḥnya n maṅligā yan hana wwaŋ,lāgy-ânaṅga suśūnya saṅka ri pacuṙ niŋ wwꜽ ya tâṅde ṅĕliḥnya*17:1:174*

ri prāsāda hanâṙcca ratna ri dalĕm ndān aṙdđanārīśwarâhyaŋ,wimba śrī naranāŧa dewata lawan dewī nirârok śarīra,ṅkā saŋ ƀoja maṅaṙccana pratidinâṅaƀyāsa ri swasŧa niŋ rāt,kady-âmakpak aṅastwakĕn ri jayaśatrwa śrī narendra n pamūjā*17:2:175*

saŋ ƀoja wruh i tattwa niŋ japasamāđi n đāraṇa đyānapūṙwwa,mwaŋ tiṅkaḥ niṅ adehaśudđi pinakānuṣṫāna yan recakādi,sāmpun kālap ulaḥ dwijeśwara mamūjā paŧya riŋ brahmamantra,saŋ hyaŋ kūṭarahasyamantra jinapākĕn de nirâtūt gaṇitri*17:3:176*

tatkāla nrĕpati n paṅuccaraṇakĕn mantra stutî saŋ hyaṅ aṙcca,tan polaḥ wiṣayâṅhiḍĕp ri sira saṅyogānta riŋ yogya yogan,maṅgā tan lĕpara ŋ japastawa sĕḍĕŋ niŋ jñāna n enak tĕtĕpnya,simpaŋ niŋ hati yeki kāraṇa nirânaṅhāra saŋ hyaŋ śiwātma*17:4:177*

<girisa>:18 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16

^ri huwus ira mamūjā līlā śudđa manah ira,Aṅusapi muꝁa saśrī de niŋ candana karakĕt,mijil aṅinaṅ aṅicꞓā riŋ wwꜽ niŋ ranu maṅilo,nĕhĕr anisigi dantê tuŋtuŋ niŋ gagaṅ inapi*18:1:178*

tucapa ta para mantrī śꜽwa brāhmaṇa sugata,parĕṅ apupul asewa ṅkānê jro paḍa humatuṙ,nrĕpati sira maluṅguḥ riŋ siṅhāsana kanaka,Aṅiṅĕt iṅĕt i sidđā niŋ kāṙyya n gawayakĕna*18:2:179*

<jagadđita>:19 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^ndin kāṙyyêwĕha riŋ wicakṣaṇa sujanma lituhayu kawi priyambada,ƀaktîŋ hyaŋ praƀu śakti đꜽṙyya saha wānđawa saha bala kośawāhana,yadyan sāgara tambakĕn satakĕnâŧawa wukir alihĕn ratākĕna,byaktâwās kawaśanya de nira saṅ uttamapuruṣa wiśeṣa riŋ jagat*19:1:180*

śrī ƀoja pwa sira n prasidđa guṇamanta saꝑala sira ƀūmipālaka,prajñā śāstrawit iṅgita wruh iṅ apālapan aṅinaki budđi niŋ marĕk,Akweḥ drĕwya nirâprameya kadi sāgara papupulan iŋ wway iŋ nadī,wany-ânindita riŋ parākrama yan iŋ naya kadi ƀagawān wrĕhaspati*19:2:181*

maṅke pwa n hana rājakāṙyya gawayĕn kakaratala tĕkap nareśwara,śrī dewîndumatī swayĕmbarakĕnâmiliha ratu sasamƀawê sira,sāmpun saŋ praƀu motusan maminaṅê para ratu samayogya hundaṅĕn,lāwan saŋ haja milwa winwitakĕn iŋ nrĕpati raǥu katon tĕkā nira*19:3:182*

sāmpun höman irêrikā ta para taṇḍa sama sama samâṅharĕp gawe,sorêsuk gumĕrĕḥ makakrĕtug abaṇḍuṅ asahuran aganti loṙ kidul,len taŋ wwaŋ maṅusuŋ lakaṙ lakar ikā winaca wuhaya de nikaŋ mulat,Akweḥ wwaŋ ka gĕrāh arĕp mulata wāhu mĕtu sinurakan muliḥ pacĕḥ*19:4:183*

Abwat hajyan ikaŋ humuŋ saha garantuṅ atabĕ tabĕhan paḍâsĕluṙ,Agyā lagy-aṅuhuḥ sirê harĕp alaḥ laku laku liṅ ikaŋ hanê wuri,tuṅgul paṅharĕp osik akrĕp asinaŋ kumuliliṅ anamaṙ kuwuŋ kuwuŋ,lwiṙ guntuṙ kamarĕkrĕkĕn kayu pĕtuŋ priṅ asalĕsĕk agĕṇṭah iŋ lĕbuḥ*19:5:184*

Ewĕṙ nora lĕgâṅ apaṇḍay anulis para lukis asipĕt mwaṅ aṅjahit,sakweḥ niŋ ginĕlaṙ wruhâṅanam anam wruh i suruhan ikā siliḥ tuluŋ,solaḥ niŋ tama tan hanâtaña ṅaranya huwus adu kabeḥ dinadyakĕn,paprāsan winaṅun paḍâcarita paṙwwa piniturun atuṅgalan kaŧā*19:6:185*

<widyutkara>:20 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓ = 25

^Embuḥ ƀūṣaṇa niŋ tĕkĕn wuwuṅ apūṙwwa karacanan ikā tĕkêŋ pamanisan,lāwan tiṅkah ikaŋ paṅastryanan apaṙppat ahalĕp akilā paḍâhayu hayu,de niŋ mās pinakopacāra sinisik pĕñu pinakawuwuŋnya kumram asinaŋ,lwiṙ digdāha riṅ astapaṙwwata sĕnö nika murub apadĕlwan iŋ kṣititala*20:1:186*

Aśrī rāmya ni de nirâmahayu rājya kaliliran apūṙwwa kādƀuta dahat,miṅgaṙ bapra nikê dalĕm watu hitĕm kuṭa nikaṅ i yawā lumaṅkuṅ ahirĕŋ,kulwan wetan agopurâtiśaya loṙ kidul agupura piṇḍa maṙppat aruhuṙ,krĕṣṇākāra paḍâṅlunaŋ kadi gunuŋ kumukus i sĕḍĕṅ iŋ darâwrĕg aputiḥ*20:2:187*

<jagadđita>:21 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^luṅhā ŋ wrĕtta ri kāṙyya saŋ praƀu paḍâdƀuta sahana nikaŋ wwaṅ aṅrĕṅö,wwaŋ wwaŋ pora ḍusun ḍusun paḍa harĕp wihikana mulatêŋ swayambara,tan samwas raray aṅhwan iŋ tĕgal atakwan i tĕka ni gawe nareśwara,salwiṙ niŋ baṇijêŋ pĕkĕn taliṅa lintah anaḍah ucapan gawe nika*21:1:188*

sāmpun prāpta samotusan humatur iŋ nrĕpati sĕḍĕṅ irân hanêŋ saƀā,Enak budđi narendra de ni panuwal para ratu rasa tan wuruŋ tĕkā,lumrā ŋ wrĕtta tĕkê dalĕm ri ḍatĕṅâṙyya raǥusuta marêŋ swayambara,twas niŋ strī sakaḍatwan aṅdadak aluŋ turida paḍa rumūpakê sira*21:2:189*

strī strī haṙṣa pinöm pinañjiṅakĕn iŋ nagara ri pamihaŋnya riŋ yayaḥ,tan haṙṣêŋ kawi rakwa rena nika monaguṇa pisaniṅūn tumiṅhala,ndan rakwêki hinuṙnya matya saka riŋ tuluyakĕna susatya riŋ priya,liŋnya n kewala tan hinanti ni papaṅgiha nika pĕjahêŋ panambaṅan*21:3:190*

tapwan māri taṅis taṅisnya n inalap hinaturakĕn i jöŋ suputrikā,wrā niŋ roma maṅekadeśa ri piliŋ piliṅan ika baṅun pamer i luḥ,Enak riŋ wĕkasan manaḥnya mamalaṙ malar i pada narendraputrikā,Āpan swāmi nikā karĕṅwan i parĕknya ri saṅ aja tĕwĕk nikâpasaḥ*21:4:191*

Antuk saŋ priya maṅdawākĕn inalĕm para kawi sumĕnāha riŋ kajaŋ,yeki n rakwa kinonya kady-aṅucapâmah aku tuhan alap waca ṅhulun,moǥa nyan ya kinonakĕn wacan ikā ri pamaca nika maṅdadak lumuḥ,swāminyâdadi pustakânuturakĕn hiḍĕp ika pinapagnya riŋ taṅis*21:5:192*

ṅūnî kāla nika n turuŋ marĕk i jöŋ nira ṅaran ika ken mađūdakā,saŋ mambaŋ mađusūdana priya nikā kawi taruṇa marĕk ri jöŋ haji,wiđy-âmiđyani kāraṇanya wirahênalapan alara luḥnya tan pĕgat,ndaḥ rakryan jayawaspa teki wĕkasan ṅaran ika satĕwĕk nikā marĕk*21:6:193*

<Aƀikrĕti>:22 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓ = 25

^para praƀu kaḍaṅhanan turida rāga nira sinaput iŋ smarâmulaṅuni,huwus katĕka kuŋ nirâhawan ujaṙ tuhun amĕlas arĕp riniptakĕn ira,lawan punagi kesy-anambaha ri jöŋ nrĕpawaraduhitā hana hyuna nira,Akiṅkiṅ aṅalap kasoṙ paḍa tan apraƀu sahana nirârĕbut kahulunan*22:1:194*

wawaŋ nrĕpatiputrikā rinĕbut iŋ hiḍĕp inaṅĕn aṅĕn raras raras ira,hanan kahiḍĕp iŋ mađubrata rĕṅiḥ rĕṅiha nira n arĕs kapaṅkwa harasĕn,lĕyĕp hayu nira n linaṅwakĕn amūṙtti kakawin inapus wineh amanisa,hanê hati kinubđa kady-apĕga kāraṇa nira mijil iŋ puḍak dadi ṭikā*22:2:195*

Adandan asĕnāha sañjata para praƀu ḍatĕṅa marê widaṙbƀanagara,lanâṅiṅĕt iṅĕt ri pahyasan irâṅinakana ri manaḥ narendratanayā,hanâṅdadak anat śarīra manahap nahap aharĕp alantasa n winulatan,paḍâṅalap alap sipat jĕnu mĕnuŋ hawu karaṇa suputrikā n aharĕpa*22:3:196*

muwaḥ saṅ aja sāmpun aṙppat akire lumarisa makamaṅgala dwijawara,sahasraśatakoṭi wīra winiđi nrĕpati tumuta śakti sāmpun ayaśa,pĕnuḥ sahana niŋ lĕbuḥ tĕkap i sañjata nika kumaluŋ pinañjĕr aṅadĕg,Ikaŋ nagara denya kady-akalaṅan wihaga saṅ aja moliha praƀusutā*22:4:197*

mijil sira śinaṅꝁapāṇyan i karaŋ ni patiga niṅ aśoka wahw-asalaga,Ikaŋ ƀramara haṙṣa riŋ kusuma muṅgw-i taṅan ira marâṅisĕp tan awĕliŋ,laki stry-aliwĕran hañaṙ hañar apaṅgih adulur akaraŋ karaŋ sĕkar arūm,katampwan i kucuṙ nikaŋ wway atawiŋ tawiṅ i lawĕ lawö nikaŋ sarasija*22:5:198*

I sāmpun i kaśaṅꝁapāṇyan ira mañjiṅ i dalĕm aduluṙ lawan dwijawara,Anambah aṅusap ri jöŋ nrĕpati mamwit i ḍatĕṅa nirêŋ widaṙbƀanagara,sinuṅsuṅ iṅ ujaṙ prahāsana nĕhĕṙ jumaya jaya jayā nirê paran ira,Ahum hanaku saŋ pakolihĕn i tiṅhal iṅ ahayu dumĕlwa jalwa rasika*22:6:199*

kunaŋ pawĕkasaṅkwa haywa ta bapaṅku tan apĕnĕd iṅ ambĕk iŋ para paran,rare mara kita ndatan raraya de niṅ amawa manah atwaṅêŋ wwaṅ atuha,Inuttama đanuṙdđarânaku taŧāpi tan ika paṅayāya riŋ kadi kita,Ikaŋ guṇa ya tan paraṅkĕpana maryada rahayu lawö hananya kapalaŋ*22:7:200*

Ikaŋ sakahawan ri ƀūmi ni bapaṅku pahayu kita rakṣakâṅanumata,sapawwat ika hantusākĕna sasamƀawa haturakĕnanya māsku tariman,Ujaṙku pitūhuntā haywa kitā sahasa maṅalapā wastū mūlya tinĕṅĕt,prasidđa kadaṅ iŋ jagat kita dumadyakĕna suꝁa nikā mataŋnya pahayu*22:8:201*

pamitran alawas rĕsĕp karaṇa niŋ wĕnaṅ aṅalapa wastu tan pamalaku,yan iŋ wiṣayarāmajātaka puriḥnya karaṇa niṅ anĕmwa mās pirak ika,karāsikaguṇan ya kāraṇa niṅ oliha raras i manaḥ niṅ adyah araras,kaśaktin aƀimāna kāraṇa niṅ aṅrarah aṅalapa rājya niŋ ripukula*22:9:202*

sirat sirat i de narendra raǥu mojar amanis amađaṙmmakĕn ri saṅ aja,minuṣṭi pinakādidewa hiniḍĕp rasa nika kinayogyakĕn pinituhu,putus niṅ ađamā tan ahyuna rumĕṅwakĕna ri pitutuṙ nirâhayu dahat,ya kāraṇa narendraputra makacāmana rarab i lĕbū ni jöŋ narapati*22:10:203*

ri sāmpun ira mamwit iŋ nrĕpati saṙwwi laku nira marê narendramahiṣī,hanâṅhaḍaṅ aweḥ sĕrĕḥ saha taṅis wagĕd ahayu hinĕmban iŋ kaka kaka,kataṅgamaṅ aweḥ sĕpaḥ nrĕpatiputra nĕhĕr amuhun amrih aṅhari hari,tapiḥ saṅ araras pininta nira mūlya basahan ira raṇḍi paṅhurup ira*22:11:204*

byatīta ri huwus nirâṅucap ucap tĕka sira ri taman narendramahiṣī,lĕṅĕŋ kadi kadewatan halĕp ikâpan ajuraṅ awukiṙ mapājar ajaran,maEṙttali pinañcuran jinalatuṇḍa tinalaga ri soṙnya kādƀuta dahat,Ikaŋ kaka kakânwam adyus anĕṅaḥ lawan anak anakanya ketaka miṅiŋ*22:12:205*

<kilayu anĕḍĕŋ>:23 
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22

^kalpadruma taruwara pārijāta winaṅun bwat asana sakapat,Aƀrâsinaṅ asĕmu sakêŋ kadewatan ululnya kanaka pinahat,jinriṅjriṅ iṅ anak anakan maṇik cinaturaṅga lumarap amiraḥ,mās jaṅga katirah awilĕt pralĕmba nika riŋ tarĕtĕpan alaṅö*23:1:206*

ṅkānā nrĕpatisuta marĕk ri rena nira sādara satiru tirun,Amwit lumarisa ḍatĕṅêŋ widaṙbƀanagarī bibi nira wihikan,maṙmmâsih awĕlas asĕgĕḥ mamakpak amapag riṅ ucapan amanis,niṙwiǥna kita bapa jāyêŋ swāyambara sādaṅalahakĕna ratu*23:2:207*

rakryān aṅinaṅa tanayaṅku māsku mapa hetu niṅ awak akuru,Agriŋ karika kita lawan waneḥ brata kunaŋ karaṇa niṅ awĕnĕs,haywânaku kaluṣa kitâhyun iŋ kajayaśatrwan anuta ri harĕp,Akweḥ ꝑala nika kaki saṙwwawiǥna niyatanya hilaṅ alaradan*23:3:208*

ndan rakwa kadamĕlan ikaŋ swayambara kahop riṅ anakĕbi rara,sakweḥ para ratu pininaŋ ya teka pilihĕn sakaharĕp alapĕn,de ni ṅhulun ahiḍĕp i budđi saŋ rara kapan harĕpa riṅ atuha,ṅhiŋ kahyuna nika ratu cakrawaṙttitanayâguṇa kawi taruṇa*23:4:209*

rakryan pwa saꝑala wĕka cakrawaṙtti tuwi śakti wihikan aṅaji,siṅhākrĕti tuhu tuhu siṅhaputra wĕnaṅ uṅsirĕn iṅ aśaraṇa,byaktânaku mamĕnaṅa riŋ swayambarasaƀâṅalahakĕna ratu,tan sĕṅgahĕn aṅalĕm anak syapêka kadi māsku lituhayu wani*23:5:210*

<jagadđita>:24 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^tatkālê paṅucap narendramahiṣī tucapa ta para ratnakanyakā,Osik tan pakawanwan agyaṅ i ḍatĕŋ saṅ aja kadi hañaṙ hañaṙ mulat,tan pātmā kamatĕṅgĕṅĕn kalukaran gĕluṅ asidĕha tan hanâṅucap,kady-âhöm turidanya n osah akĕcap lwir anicipi manis nrĕpātmaja*24:1:211*

wwantĕn lwiṙ śaśiwimba wāhu mijil aṅḍaḍari hayu nikânwam iŋ wayaḥ,Aṅgöŋ mabrata śuklapakṣa nika paṅlwaṅ i manah ika tan wĕnaŋ licin,rāganya n dadakan tumaṅgal i ḍatĕŋ nrĕpasuta kadi tambwaṅ iŋ wulan,krĕṣṇākāra tĕṅaḥnya de ni tapak iŋ suh asĕmu sĕmu rāhw-añumbana*24:2:212*

len taŋ lwiṙ pranitâdagaŋ kira kiranya sumikĕpa wĕkas nrĕpātmaja,kapraŋ rwêpu kataṇḍĕgan turida tan patahĕnan aṅagĕm pralāpita,toḥ toḥ nyân iṅ agĕgwan ambĕk apagĕḥ mapa tiki n alah aṅgĕgö smara,Aṅlampwâṅusirê padadwaya nirân panikĕlakĕna tuṙ humaṇḍĕma*24:3:213*

strī saṅsāra sarāga mohita sawaŋ wana gahana kalahrwan iŋ kapat,trāsa twasnya kakiṅkiṅan ginĕsĕṅan pinarawaśa tinunwan iŋ smara,norânīsi manaḥnya kewala panasbaran alisuh aṅölakĕn lara,maṅke pwa n karĕṅö gĕrĕḥ saṅ aja mañjiṅ aluṅ asĕmi kuŋ nikâsĕwö*24:4:214*

Endaḥ budđi nikaŋ waneḥ tĕkap ikâmawa turida luput linakṣaṇan,muṅkuṙ tan huniṅê ḍatĕŋ saṅ aja mañjiṅ asila ri harĕp nareśwarī,ndan denyâhyas apahyasan dudu dudū hiniraṅakĕn ikê nrĕpātmaja,sūkṣmākāra ni raśmi raśmi ni wulatnya n araras apadĕlwan iŋ crĕmin*24:5:215*

kanyā rwaŋ siki rāmya kālih aṅisapwakĕn anak anakanya ketaka,tuṅgal mājar i putra putran ika māsku saṅ aja sira rakwa maṅkata,ndan haywâkilayū tuhanku niyata ṅhulun inucap ujaṙ nikâkalib,maṙmmanyâpasah ambĕk eṅgal apadudwan aṅuwahi pamitran aṅdadak*24:6:216*

strī strī sukṣĕka wahw-agātra turidanya mijil i wijil iŋ payođara,tan saḥ riŋ salukat gawe nrĕpatiputra sinalukatakĕnya tan humuŋ,ramyârūm karĕṅö manisnya sinameni pamawan ika riṅraṅ iŋ hati,tan samwas ginarut garutnya hiniḍĕpnya saṅ aja sahasâṅisapwakĕn*24:7:217*

sakweḥ niŋ kumĕmit prapañca ni hatinya kumĕkĕsi taṅisnya riŋ karas,Āpan budđi narendraputra kadi tan tulusa duga dugâṅhalimbaṅa,ƀakty-ânĕmbah i jöŋ ni rena nira mĕṅgĕp amanis agawe wulat maliŋ,luṅhā tan pracurânĕhĕṙ nĕhĕrakĕn manah iṅ ahayu kāri sukṣĕka*24:8:218*

<Aƀikrĕti>:25 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓ = 25

^mijil saṅ aja kādƀutâƀinawa rūpa saṅ aṅiriṅ apan paḍâhyaṅ ahalĕp,Ikaŋ gaja raŧâśwa sañjata saƀūṣaṇa nika dumilaḥ kasĕnwan aruṇa,sumaṅgraha humerakĕn wiđi nira n lumarisa kumisik pasaṅǥa niṅ ujaṙ,baṅun jalada tan pakāla gumĕrĕḥ ri taya niṅ aṅin aṅḍapuṙ saha kilat*25:1:219*

payuŋ payuṅan iŋ lĕbuḥ kadi sĕkaṙ sinawuṅ apan anekawaṙṇna sumĕkaṙ,Ikaŋ paṅuṅaṅan huwus winalunan wĕḍihan inuparĕṅga riŋ tulis ĕmās,rarânwam inĕgĕḥ parĕŋ mijil amaṅguṅ asĕmu sĕmu lakṣmi niŋ masa kapat,paḍâlal asĕnāha tiṅhal amanis wulatakĕna ri raśmi raśmi saṅ aja*25:2:220*

hanêŋ gupura tan wawaŋ sira lumampah ataña ri gĕnĕp ni sañjata nira,samâsila hanêŋ lĕmaḥ muni manuk marahakĕn i wijilnya tan hana kari,sirêŋ palukayan kinon ira kumona ri para juru yan lumakwa rumuhun,samaṅkana sira n lumampah aḍarat harĕp iṅ ulah awās yayanyan ahalĕp*25:3:221*

ri lampah ira ǥūṙṇnita ŋ paḍahi paṅharĕp ira kumisik maṅeṙttali tibā,saru swara nikâbaruŋ binaruṅan tabĕ tabĕhan agĕnturan kadi gĕrĕḥ,humandaru tibā gubaṙ kumĕtug asriṅ aniru kĕtug iŋ hudan wahu ḍawuḥ,Arūm uni ni ǥaṇṭa niŋ liman aṅuṅkaṅ asahuran i paṅhrik iŋ kuda bisiṙ*25:4:222*

dwijāti rĕṣi śꜽwa bodđa śuci sojar ira maṅaƀiwāda muṅgu ri harĕp,yaŧākrama paḍâdarâhalĕp agöṅ i wĕtĕṅ ira lawan huwan riṅ atuha,lumampah alaris malaḥ ya tan arampaka ri sadawatā nikaŋ lĕbuh agöŋ,humuŋ tĕkap ira n paṅuccaraṇa mantra kadi mađukarâṅisis humaliwat*25:5:223*

kĕliŋ wani wanîṅ usāna pamarakṣa nira mamawa ƀindiwāla palaga,baṅun rinawisan wĕhaŋnya kalawan ḍaḍa nika paḍa wok tĕkêŋ suku wulun,hibĕk tatu rujit rujit kadi tinambalan awak ika waṙṇna bĕntar inawĕt,Agöŋ paḍa kaƀīma ƀīma kadi dānawa muꝁa muꝁa dꜽtya piṇḍa cawiri*25:6:224*

Ikaŋ marĕk i jöŋ narendratanayânwam aguṇa paḍa daṙśśanīya taruṇa,titik nagara nora tan wruha n anak wĕsi haji tuwi mūlya kawwaṅan ika,watĕk madana maṅdadi wwaṅ ujar iŋ mulat i lituhayunya n ahyaṅ araras,kunaŋ saṅ aja kāmadewa sakalânurun ucapan ikaŋ kapūhan i sira*25:7:225*

samaṅkana nikaŋ wwaṅ iŋ paṅuṅaṅan haṅu haṅun arĕbut mulat ri saṅ aja,hanan kadi harĕp siliḥ galaha riŋ susu manĕwĕka riŋ naꝁâkas aluṅid,paḍâkira kirâkĕkĕs mata maliŋ maliṅ aṅiriṅi kāladeśa sumilib,katon kadi siliḥ praṅêŋ halis arĕṅw-inayat ayatakĕnya maṅkin araras*25:8:226*

Ikāṅ amawa pawwahan lituhayu prakaśita kawi mambaṅ uttama rare,hañaṙ tĕka sakêŋ widaṙbƀanagarī layat inalapan aṅhañaŋ hañaṅakĕn,rarānya kawĕkas pinañjiṅakĕn iŋ nagara marĕk i jöŋ narendratanayā,ya kāraṇa ni luḥnya mantĕn amalaṙ malar i saṅ aja molihê sira hĕlĕm*25:9:227*

manis ni kakawinya mūla ni papaṅgih ika lawan ikaŋ rinudđa winalat,pinet pĕjahanâsĕnötan i kadaŋnya winuni karaṇanya yan lĕpas adoḥ,paḍâpalarasan lawan jaruman amrih aṅalih ahawan wĕṅîṅ awa wulan,tinūt i paṅaran ṅaranya kawidoṣa wĕkasan i ḍatĕŋnya riŋ nrĕpasuta*25:10:228*

ya tīka tan adoḥ ginĕgwan ira bāhu nika winisikan tinakwanan ira,syapêka paḍa saŋ swayĕmbarakĕna prakaśita pinakādi niŋ wwaṅ ahayu,Ikaŋ wwaṅ aṅuṅaŋ bwat indrawanitâhyas ika pahawasĕn ta ya n sama hirib,kĕcapnya n aṅĕsaḥ miṅĕl ya pawaraḥnya ri saṅ aja wawaŋ rĕmĕk hati nira*25:11:229*

hanâṅuṅaṅ anuṅga nuṅgal aṅisapwakĕn anak anakanya ketaka miṅiŋ,mahâṅjĕlagakĕn hayunya makapaṅhaḍa buṅah i muꝁanya tan patalutuḥ,ri kāla saṅ ajâṅinaŋ winulatanya ri wulat ira löṙ matanya lumiriŋ,baṅun hañar anūt harĕp sĕpah awĕdy-aṅucapa tumiliŋ miṅe kadi cala*25:12:230*

rarânwam akire wulat dudu dudū saṅ aṅĕsah i kisapwan iŋ kaka kaka,tupis tupis i de nirâṅĕnahakĕn manah ira tumibê narendratanaya,wagĕd wagĕd aniṙwwa niṙwakĕn ī de nira gamĕl ināmĕṙ nīrê taṅan ira,tĕkāsih atabĕḥ sĕrĕḥ saha pucaŋ nika dalihan irâṅawe ri saṅ aja*25:13:231*

I soṙ niṅ asanâsĕkaṙ hana sirâṅuṅaṅ araras aliṇḍuṅan kaka kaka,ṅĕliḥ ṅĕlih iṅ ekacitta ri narendrasuta ṅĕlih irâhuyaŋ pinĕpĕtan,sawaŋ sawaṅ i denirâmawa wulat wulat iṅ asamayâwĕdi n katĕṅĕra,mulat pwa saṅ ajâṅdadak sira miṅe sĕmu niṅ awarahê katĕmwana nira*25:14:232*

muwaḥ wwaya sirâhalĕp rara sujanma pinawulaṅakĕn hanêŋ paṅuṅaṅan,gaḍiŋ pinakaputra putran ira tan sah inarĕk arĕkan sakê nrĕpasuta,ya teka tumurun hinĕmban iṅ iñâmawa sĕrĕh arĕnaḥ marĕk ri saṅ aja,bapâṅinaṅa rakwa liŋ ra bibi liŋ nikaṅ aṅujarakĕn waśâsĕmu guyu*25:15:233*

pratāpa naranāŧaputra kumutug pracalita kadi paṙwwatâgni dumilaḥ,Ikaŋ wwaṅ aṅuṅaŋ baṅun kusuma sālas anĕḍĕṅ ika kāri tan papĕgatan,manaḥnya ginĕsĕŋ tĕkêŋ turida rāga nika paḍa hilaŋ syuh aṅdadi hawu,ya teka hinañutnya riŋ nrĕpatiputra sakala sira pöḥ niṅ aṙṇnawa mađu*25:16:234*

manis niṅ ucapan kaka dyah ari liŋnya sinĕpuhan i raśmi niŋ wulat arūm,ya teka kinabehan iŋ wwaṅ aṅuṅaŋ mrĕdu lalita rasanya rāgakaraṇa,raras raras i denya miṅgĕk aṅĕnāni n aṅucap api tan wruhĕn hana mulat,halisnya minahānya molah amaṅun gĕt unĕṅ arĕṅu maṅlare ri saṅ aja*25:17:235*

<Indrabajra>:26 
– – ⏑ | – – ⏑ | ⏑ – ⏑ | – ⏓ = 11

^strī stry-âṅucap sojar ikā yinuktyan,liŋnyê narendrātmaja mūḋabudđi,Akweḥ sira ṅke nagarī ry-ayođyā,sāmantaputrī paḍa yogya-yogyan*26:1:236*

yadyan tĕkā dlāha sirê widaṙbƀa,tan suŋsuṅĕn riŋ kakawin wilāpa,tan kewwa riŋ rāga tĕkap suputrī,ƀagnapratijñā mulihêraṅ eraŋ*26:2:237*

nāhan wuwusnyê naranāŧaputra,ndan rakwa paṙṇnaḥ jaruman gatinya,wwantĕn suputrī paṅadunya yogya,maṙmmanya duḥkê saṅ aja n tan ahyun*26:3:238*

paṙṇnaḥ kakanyâsrak atuṅga yôjaṙ,Antĕn hade denta tĕkôjar apyak,putrī paran tan harĕpê tuhanku,hyaŋ niŋ purī towi yayā sirâhyun*26:4:239*

maṅko n marê śrī naranāŧa ƀoja,Ambĕk nira śrîndumatī pakādin,ǥārâpan atyanta wiśeṣaputrī,sāmantaputrī sira tā maṅadyaḥ*26:5:240*

nāhan sahuṙnyê paṅucap ny-arinya,ƀāwanya miṅgĕk tumikĕl halisnya,koṅ aṅdĕlö solah ikā n asĕṅhit,göŋ krođa sojaṙ nika kaṙṇnaśūla*26:6:241*

wwantĕn kili wrĕdđa sahuṙ nirâtwaŋ,sajñêbu ni ṅwaŋ kṣama ta ṅhulun dyaḥ,budđinta kewalya sumorakĕn saŋ,sāmantaputrîndumatī wiśeṣa*26:7:242*

tan soṙ sirêŋ janma karājaputryan,riŋ wīṙyya siṅgiḥ sira tan paḍâḍaḥ,ndan yogya ǥārâpa hiwaŋ nirêbu,mūlya n minūlyan krama niŋ dadi wwaŋ*26:8:243*

nāhan sahuṙ saŋ wiku wrĕdđarūpa,mĕṅgĕp pratuhw-âsĕmu pakṣapāta,milw-âhadenî sira yan lumampaḥ,rowaŋ nirâgoṣṫi wulatnya hewa*26:9:244*

<nawahaṙṣa>:27 
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19

^tucapa ŋ wwaṅ i paṅguṅ ika kadi wayaŋ jinajaṙ kinudaŋ,sakunaŋ kunaṅ iŋ taliṅa larap i hintĕn ika n kumĕñaṙ,hana tâṅadĕg an hayu nika kahiḍĕp kadi modahita,I kasiṅkab i kenya hana kadi gibaḥ winuluŋ sinurat*27:1:245*

paḍa tan humĕnĕŋ sahana niṅ aṅuṅaŋ mawagĕd wagĕdan,Amanis manisan mata nĕhĕr araṅin raṅinan paṅawak,Arupit rupitan susu nĕhĕr alĕmĕs lĕmĕsan luṅayan,sira saŋ sinajinya saṅ aja juga nora muwaḥ kinire*27:2:246*

nrĕpaputra sĕḍĕŋ sapawulatan aweḥ lĕṅĕṅêṅ aṅuṅaŋ,tadanantara meḥ lĕpasa laku nirā wĕkas iŋ nagara,Amanis kadi tan pĕgata wulat irê salawaŋ salawaŋ,Amalaṙ hana niŋ wwaṅ ahaliṅana kori mĕṅā sasisiḥ*27:3:247*

Araras rinasan patĕmu nira wulat rasa tan lĕpara,kalawan saṅ akūṅ alawas i sira kady-awarĕg warĕgan,Apatūtan unĕŋ kasih arĕp inatīta tiniṅgalakĕn,I layat nira kāri saṅ ahayu wulatnya tinambaṅ ira*27:4:248*

nda Atīta sira n kajĕnĕkan akurĕn wulat esy-akadi,Asalin wiṣaya n lĕpas i muꝁa nikaŋ lĕbuh iŋ nagara,kuṭi śāla lumaṅkuṅ i tĕpi niṅ ayun tirisanya pĕnuḥ,panĕḍĕŋ ni wuṅūnya mamituturi rāga nirêṅ aṅuṅaŋ*27:5:249*

kadi waḥ surasinđu bala saṅ aja kātatakut gumuruḥ,raŧa rĕṅga padāti kadi parahu söh aduluṙ humilī,gajah aṅgala ǥūṙṇnita piraṅ iwu kady-asibū gumuluŋ,sagĕḍaŋ kahilī gaḍiṅ ika tulalenya lumintah awās*27:6:250*

paḍa ƀakti hĕnū nira sakalihatan paḍa tan humĕnĕŋ,walahaṙnya lawan pahatan asaji mīna sayub cumaḍaŋ,Amapag waṅi niŋ kusuma winawa niŋ pawana mrik arūm,ƀramarâsĕmu maṅhaturakĕn i gawenya kiduŋ ri sira*27:7:251*

kadi maṇḍala rāmya ni papupul ikaŋ kayu kayw-asĕkaṙ,waṅunanya wuṅū sĕḍĕṅ asinaṅ añaṇḍi minerw-aruhuṙ,humilī wulakanya paḍa caluṅanêka katon humaḍaŋ,hulu kĕmbaṅ ikaŋ gaḍuṅ anĕpĕrakĕn ri narendrasuta*27:8:252*

patapan kĕna rāga kayu manis ikā sinĕpĕṙ sĕpĕran,Amapag mata jāti ni mata ni wuluḥ nika tan wriṅ iraŋ,Aḍahĕm haḍawanya rumara rara haṙṣaja denya mulat,pajajaṙ ni pabañwan ika kapahiriŋ milu kady-aṅaraŋ*27:9:253*

<girisa>:28 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16

^saṅ aja sira kaṅelan muṅgaḥ riŋ raŧa wĕkasan,saṅ agajah aturaṅgânuṅgaŋ saƀya ciha ciha,mwaṅ agiliṅan arampak wwaŋ sāmānya tan ahalĕp,saṅ aḍarat alarêraŋ kagrĕk grĕk magarawalan*28:1:254*

nrĕpasuta lĕpas eṅgal prāptêŋ ŧāni kuluwutan,satĕka tĕka ni lampaḥ niŋ wadwânamun aduluṙ,I harĕp i wuri lumrânĕṅkw-âyun manasa nasaṙ,hawan arupĕk inambaḥ membuḥ lwā kadi tinĕpa*28:2:255*

wukir ajajar ahaṇḍap haṇḍap śūnya maṅililan,kadi kukusan amuñjuŋ puñcaknyâṙṇnĕb inululan,hana talaga riṅ agra ndan wwꜽnyâhaṅĕt ahasin,pinara paran iṅ adyus baṙyyan landĕp awukiran*28:3:256*

suku suku nika duṙggâtyantêwĕḥ nika pinaran,pinĕga tinĕpa de niŋ molaḥ ṅūni riṅ alawas,sahaja maliwat i jro ṅkân līlâmĕkasi parab,dadali nika laki strī prāptânambĕr asahuran*28:4:257*

lura lurah aparĕk lwaḥ guŋguŋ wwꜽnya ḍinawuhan,papupulan ikaṅ aṅhwan ramyâḍöm aṅariṅ ariŋ,paḍa marĕk adum uṅgwan yan wwaŋ śreṣṫi humaliwat,Asila sila ri piṅgiṙ niŋ māṙggâmalaku sĕrĕḥ*28:5:258*

Umah atiśaya denyâporaŋ mĕṅgĕp aṅililan,wwaṅ ika paḍa humöt riŋ budđy-âlumbuṅ alit alit,tĕka ri sapi nikâlit norâkral kral amĕḍusi,talaga nika jugâlwâṅlaṅhuy laṅhuyakĕn agöŋ*28:6:259*

hana ta baṅun amet wwaŋ doṣa n krūra lĕkas ikā,Amawa tali lawan kris pamraŋ mraŋnya habalaṅan,sapi nika sinikĕpnyâṅrĕñcal maṅlawan agalak,ri huwus ika katalyan keṇḍit dinwal iṅ aṅulaŋ*28:7:260*

nrĕpatisuta kaluṅhâdoḥ śīǥra n saha śakaṭa,karaṇa nira n araryan mwaŋ sakweḥ ni bala nira,Amarĕki pĕkĕn alwā ŧāny-âgöŋ pakulĕmana,pira ta puluh i dūwanyâkweḥ söḥ paḍa winĕgil*28:8:261*

saṅ aja kadi hanê jro rājyâpan sira kinĕmit,sahana hana nikaŋ saṙwwāstra lwiṙ pinakapagĕṙ,raŧa turaga tiniṅkaḥ baprâṅrakṣa sana sini,makagupura halĕp niŋ mātaṅgâruhur ajajaṙ*28:9:262*

tucapa para kadūwan tuṣṭa n paṅhinĕpan ira,sahana hana ri deśanyâneka ŋ paḍa pamapag,nrĕpasuta sira muṅguḥ muṅgw-iŋ bwat halu tĕpi loṙ,sama humatur aṅantî soṙ niŋ wāṇḍira magĕlaṙ*28:10:263*

wiku haji jĕnĕk aṅher iŋ śūnyâlawas amarāt,wruh aṅaji sira santoṣâṅdo dohi narapati,nĕhĕr amarahi sāmpun wrĕdđâṅgöṅ ulah alaṅö,Atuha tuha kadi brĕm santĕn kāku manis ira*28:11:264*

sira ta marĕk aluṅguḥ milw-iŋ dāyaka humatuṙ,kinasĕgĕhan apan wruḥ ṅūnîŋ rājya sira kabeḥ,Apituwi paḍa rowaŋ rowaŋ niŋ maṅikĕt ikĕt,muꝁa niṅ aṅucap aśrī de niŋ mojar akakawin*28:12:265*

kṣamakĕna bapa pawwat niŋ grāmyâđama kaluṣa,padapa hima lawan centĕn mepâlpa lihatana,sama duwĕga ri rakryan yan twak haywa hali halin,pinakabañu bañu ṅke ṅhiŋ yan len juga yan ikā*28:13:266*

wulatana kakudeśanyâŧānî gĕgĕr asĕpi,ya tuna tuna sĕrĕḥ wwaḥ tĕkwan tan hana dinadak,palapat alas agaryaŋ gaṙyyaŋ tan sawĕgilana,linĕṅĕṅakĕn iṅ ambĕk maṙmmanya n rĕsĕp alaṅö*28:14:267*

Aluru wahu kalahrwan kaywanya n śrawaṇamasa,Asĕpa humuraṅ awyaŋ rurwan ronya kapawanan,Analukati tĕlā wwad niŋ saṙwwatrĕṇa riṅ ayun,pĕjah amĕkasi kiṅkiŋ luŋ niŋ jaṅga kapanasan*28:15:268*

tĕwĕk i ragas i kaywanya n karwâraras alaṅö,tĕṅah i tal ika mambĕt mambĕt kāṅinan aṅĕliḥ,manis i lahaṅ ikâṅhiŋ panraŋ nraŋ wulat amanis,tiniru tiru niṅ ahyas ronyâṙjjâpatah akiris*28:16:269*

sĕḍĕṅ iṅ asujimāsâtyantêŋ kaṣṭa gatarasa,karikil ika kumĕṇḍĕŋ tūt māṙggâmacĕki suku,saha panas i hĕnunyâdoḥ wwe nora pinalaku,tuhun amuhara ramyā sakweḥ niŋ wwaṅ ika jĕnĕk*28:17:270*

jalada kadi pĕtĕŋ yan tĕmbe niŋ kapat alaṅö,jawuh amĕkasakĕn rĕm riŋ kaywan hañar asĕmi,wahu mari panaṅis niŋ kālaṅkyaŋ suꝁa sumayab,Asiga kadi tinambaŋ wahw-înantukan agiraŋ*28:18:271*

trĕṇa taru paḍa mĕltik wījanya n masa kalima,wawaṅ aluru kapiṅrĕs tūt māṙggâṅĕlih alume,linaran i kĕñar iŋ wꜽ yan luṅhā ŋ rĕmĕṅ anisiḥ,kadi pamanas i kuŋ niŋ kanyā dūra n atĕlĕba*28:19:272*

hañar abañu tĕgalnya n kānĕm tapwan acarĕcĕḥ,kadi sinipatan apriḥ māṙgganyâracĕk abĕnĕṙ,turah i wĕrĕh ikaŋ waṙṣâsat kāri kasarakat,Asĕmu pupur areḥ tūt piṅgiṙ niŋ halis inamĕṙ*28:20:273*

brata nika ri sĕḍĕŋ niŋ māǥâdyus rahina wĕṅi,jawuh aṅapitu tan pāntyâdrĕs maṅkin akĕcĕhan,Aṅura ṅuraṅi teja hyaŋ candrâṙkka kaginĕman,suꝁa salabuh ikaŋ luṅlūṅan māri kapiṅĕliḥ*28:21:274*

lĕbug i palĕmahanyâjro riŋ ꝑālguna puraci,patuna tunahan iŋ lĕmbw-âsaṅsiŋ tahi papuṅĕn,dwijawara sira baṙyyan rĕŋrĕŋ moǥa humaliwat,sumĕpĕr anasi pöhan maṙmmanya n śuci wĕkasan*28:22:275*

masa kasaṅa tĕka traŋ ndan mātrânĕlani jawuḥ,ya karaṇa ni latĕknyâtiṅgaṙ wahw-asat anisiḥ,sapapikatana göṅĕn tĕmbe niŋ manuk agalak,tuhun asĕpi hĕnūnya lwīr agriŋ paḍa caciṅĕn*28:23:276*

kusuma sahana māywan yan wꜽśāꝁa paḍa wijaḥ,sĕkar iṅ asana kantun kady-ahyun kalarakĕna,paṅirim irim ikaŋ waṙṣâheṙ weh ayu ḍumawuḥ,kadi jaruman aṅinte rāgânīs amawa taṅis*28:24:277*

muwah asĕkar alasnya jyeṣṫâmiṅrwani sahapit,tuhun aṅuraṅi rurwan de niŋ waṙṣa wahu muliḥ,tura turah i gĕrĕḥnyâgupyan meh amĕkasana,tuna tuna kadi pamwit niŋ haṙṣâmĕkasi taṅis*28:25:278*

Analahasa laṅönyêṅ āṣāđâṅlarani kawi,paḍa gumigil aṅinkin tiṅhalnyâniliṅi tawaŋ,kamaḍiḍiṅĕn aṅepw-î roganyâṅgĕgĕs aṅĕsaḥ,kadi kahapit aṅunṅun muṅgw-iŋ śūnya kakilatan*28:26:279*

nahan ucapan ira mpuṅkw-aṅde haṙṣa ri saṅ aja,wĕṅi mara sakamantyan prāptâneka taḍah ira,dwijawara sira māliḥ muṅgw-iŋ bwat halu tĕpi loṙ,para wiku juga kāry-âgoṣṫi mwaŋ nrĕpatanaya*28:27:280*

paḍahi marĕk agupyan śabdanyâmanis inamĕṙ,kadi paṅucap ucap niŋ muṅgw-i jro jinĕm akule,Apituwi sinamenîŋ gīta śrī nrĕpatanaya,rasa nika winiwekâneka ŋ pālapan amanis*28:28:281*

tucapa bala nirâkweḥ ƀāwanya n paṅinum inum,Aṅigĕl aṅiduṅ asraŋ twaknyâkweḥ kadi humilī,paḍahi nika gumĕntĕṙ sinraŋ niŋ tabĕ tabĕhan,kadi baribina saŋ hyaŋ riŋ swaṙggâtukupa kapö*28:29:282*

<jagadđita>:29 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^luṅhā ŋ māsa piliḥ tĕṅaḥ wĕṅi tiḍĕm sahana niṅ aṅinum paḍâturū,tistis nora mumik tuhun saṅ aja tan mrĕm amaṅu maṅu tan kĕnêŋ turū,Aṅhiŋ rāmya rinĕṅwakĕn panalimuṙ nalimur ira ri kiṅkiṅ iŋ hati,gĕṇḍiŋ walyan arūm swaranya karĕṅö sawĕṅi kiniduṅan kiduŋ buwun*29:1:283*

loṙ wetan pamalantĕnan kaparĕk iŋ lwah adalĕm asamīpa paṅdyunan,wwaŋnyâwuṅw-amasaŋ damaṙ wruh i masanya n amalu malu meḥ tibā ṅĕnĕm,tan paśrī swara niŋ palu dyun asarag tĕwas amaribini ŋ wwaṅ aṅrĕṅö,Endaḥ mwaŋ palu wastra rāmya kadi de niṅ amalu daluwaŋ rinĕṅwakĕn*29:2:284*

Aṅdyun karwa rabinya tan padiwasâwiḍiṅan awurahan siliḥ cacad,nitya ŋ śabda paḍêṅgal asrak amalĕs hinalan ulih ikâgawe ǥaṭa,strīnyâmet parihāra tan wĕdi kadūṣana n ahala gawe nikā paṭa,kahyun hyun kadi śꜽwa sogata mapaṅǥaṭapaṭa juga hetu niŋ humuŋ*29:3:285*

sakweḥ niŋ baṇijêŋ tĕpas paḍa sumambutakĕn i sagawe nikâlawas,norâpĕk paḍa loƀa lāƀa kaharĕpnya n akuṭa kaṭikan paḍâdamaṙ,saṅkĕp dwalnya huwus ratĕŋ paḍa sumaṅgraha wijila niki n marêŋ pĕkĕn,Asyaŋ syaŋ karĕṅö humuŋ saṅa saṅanya sĕmu niṅ aharĕp katumbasa*29:4:286*

Eñjiŋ wāhu huwus ḍawuḥ pitu muni ŋ paḍahi baṅun akon adandana,sakweḥ niŋ prajurit paḍâmuṅu ri paṅhawin ika kamĕnanya maṅkata,Aṙdđêñjiŋ pwa hiḍĕpnya tĕkwan apuyĕŋ ya ta karaṇa nikâturū muwaḥ,ṅhiŋ maṅkat saṅ ajâkĕmul kĕmul alañciṅan aṅarahakĕn sakêŋ raŧa*29:5:287*

saŋ mambaŋ kawidoṣa tan wĕnaṅ adoḥ ri sira marĕk amaṅku pawwahan,prajñā tan kasilib ri tiṅkah iṅ asewaka maṅinakanêŋ tuhan tuhan,wruḥ riŋ yogya kahĕnwa de nira tinūt sapawarah ika rāmya tūt gĕgĕṙ,yekā rakwa hĕnūnya ṅūni n aṅaliḥ saha jaruman ikâmĕgat gunuŋ*29:6:288*

śūnyâporaṅ ikaŋ gĕgĕṙ hana guhā rĕbah adalĕm arĕs twas iŋ mulat,tan pātmā ṅ aṅuṅaŋ hanan kadi hanâṅduhuṅakĕna tĕkā sakêŋ wuri,tistis nora marâṅlĕṅĕŋ ri pataninya paḍa kadi sinaṅgan iŋ kawi,ṅhiŋ raṅrö gumĕrĕḥ tinūb niṅ aṅin adrĕs aniru gĕrĕh iŋ labuḥ kapat*29:7:289*

ṅkānê lĕmbah ikâlaṅö pamaḍĕkan wwaṅ ika wija wijaḥ paḍâṅayaṙ,lumrâkweh aputiḥ wuyaḥnya kasawuṙ sumarasah anamaṙ wway iŋ jawuḥ,Awrā tampĕr ikâgĕlaṙ kasarakat sarakat asĕmu sāri niŋ puḍak,haṙṣâmbĕk saṅ aja n tĕkâwuya wuyaḥ mata tuwin aharip kadînusap*29:8:290*

tambak tambak akaṇḍa loṙ kidul i pomahan ika kadi piṇḍa niŋ sawaḥ,wwaŋnyârampak amet wĕlut kadi pucaŋ pucaṅan iṅ aṅurit katiṅhalan,pakṣinyâgĕṅ agĕŋ humuŋ kadi kĕbo paṅulah awurahan siliḥ buru,yan kawrĕg paḍa möṙ gumĕntĕr anamaṙ gĕrĕh iṅ adurugan paḍâwĕrö*29:9:291*

Aƀrā lwiṙ sĕkar iŋ laṅit braja katon pamĕwĕh i supit iŋ sahiŋ sahiŋ,Aṅjraḥ tan kahanan lĕwas pasuṅ ikâsira sira kadi kĕmbaṅ iŋ karaŋ,lwiṙ luŋ niŋ katiraḥ miraḥ ni suṅut iŋ huraṅ aṅariṅ ariŋ marêŋ lumut,tūt māṙggâharĕmis pĕjaḥ kadi mĕnuṙ saka salawĕ lawö sumamburat*29:10:292*

<basantatilaka>:30 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14

^sāmpun lĕpas raŧa narendrasutâpan adrĕs,saŋ brāhmaṇê wuri lawan rĕṣi śꜽwa bodđa,Agyā paḍânututi tan hana kāry-araryan,muṅgw-iŋ gajâśwa raŧa masraṅ alumba lumba*30:1:293*

lwaḥ naṙmmadā katĕmu de naranāŧaputra,saŋ brāhmaṇâsaƀa saƀā ri ya sāri sāri,Atyanta niṙmmala paṅawruhanê śucinya,maṙmmanya n uttama wijilnya sakêŋ śaśāṅka*30:2:294*

söḥ puṣpa laywan iṅ atīṙŧa hanê hĕnīnya,kuntul paḍâṅadĕg adĕg ri pacaṙ pacaṙnya,līlā ḍarā ri kalakānya wijaḥ paḍâdyus,Akweḥ mayūra maṅigĕl ri pasiṙ pasiṙnya*30:3:295*

ṅkāna n pararyan arahup naranāŧaputra,muṅgw-iŋ Aśoka sira tan mari śokacitta,nyū danta medi ri manaḥ nira keṅin eṅin,kāṅgĕk sirânĕmu puḍak maṅuḍoḍa riŋ wwꜽ*30:4:296*

nya ŋ cakrawāka paḍa rāmya mahimya himyan,ṅkānê saroruha wĕkasnya lawan priyanya,manda swaranya karĕṅö nira tan sꝑuṭârūm,winrĕg nirâpa ta kalīṅa ni de nirâmrĕg*30:5:297*

haṅśâputiḥ ri tĕṅah adyus aṅumbaṅ umbaŋ,kombak tinūb iṅ aṅin adrĕs aṅiṅgĕk iṅgĕk,mogâraras raras arūm karĕṅö swaranya,kady-âwaraḥ yan alaṅö ri hananya riŋ wwꜽ*30:6:298*

wadwā nirâdulur i piṅgir aḍanta ḍanta,Akweḥ lĕpas paḍa kahañjur adoḥ lakunya,maṅsul muwaḥ saha padāti tinuṇḍa pājaṙ,Āpan kinonakĕn aṅantya makuwwa kuwwa*30:7:299*

śīǥrâgawe grĕhalatā mrik arūm sĕkaṙnya,norâkawö paḍa wicakṣaṇa riŋ kalaṅwan,Andul wuṅū mwaṅ asanâṅjrah i piṅgir iŋ lwaḥ,ramyâlaṅö pinarĕkanya hanan pamaṅguŋ*30:8:300*

ndaḥ riŋ samantaji hanâdƀuta mūṙtti niŋ hyaŋ,mātaṅgarūpa pinakāṙggaḍa riŋ wanādri,siṅhâṅḍapuṙ wĕdi manambah arĕs tumon ya,Ꜽrāwaṇânurun ujaṙ niṅ anaṙkka naṙkka*30:9:301*

ri lwaḥ saƀānya sĕḍĕṅ adyus ahilya hilyan,nora ŋ ƀayêriya putus wuhayâluṅâṅlwaŋ,Aṅlaṅhuy adrĕs anamaṙ gajamīna mĕtta,himpĕṙ karaŋ liman i kāla nikâṅalimpuŋ*30:10:302*

Ambö ni meda ni gajaḥ naranāŧaputra,sākṣāt inambuṅ ika hetu nika ƀramanta,Abyūran iŋ lwah alĕtuḥ kakĕbuṙ bañunya,wit niŋ saroja kadahut kalawan sĕkaṙnya*30:11:303*

mĕntas pwa yâṅadĕg aṅuṅgul i tīra niŋ lwaḥ,gaṅgĕŋ lawan sarasijâṅhibĕki ry-awaknya,mĕttâwĕrö nĕhĕr asumpiṅ aǥaṇṭa kambaŋ,Aƀrā katiṅhalan ikā kadi nāgapuṣpa*30:12:304*

meww-îwu saṅꝁya ni gajaḥ naranāŧaputra,ndātan pamaṙppati ri göŋnya lawan guṇanya,Awrĕg sakê taṅan alaḥ ḍyam api n rinukrak,Āpan swaƀāwa niṅ alit juga ta n tinaṅgĕl*30:13:305*

strī strī paḍâṅhili lawan raray anwam anwam,Adrĕs lakunya karikil kawĕdinya ṅūni,maṅke n tĕkêŋ ƀaya sukĕt rwi yayān inambaḥ,wet niŋ takut pati susup susupîṅ alas göŋ*30:14:306*

Akweḥ marêŋ tahĕn anuṅtuṅ amet upāya,watw-înuluṙnya sagĕnuk sawaluḥ salumpaŋ,tĕṇḍas nikaŋ liman awās tinujunya tan len,tog toṙ ndatan dwa katibān dan ikaŋ śilā syuḥ*30:15:307*

krođa ŋ liman mata nikâṅdrĕṅ anon wwaṅ akweḥ,riŋ kāywan aṅhabalaṅ iŋ kayu kayw-aganti,yeka n tumandaṅ aṅayuḥ paṅ agöŋ katuṅkul,syāk pok rĕbaḥ ri walakaŋnya baṅun rinĕṅgan*30:16:308*

wadwā nrĕpātmaja masĕṅhit asiṅhanāda,sārâkusāra śaraṇāśraya wāni riŋ praŋ,krūrâkihal kihal agöŋ karawalya timbul,śūrabratâsira siran paḍa tan dadi jriḥ*30:17:309*

yekâṅlawan paḍa marĕk pinupul sĕmutnya,kweḥnyâpramāṇa satasik ya ta paṅhaḍanya,Ambĕk nikaŋ gaja mamatyana nora wāni,göŋnyâprameya sagunuŋ ya ta paṅgajaḥnya*30:18:310*

māsö hanêŋ raŧa narendrasutâṅagĕm hrū,laṅkap hanê kiwa huwus pinasaŋ talinya,sāmpun minantran inayat saha hastiśikṣā,saṙ cĕb tibâṅĕnani kumƀa nikaŋ gajendra*30:19:311*

sāmpun kĕnâmrih aṅusī pulihan tumandaŋ,ndan saṙwwasanđi ni śarīra nikâgrah aṅrĕs,yeka n paṅohan aṅadĕg mati tan pasāra,goṙ ƀoḥ tibā kadi śilādri rĕbaḥ kaliṇḍwan*30:20:312*

waṅkenya sakṣaṇa hananya kadîŋ paṅipyan,teja prakīṙṇna dumilaḥ tĕka tan pasaṅkan,widyāđarâhalĕp adĕṇḍa hanê tĕṅaḥnya,Utpatti niŋ dwirada māti mahāpraƀāwa*30:21:313*

kalpadruma mrik inalapnya pamuṙṣitanya,lwiṙ puṣpawaṙṣa tumibê naranāŧaputra,Āścaṙyya budđi nira sādara de nirâṅliŋ,hyaŋ hyaŋ paran kari kita syapa tā ṅaranta*30:22:314*

<waṅśasŧa>:31 
⏑ – ⏑ | – – ⏑ | ⏑ – ⏑ | – ⏑ ⏓ = 12

^kĕnoḥ patakwanta ri tiṅkah i ṅhulun,ṅhulun kasaṅꝁya n maṅaran priyambada,swaputra saŋ citraraŧa prakāśita,sirâdiganđaṙwwapatî kadewatan*31:1:315*

ṅhulun sakêŋ swaṙgga wiśāta lālana,Anuṅga nuṅgal mahas iŋ wanāntara,tĕkêŋ pasiṙ tan hana tan kalaŋlaṅan,laṅö niṅ ambĕk saparan tinūtakĕn*31:2:316*

<basantatilaka>:32 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14

^ṅke naṙmmadā ṅhulun acaṅkrama sāri sāri,kañcit kapaṅgih aṅadĕg ƀagawān pataṅga,pakṣâdyusâpatĕlĕsan tumuluy marêŋ lwaḥ,moǥa ṅhulun tumurun aṅruhurî sirâdyus*32:1:317*

göŋ krođa wākcala sira n panibāni śāpa,Oyuḥ gajaḥ tĕmahanamwa maran mari hyaŋ,ṅke tôṅgwanamwa tan adoḥ ya sakêrikiŋ lwaḥ,nāhan wĕkas ni paṅucap nira kaṙṇnaśūla*32:2:318*

tan miŧya ri ṅhulun ikaŋ gajamĕttarūpa,byaktân asaṇḍuta ṅ ujaṙ yan anĕṅgah alwā,saṅkêṅ amaṅgih i wuyuŋ ƀagawān pataṅga,tapwan śināpa tumuluy matĕmaḥ gajendra*32:3:319*

An maṅkana bwat i wuyuŋ ƀagawān pataṅga,kāruṇya budđi nira riŋ wĕkasan sirâsiḥ,Āpan ṅhulun marĕk anĕmbah apinta kāsiḥ,maṅhyaŋ ry-anugraha nirê rikaṅ antaśāpa*32:4:320*

mojaṙ sirâsĕmu manis tĕkap iŋ tumiṅhal,Om haywa saṅśaya ri sidđa niṅ antaśāpa,tan lupta yan tĕka hĕlĕm saṅ ajâhawan ṅke,tuŋtuŋ ni sañjata nikā hawananta mantuk*32:5:321*

sāmpun sirâmĕkasakĕn wacanântaśāpa,luṅhā sira ṅhulun aṅanti humeṙ tĕkanta,sowenta tan tĕka ya kāraṇa niŋ ƀramanta,mĕttâwĕrö pira piraŋ tahunĕn byamoha*32:6:322*

maṅke n ḍatĕŋ kita sahâśwa sahasra saṅꝁya,ṅke naṙmmadâwija wijaḥ sawatĕk watĕkta,mātĕṅga papraṅ aṅiriŋ paḍa sāra śūra,mawrĕg rĕbaḥ binuru ni ṅhulun iŋ paḍöman*32:7:323*

Aṅhiŋ kitâmanah anuṅsuṅ iṅ astra tīkṣṇa,syuḥ kumƀa ni ṅhulun ikā tinut iŋ paratra,ndātan paniṣꝑala wawaŋ maluyâdadi hyaŋ,sākṣāt kitâmrĕta wijil nikaṅ antaśāpa*32:8:324*

Atyanta göŋ ni hutaṅ i ṅhulun apramāṇa,saṅmohana ŋ pamalĕsê kita diwyaśāstra,ganđaṙwwaśāstra pinajöŋ hyaṅ asañjatêka,jñānanta maṅlĕpasakĕn saha mantra sidđi*32:9:325*

Atyanta yogya yan ajinta ya kawruhanta,kārāđananya saha mantra sahêndikanya,pöŋpöŋ ṅhulun wruh i wĕkas ni rusit rusitnya,śaktinya kawruhan anambĕhanê guṇanta*32:10:326*

ndātan pamatyani guṇanya yadin guṇanta,śatrw-âđamâpituwi tan mati denya mūṙcꞓa,moǥâturū sahana niŋ ripu tan wri rātnya,nistanya maṅkana yayā kita yan jayêŋ praŋ*32:11:327*

he saŋ priyambada kita n paṅutus paṅajya,moǥâwiraŋ hulun apan gumawe laranta,ṅūnî sĕḍĕŋta matĕmaḥ gajamattarūpa,tan len ṅhulun kaṅaranan karaṇanta māti*32:12:328*

hā hāḥ hade saṅ aja denta manaṅgah eraŋ,An sāhasâmĕjahi ri ṅhulunĕn gajendra,Āpan prasidđa kita maṅhwatakĕn kajanman,Atyanta göṅ i hutaṅ i ṅhulunĕn maluy hyaŋ*32:13:329*

yadyan saƀūṙ ƀuwah ikaŋ guṇa kawruhanta,tātan sadoṣa yan atambĕha wīṙyya saswaḥ,ndā maṅkanā kita n aṅajya wimohanāstra,taṅgap nihan hila hila ŋ tumulak paweweḥ*32:14:330*

An saŋ priyambada kĕdö maṅutus maṅajya,mary-âwiraŋ saṅ aja sāmpun atiṅkah uṅgwan,loṙ saŋ priyambada kidul saṅ ajâtalaṅkup,saṅmohanênaji nirêṅgal apan widagđa*32:15:331*

sanđinya kāku saha śakti ni dewatanya,saṅyoga niŋ śarawara mwaṅ ikā tujunya,sāmpun tama stuti nikā saha kūṭamantra,saṅhāramantra paḍa kawruh ira praƀeda*32:16:332*

wruḥ saŋ priyambada ri haṙṣa narendraputra,An pembuh astra śara sūkṣma mahāpraƀāwa,tiṅkaḥ niṅ apraṅ inucap nira moǥa jambat,Amwit sirâsĕmu manis baśa de niṅ ojaṙ*32:17:333*

he mitra mantuka kakanta lumarya maṅke,sidđā ŋ prayojana kita n ḍatĕṅêŋ widaṙbƀa,nāhan wuwus nira nĕhĕṙ maṅagĕm sĕrĕḥ wwaḥ,luṅhâhawan gagana mĕltuk apan sira hyaŋ*32:18:334*

<jagadđita>:33 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^sāmpun prāpta sirêŋ surālaya wicitraraŧa paḍa suꝁa n tumon sira,ndan saŋ kāri kamānuṣan hĕla hĕlâṅucap ucap i sĕḍĕŋ nirâpupul,nistanya n tama de nirâṅaji taŧāpi salahasa ri saŋ priyambada,yan tĕṅhā kadi tan tumuṅkula sawet ni karakĕtan irâṅdĕlö tawaŋ*33:1:335*

sanđyākāla pasaŋ damaṙ nrĕpatiputra manaḍah i huwus nirâjapa,Eñjiŋ pūṙwwaka saŋ priyambada ginoṣṫi nira mahuwusan tĕṅaḥ wĕṅi,wahw-amrĕm tumuluy tinaṅhi sira maṅkat asalĕsĕk i tīra niŋ nadī,gĕntĕṙ ni grit ikaŋ raŧâmĕkarakĕn kucup iṅ asana rāmya tūt hĕnū*33:2:336*

Eñjiŋ kāla nira n tĕkêŋ pasir alasnya pĕtĕṅ asĕmu śeṣa niŋ wĕṅi,lwiṙ haṙṣā gaganâsĕgĕḥ pawulatanya gĕrĕh ika kadi priyambada,moǥâśrī kumĕḍap kilatnya nĕhĕr aṅluru luru kadi medi maṅdu loṙ,kady-ânĕmbahakĕn sĕkaṙ niṅ asanânisi huyaṅ i riris nikâṅdadak*33:3:337*

mambö sāgara rāmya niŋ laṅit awaṙṇna tali hurut urutnya tan pĕgat,kālaṅkyaŋnya baṅun jukuŋ niṅ amayaŋ lĕyĕp i lari nikâmaḍĕm ḍarat,kuntul möṙ kadi tuṇḍan iŋ banawa kāri tan ilu kajahat lanâlayaṙ,saŋ hyaŋ candra baṅun bahitra ḍatĕṅ iŋ kulĕm amawa śaśā marê jawa*33:4:338*

meǥa lwiṙ karaṅ iŋ laṅit kadi wĕrĕḥ limut ika ri sare nikâputiḥ,wahw-âmīt i kuwuŋ kuwuŋnya sawaneḥ karĕrĕban akucĕm pĕgat pĕgat,gĕntĕṙnyâwurahan humuŋ kadi katunwan i larap i kilat nikā murub,runtuḥ piṅgir ikâtĕmaḥ jawuh anūtakĕn aṅin alaṅö tibânisiḥ*33:5:339*

rāmya lwiṙ siluman karaŋ ri muꝁa niŋ muhara paḍa paḍâṅhapit bañu,Alwā tiṅkah i meꝁalanya ri tĕṅaḥ paṅadĕg adĕgan iŋ marâṅlĕṅĕŋ,karwânuṅgul apāntaran sapaṅuhuḥ kadi gupura śiwak sakêṅ adoḥ,lwiṙ hambal sꝑaṭikâṅ alun turunan iŋ kawi pĕjah atuhâṅhañut laṅö*33:6:340*

priṅgâhrit tĕpi niŋ samudra kadi paṅhinĕpan i lĕṅĕṅ iŋ labuḥ kapat,lwiṙ prāsāda pukaḥ karaŋ ni paraṅanya hana kadi siluŋluṅ iŋ kawi,Ꜽṙttambaŋnya baṅun wwit iŋ truh asĕwö kilat awilĕt alūṅ awaṅkawa,lumrâwaṙṇna rĕṅit kukusnya sinawat sawat inidĕran iŋ guruṇḍaya*33:7:341*

miṅgut piṇḍa nikaŋ karaŋ liman anuṅkuli paraṅan i piṅgir iŋ tasik,lwiṙ molaḥ tulale nikâmijilakĕn bañu kadi paṅanak niṅ eṙttali,kahyun hyun kumucuṙ parĕŋ rwa tumĕḍun lĕṅĕṅ aṅĕnani tiṅhas iŋ karaŋ,rĕmpū syuḥ Amĕniṙ mĕniṙ kadi tinapyan iṅ aṅin aputiḥ sumamburat*33:8:342*

paṇḍan māti lĕṅĕŋ sumuṇḍay akaraŋ hulu karaṅ i sare nikaŋ pasiṙ,sakweḥ niŋ ƀramarânaṅis paḍa sumuṅkĕm aṅarĕki sĕkaṙ huwus lĕwas,dinyūs iŋ truh i saṅhub iŋ jalađi saṅsaya lĕṅĕṅ arurub rurub limut,hemanyânwam arūm puḍak nika tumūt pĕjah i turuṅ ikâtulis ṭikā*33:9:343*

<śāṙddūlawikrīḍita>:34 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

^nyū dantâsĕpi tuṅga tuṅgal aṅadĕg muṅgw-î rĕṅat niŋ trĕbis,lĕŋlĕŋnya n hana riŋ pasiṙ silih awe lāwan ṙyyak iŋ sāgara,tan wruḥ yan tinulis parab sahana niŋ wwaḥnyâkĕmul nīrada,de niŋ laṅw-anaput katuṅkul i laṅö niŋ nūsa mukṣa n rĕrĕb*34:1:344*

<śiꝁariṇī>:35 
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17

^mahantĕn sāk riñcuŋ lĕṅĕṅ i tĕpi niŋ sāgara lĕyĕp,palambaŋnyâkweḥ nora wĕnaṅa wacan śīṙṇna lamukĕn,tulisnyânuṅgal wikw-acĕpuh atalaṅkup katuruhan,tumuṅkul ƀāwanyâḍĕku ḍĕkuh apiṇḍânasi hatĕp*35:1:345*

Ikaŋ prāsāda syuḥ karahan apa tekâmarikala,tibê piṅgiṙ niŋ sāgara kasih arĕp hyaŋ gaṇapati,katampwan de niŋ ṙyyak mata nira kumĕmbĕŋ kadi lumuḥ,mulat kady-ahyun wuṅwakĕna sira yan kāla hasila*35:2:346*

karaŋ sawwaŋ muṅgw-iŋ jalađi mapa mūlanya ta kunaŋ,wilĕt niŋ meǥa ry-âwak ika sagibaḥ tan pinahuwus,winaswās kady-ânabraṅa sĕmu nikâṅlaṅhwiy anĕṅaḥ,baṅun ƀrāntâmaṅgiḥ pasir aharĕp aṅlimbaṅa laṅö*35:3:347*

<girisa>:36 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16

^banawa kajahat iŋ lod biṅkas de niṅ alun agöŋ,tihaṅ ika gumalaṅgaŋ muṅgw-iŋ tuṇḍan ika marĕk,kadi ta pamĕkulanya n māsiḥ tan wĕnaṅ apasaḥ,sapati sahuripa ṅwaŋ līṅanya n wruh aṅucapa*36:1:348*

wukir anak anĕlat riŋ wwꜽ niŋ sāgara ri tĕṅaḥ,kadi sakadaṅa lāwan wwaŋ mūṙcꞓā kawi pasisi,sĕmu sĕmu nika sānak lāwan ṙyyak jĕnĕk aharas,pili pilih abapenduŋ truḥ truḥ māṙgga nika lĕṅĕŋ*36:2:349*

layar iṅ amayaṅ akweḥ ṅkānê soṙnya humaliwat,karahan aburu maṙmmanya n kedĕṙ nĕhĕr awĕlaḥ,đwatala rayuṅ ikânraŋ lumrā söḥ paṅanan ika,bañak aṅidĕri nūsā kāraŋnya n midĕr alaṅö*36:3:350*

patani kadi jamuṙ syuŋ rūpanyâmanis atulis,kalimutan i siluk niŋ groŋ groṅ iŋ paraṅan arĕs,kakawin ika palambaŋ riŋ lambaŋ cinacahakĕn,cĕcĕk ika hana tan saḥ muny-asriŋ baṅun amaca*36:4:351*

<jagadđita>:37 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^māry-âmet lĕṅĕṅ iŋ pasiṙ nrĕpatiputra lumaris ahawan gunuŋ gunuŋ,Ambö niŋ pakis ĕṇḍah iŋ walahar aṅlĕwihi waṅi ni ganđa niŋ pupuṙ,moǥârūm sirarā nikaŋ kayu ragas kadi hulĕs apulaŋ lawan burat,sakweḥ niŋ kahalintaṅan rumimaṅ ambĕk ira winulatan paḍâlaṅö*37:1:352*

paṇḍan suṇḍay asoŋ latāṅkura paranti para kawi mahas lanâpikat,paŋ niŋ campaka śudđi guṇḍik aṅilo ri harĕp ika maṅuṅkul uṅkuli,luṅlūṅanya tikĕl tikĕl katitihan papikatan agĕnĕt hibĕk hĕlaṙ,tan śoƀa ŋ kitiran jaraḥ pili piliḥ luput alara kasambĕt iŋ habĕt*37:2:353*

wwantĕn rāmya kadewagurwan aṅuṅaŋ jalađi kadi kalaṅwan iŋ tulis,saŋ muṅgw-îriya tan wĕnaŋ lumaganîndriya nira kawĕnaŋ binañcana,paṅliṅgāna sawaŋ sawaŋ ni hayu nîdĕman ira sĕmu niŋ warāpsarī,kady-âṅanti ri sāmpunanya n apatūtan aniliba marêŋ surālaya*37:3:354*

ṅkānêŋ bwat halu sāk durenya kahanan nrĕpatanaya tumiṅhal iŋ tulis,heman waṙṇna nikâsamun katuruhan lutur asamun inambah iŋ cĕcĕk,ṅhiŋ dewī kawĕkas lawan kili paḍâṅadĕg adĕg abĕbĕd bĕbĕd hati,kady-âminta tumūta rūpa nika budđi saṅ aja hiḍĕpan kamānuṣan*37:4:355*

ṅkānê rĕmbaṅan iŋ juraŋ mpu tapa rāmya mamuluku katuṅku tuṅkulan,wuṅkal kedĕran aṅjĕlag sadĕdĕg iŋ sapi kaparĕk i piṅgir iŋ galĕŋ,lĕmbunyân ahĕle hĕli n palayanan pawulatan ika de nikaŋ watu,Asrak waṅsulan iŋ kiyâtrĕt alaṅö lĕṅĕṅ araras aniṙwwa niṙwakĕn*37:5:356*

nyāsa lwiṙ minahā gunuŋ pinakapājaran aṅadĕg i mađya niŋ juraŋ,lwīr apwī kumukus miraḥ ni kayu teja nika kasaputan himâputiḥ,wwꜽ saṅkêŋ paraṅan ya kadrĕsan aṅin kadi siniramakĕn sumamburat,saŋ wrĕdđaṙṣi katon iṅ agra sawaṅ aṙcca lamukĕn alaṅö kasaṅhuban*37:6:357*

siṅgiḥ kottaman iŋ wanāśrama saƀā saṅ ataki taki niṣparigraha,kaywanyâwruh acandanâprih atĕṅö jawa huwi kusumâṅjrah iŋ talun,kālaṅkyaŋnya lĕyĕp wiśāta baṅun ahyun atapa riṅ aṅin huwus lĕpas,saŋ hyaŋ lek sumĕnö prakāśa śuci śukla pinakasuluh iŋ hanêŋ wukiṙ*37:7:358*

tan saḥ riŋ daluwaŋ kukap nika subadđa sĕkar ikaṅ uluṙ paḍâjaṭā,wrenyâṅalwaṅ ikaŋ warāha wana tan parabi suꝁa manambi riŋ tahĕn,mwaŋ saṙppâtapa tāpan abrata lanâṅaluṣa puyuh ikâkipū kipū,niṙđūma ŋ balöman lūmöŋ barĕbĕk Iŋ kayu pinaṅan ika n hānêṅ alas*37:8:359*

<kilayu anĕḍĕŋ>:38 
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22

^budđi nrĕpatisuta jĕnĕk ya kāraṇa nirâṅrĕwĕṅ alas akulĕm,sakweḥ nira saṅ ajar ajaṙ marĕk saha kilaŋ hinaturakĕn ira,ramyâṅucap i sakaharĕp nirêŋ ꝑala nikaŋ tapa ginawayakĕn,Eñjiŋ sira tumurun atūt alas wahu tinoṙ pinakapatalĕsan*38:1:360*

deśâsĕpi hawan ira kālasan sipi kaniṣṫa nika gatarasa,Aṅluḥ wwaṅ ika pinanasan ḍinaṇḍa sinipat layat apalarasan,Akweḥ pahutaṅan i sawaḥ gaganya paḍa tan hana maṅinak inak,lumbuŋnya kasih arĕp aninya ya n milu katuṅkĕb alawas aṅariŋ*38:2:361*

Akweḥ wray anusup anukĕt nukĕt baṅun amet kayu parĕṅ aduluṙ,ḍaŋḍaŋnya lumĕkas aṅatĕṙ sĕsĕḥ kaṅĕlihan sawaṅ aṅipil ipil,pakṣinya palatuk amaduŋ maduŋ kahiḍĕpanya n amahayu kuwuŋ,wwaḥ niŋ kamalagi tumatiŋ katon kadi caluk niṅ anutu nutuhi*38:3:362*

kācāṙyyan alawas inatīta śīṙṇna pamicāran ika katuruhan,riñcuŋ saka nika sasisiḥ siliḥ jaga murantak aṅĕmuki parab,norâkṣara kakawin i paṅlarinya paḍa tan hana katĕmu lĕbuṙ,ṅhiŋ candana kasirat agātra mātra ri tawiŋnya kari kadi panu*38:4:363*

jöŋ niŋ giri gahana kadewagurwan ahalĕp lura lurah arĕnĕb,strī strī dwijakula śuci śudđa saŋ pinakamaṅgala niṅ anaruka,tūs niŋ wulakan aṅali mekalanya śatapattra nika mĕkar arūm,sakweḥ niṅ amaṅan i lumutnya rakwa cinacad puru puru katalu*38:5:364*

<śiꝁariṇī>:39 
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17

^byatītan meḥ prāptêŋ nagara saṅ ajâṅel bala nira,Araryan ṅkānê jro kuṭi katĕmu sakweḥ para wiku,tinamwī tamwī riŋ sĕḍĕṅan amanis de nira mulat,Apan prāya ŋ wastw-alpa maṅinaki yan riŋ sĕḍĕṅ aṅel*39:1:365*

wiwakṣan sakweḥ saŋ para ratu hinundaŋ paḍa tĕka,paḍâkuṇḍaŋ gĕṇḍiŋ gumĕrĕh asĕluṙ tan papĕgatan,tuwin paṅhrik niŋ tuṅgaṅan asahuran lāgi karĕṅö,Ikaŋ sattwâlöŋ śabda nika baṅun asyaŋ syaṅ aṅuhuḥ*39:2:366*

kaḍatwan saŋ ƀojâtiśaya mara göŋnyâparamita,yayâhöt maṅke kāṙyya nira ri ḍatĕŋ saŋ para ratu,pĕnuḥ tamwī tamwî sahana para taṇḍâlana ṅiwö,tĕkêŋ māṙggâgöŋ nora pinakapahidwan paḍa hibĕk*39:3:367*

Ikaŋ rājya lwiṙ sāgara kahibĕkan wwaŋ kadi bañu,karaŋ mātaṅgâkāra ni liman ikâneka majajaṙ,baṅun ṙyyak polaḥ niŋ đwaja kagurilap kadrĕsan aṅin,curik wahwas patrĕm lumarap asĕmu praŋ praṅ agalak*39:4:368*

sanistanya n tan waspada wiṣaya niŋ śabda karĕṅö,tĕkap niŋ gĕṇḍiŋ mwaŋ grĕbĕg i laku niŋ wwaŋ mapapagan,yayâtaḥ wrĕtta śrī raǥusuta karĕṅw-an sira tĕka,wulat herĕn taŋ wwaŋ sanagara paḍâlaḥ rĕṅĕ rĕṅön*39:5:369*

lumampaḥ saŋ ƀojâmapag i saṅ ajâpan sira tĕka,kasuŋsuŋ riŋ māṙggâṅucap ucap aluṅguḥ paḍa suꝁa,parĕŋ maṅkat ramyâdulur iniriṅ iŋ wwaŋ sanagara,Ikaŋ rājya lwiṙ bĕntara muꝁa nikân aṙdđa marupĕk*39:6:370*

Umaḥ niŋ taṇḍâgöŋ pinakapasĕnāhê nrĕpasuta,kulĕm saŋ hyaŋ sanđyā diwasa niṅ amūjâjapa japa,tĕka ŋ pamyāpārê sira wijil ikaŋ sāgara wukiṙ,ndatan waṙṇnan tiṅkaḥ ni panaḍah irâkweḥ cinarita*39:7:371*

<jagadđita>:40 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^tiṅkaḥ śrîndumatī n kapiŋ tiga nira n piniḍuḍuk i dalĕm kaŧākĕna,Akweḥ pañcabale ri wiṅkiṅan ikaŋ pamiḍuḍukan i soṙ huwus hibĕk,de niŋ strī paḍa hinyasan cumurigênunus awak ika waṙṇna sañjata,byaktâkūṅa kalĕṅgakêŋ panulisan puḍak ikaṅ anulad raras nika*40:1:372*

twas niŋ meǥa dinadyakĕn waṅunan uttama pinahuwus iŋ labuḥ kapat,tumpaŋ pitw-aruhuṙ sinaptaƀuwanâparimita kalaṅönya riŋ tawaŋ,truḥ truḥ mwaŋ larap iŋ kilat hatĕp ikā karaṇa nika lanâkuwuŋ kuwuŋ,gĕntĕṙnyâṅdadi kumbaṅ edran anaṅis hana lĕṅĕṅ aṅurambat iŋ tĕtö*40:2:373*

ṙyyak niŋ tīṙŧa sinrĕṣṭi wastra tinulis pinakatiba tibān linaṅwakĕn,tustus niŋ maṇi sūṙyyakānta dumilaḥ rahina wĕṅi dinadyakĕn damaṙ,kĕmbaŋ niŋ cirapattra kalpatarupuṣpa sadĕdĕg aṅadĕg tigaŋ siki,māyā niŋ wulan iŋ samudra mađu śudđa saꝑala ginawe laṅit laṅit*40:3:374*

byaktâbyakta nikaŋ tulis wuwuh i kādƀuta nika tulis iŋ huwus tama,yan kĕmbaŋ kadi mambwa rūmnya kadi molaha winilĕt i luṅgah iŋ gaḍuŋ,mwaŋ yan wwaŋ wwaṅan aṙjja kady-aṅucapâsĕmu sĕmu guyu de nikā mulat,wimba hyaŋ smara śudđi de niṅ anulis lwir amanaha manaḥ nrĕpātmajā*40:4:375*

ṅkā tôṅgwan nṛpatiputrikā piniḍuḍuk tuhu tuhu sira janma dewatī,tan sāmānya mahāpraƀāwa tĕka riŋ kaka kaka kadi dewakanyakā,Aśrī pahyas ira bwat indrawanitâmuwuhi halĕp ira n hanêŋ saƀā,ḍaŋ saṅǥâguñĕpan ƀaṭāra karikâṅrakĕt ujar ira yan tumon sira*40:5:376*

sakweḥ kweḥ nira saŋ kadaŋ haji huwus kili marĕk atatā paḍâtuha,mambö paṙwwata pājaran halĕp i de nira humalĕpakĕn suputrikā,Endaḥ mwaŋ sira saŋ rare hañar ataṅkil ahayu hayu wahw-ameꝁala,mambö maṇḍala riŋ saƀā paṅuparĕṅga ni halĕp ira riŋ nrĕpātmajā*40:6:377*

strī strī wāhu cumampakâsĕmu hijo pamulu nika pinantĕs iŋ saƀā,sampiṙnyêŋ jaja tan paniṣꝑala hananya muwuhi halĕp iŋ wulaŋ tatuṙ,tuṅgal denya mawâmbĕk abwat atuhan ri parĕk ika ri jöŋ nrĕpātmajā,lwiṙ dewī humatuṙ sakêŋ surapadânrahakĕna halĕp iŋ surālaya*40:7:378*

<kilayu anĕḍĕŋ>:41 
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22

^praḥ praḥ nrĕpawaraduhitā ri guṇḍik ira len i kaka kaka nira,yan wruḥ wruh agamĕl aṅiduŋ lawan wruh aṅawat ya linĕṅĕnan ira,Embuḥ pwa guṇa nika siniṅhĕlan kinaluṅan ya kinalĕwihakĕn,sāmpun pwa ya kawi paḍa kāku siŋ guṇa samaṅkana ya kinarahan*41:1:379*

sakweḥnya paḍa marĕk anaṇḍaṅ anwam araras rara rahayu wagĕd,saƀyâmanis aṅucap ikāṅ asiṅhĕl akaluŋ wahu kawi kakawin,ndan rwaŋ puluh ikaṅ akaraḥ jitākṣara wicakṣaṇa naṭakagiṇa,ṅhiŋ dyaḥ jayaluh ikaṅ inuttamâsisik ĕmās maṇi nĕhĕr amawa*41:2:380*

<jagadđita>:42 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^prāpta ŋ rātri yayan katon hayu ni waṙṇna nira ri wijil iŋ niśākara,hyaŋ hyaŋ niŋ mađumāsa rūpa nira yan kasaṅa kasapuluḥ tiniṅhalan,maṅke n māsa kapat hyaṅ iŋ masa kapat kahiḍĕpan ira de nikaŋ mulat,cañco strī liṅa niŋ tumon sira mĕne n huwus atĕmu lawan nrĕpātmaja*42:1:381*

lumrâmintaṅ ahöm ri bāhu lumarap jĕnu nira kanakâṅhulap hulap,Embuḥ söŋ ni tutup gĕluŋ nira murub maṇik ika kadi motar otaran,de niŋ kostuƀa nīla kādƀuta sĕkaṙ taji nira sumĕnö kapañjutan,Ūṙṇnā śudđa huwus hanêŋ rahi nirâsĕmu paṅawaka tĕṅran iŋ hurip*42:2:382*

ndin ṅgānya ŋ wwaṅ anĕmwa rūpa kadi rūpa nira n ahayu rājaputrikā,wwaŋ riŋ rājya yayan kapūhan aṅalĕm ri sira kadi hañaṙ hañaṙ mulat,Aśrī waṙṇna nira n tuhan saꝑala yogya n adĕgakĕna ratwa niŋ tulis,tan samwas lawaṅ iŋ kaḍatwan inucap milu milu kawĕṅān tiniṅhalan*42:3:383*

paṅkun mesya ṭikā kayogyan i wĕtis nira damarana teja niŋ wulan,pantĕs yan makasumpiṅĕn kikirĕn iŋ kuku kuku nira kosapêŋ laṭi,reꝁan riŋ kakawin wilāpa kahalĕp ni susu nira parantya niŋ parab,tan sāhêŋ ratu śakti kenaka ni soca nira yan ikĕtĕn sĕkaṙ taji*42:4:384*

Ekĕl roma nirâraras kadi katona rumaraba sakêŋ gĕluŋ lukaṙ,Akweḥ mahyun aṅuḍwa de nira yan ahyas anisigi wajâṅhĕmū guyu,yogyâsaṅkan aṅin dumadyakĕna polah i tikĕl i halis nira n cala,byaktâgatgat ataṅhya taṅhya manah iŋ mulat i muꝁa nira n pasaŋ damaṙ*42:5:385*

ndin putry-âhayu hayw-amaṅpaṅa hayunya ri hayu nira n ahyas aṅḍiri,sakweḥ niŋ wwaṅ ahadyan akryan asawaŋ hinayu marĕk i jöŋ nirâlawas,pahyas niŋ para pora maṅhiribi pahyas ira hinayu cihna niŋ manūt,Ekacꞓattra raras raras nira paṅöban iṅ ahayu sujanmakanyakā*42:6:386*

sakweḥ saŋ ratu tan wĕnaŋ sahasa kewala humĕnĕṅ aṅantyakĕn pariḥ,Aṅlampū sumĕsĕl śarīra nira tan wĕnaṅ anĕkani senakê hati,mogânaṅgĕl arĕs rumĕṅwakĕn i kādƀuta ni hayu narendraputrikā,mawwat rāga wilāpa cihna niṅ akūṅ alah alĕh akirim kirim ṭikā*42:7:387*

Akweḥ pahyas irârĕbut kahulunan kahiḍĕpan ira de nikaŋ marĕk,rorw-aŋ campaka rāmya māyun ayunan ri jaja nira n amaṅya maṅyani,lāwan pādapa tan wĕnaŋ sah i sirâmĕpĕti gaway ika n sĕh iŋ gĕluŋ,tañjuŋ muṅgw-i kapö nira n mrik inaṅit marĕk araras anulya nulyani*42:8:388*

prāptôliḥ kalaṅön ikāṅ asana rāmya pinakakalasā nirâturū,mwaŋ roṇḍonya tinap rinūpaka tilam sinalinan i sĕḍĕŋ nikâluñut,maṅgā sĕmpalĕn aṅkĕn eñjiṅ alapĕn humatura śayanā nira n rimaŋ,swaṙgga n māti kakiṅkiṅan huwus akīṙtty-amihutaṅi laṅö ri jöŋ nira*42:9:389*

moliḥ waṙṣa sipat nirârahat i solah ika tĕka hirĕŋ hanê mata,kālanya n kahĕmū sĕpaḥ nira baṅun pinakaliḍah ira n hanê tutuk,kāsiḥ kāsih irâlawas karika puṇḍutan ira kasĕlap hanê hati,ṅhiŋ kĕṇḍit nira mās tumūt i parahasyan ira wahu marĕk sinanmata*42:10:390*

tambe rakwa sira n swayambarakĕnâmiliha sakaharĕp nira praƀu,ndān ambĕk nira kewalâwiraṅ i līṅa niṅ umulat anĕṅgahâhaṅan,Āpan tan hana ṅūni kewala sirâmuṅari pinakakabwatan hañaṙ,yekā hetu nirâwiweka kalawan kaka kaka wihikan riṅ iṅgita*42:11:391*

ndātan kaṙkkaśa de nirâṅucap ucap ri pasĕlur iṅ ujaṙ sirâṅucap,ndi ŋ paṙwwa ndi kitâṅrĕṅö n hana kadi ṅhulun amiliha jalwa riŋ saƀā,yadyastun hana maṅkanā niyata ta pwa wiraṅ ika kadîraṅ i ṅhulun,saŋkṣepanya huwus katon wiđi nareśwara dinulur i tan sih iŋ wiđi*42:12:392*

Āpan kenaka niŋ kadi ṅhulun aṅanti ri kaka haji yan sirâsiha,heṙ herĕn palarĕn hanâsiha ƀaṭāra tumĕkakĕna đaṙmma ni ṅhulun,prāptânomaha yogya liŋ nrĕpati samƀawa kaharĕpa ni ṅhulun muwaḥ,yadyastun layata ṅhulun pi tawanĕn ry-uƀaya haji paran kasaṅśaya*42:13:393*

lāwan yan hana ratw-anomaha marā ta sira humaturê nareśwara,ndātan kahyuna ni ṅhulun sira tuhun kaka haji sira kewalâharĕp,haywâmiđyani ta pwa siḥ siha nirâmawarĕṅĕha ri budđya ni ṅhulun,ndak ton duḥka nikaŋ kinĕdwakĕn apaṅgiha wiꝑala yan tan paḍâharĕp*42:14:394*

yan kāṅĕn suꝁa niŋ licin dumadak ahyun adaluwaṅa haṙṣa riŋ jamaŋ,denya n kilya rarā makāśraya nareśwara kumĕmita kāla niŋ rare,yan wrĕdđâjara đaṙmma riŋ giriwanâmagĕhakĕna ri đaṙmma saŋ wiku,rāmya ŋ waŋ guru loka saṙwwa tĕka yan lumaku laku rinampak iŋ kili*42:15:395*

maṅke pwa n ḍumawuḥ wiđi nrĕpati tan pamawarĕṅĕh i budđi ni ṅhulun,ṅwaŋ dūra n wĕnaṅâjñalaṅǥana tuhun rasa pĕjaha tibêŋ paluṅguhan,Ewĕḥ tan kahiḍĕp kalīṅa ni manaḥ nira yan aharĕp iŋ swayambara,maṅgâṅdadya limut ṅhulun ri wiraṅ i ṅhulun amiliha jalwa riŋ saƀā*42:16:396*

<nawahaṙṣa>:43 
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19

^tuhan i ṅhulun akṣamakĕna paṅucap ni manĕḥta rĕṅön,wiđi saŋ praƀu samƀawa kĕkĕsakĕnê hati yogya dahat,dumadak pwa hade n katĕkana rinasan ri manaḥta tuhan,pira haywa nikâṅucapa n ahala yan hiniḍĕp mahala*43:1:397*

pituhun wiđi saŋ praƀu tuhan anipis kawiraŋta hade,paḍa wāhu ḍatĕŋ sahana hana nikaŋ pariwāra marĕk,Amahuṙ hurakĕn ri para ratu pinetnya sirêŋ wĕgilĕn,sira saŋ kinabehan inalĕm ika rĕṅwakĕnanta tuhan*43:2:398*

<jagadđita>:44 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^saŋ nāŧêŋ magađa praƀāwa nira tan patĕpi kadi laṅit maṅambara,lwiṙ widyāđara daṙśśanīya pakatonan i bala nira śūra dug siṅī,Ahyaŋ solah irâmanis kawadi de nira lituhayu tan pasiŋsiṅan,sākṣāt indra sakêŋ surālaya kaweni tumuta mijilêŋ swayambara*44:1:399*

krūrākāra saṅ aṅganāŧa sanirukti sira yan aruhuṙ sulakṣaṇa,saƀyâmbĕk nira tan rinakwa sira yan praƀu lituhayu sādarâṅucap,śakty-ânindya mahāpraƀāwa kumutug bala nira paḍa śūra suśrama,tan pendaḥ kadi saŋ hyaṅ agni mijil amralayakĕna rumampaka ŋ jagat*44:2:400*

siṅhâmbĕk saṅ awantināŧa kadi saŋ yama guṇa nira lokapālaka,norâđaṙmma ṅaranya rakwa yan i ƀūmi nira paḍa suꝁâgawe hayu,söḥ wadwā nira piṇḍa kiṅkarabalâmawa curiga gadāyuđâpupul,sākṣāt mrĕtyu curik nirâkas aluṅid baṅun aṅayam ayam parāṅmuꝁa*44:3:401*

tan pendaḥ baruṇânurun saṅ anupāđipati suyaśa ƀūmipālaka,himpĕṙ sāgara kāṅinan bala nirâṅrwabi nagara hibĕk tĕkê dalĕm,tĕkwan lwiṙ nira riŋ raṅin đwaja wĕlaŋ wĕlaṅ aputih arok lawan hirĕŋ,rāhu mwaŋ śaśiwimba rūpa nika kāraṇa ni musuh irâtabĕḥ titiṙ*44:4:402*

<sragđara>:45 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^siŋ solaḥ saŋ susenā pracalita kadi saŋ bāyu riŋ budđi madrĕs,wadwā wadwā riṅ ambĕk lituhayu katĕṅĕṙ yan prawīrâprih iŋ praŋ,himpĕṙ seḍuŋ karĕsrĕs bala nira kumisik lwiṙ gĕlap holih asriŋ,byakta syūha ŋ musuḥ de nira n asĕmu hudan sañjatâwoṙ halisyus*45:1:403*

ṅhiŋ saŋ hemāṅgadâtyanta sugih ira hibĕk mās maṇik rājayogya,līlâcum somya saŋ wꜽśrawana paḍa nira n ǥorarūpâdawâgöŋ,norânaṇḍaŋ yatan mās bala nira satĕgal kāla niŋ hanyan aṅjraḥ,sakweḥ niŋ śatru śīṙṇnâkuniṅa wulat ikā de nirâpan wah iŋ mās*45:2:404*

Aśrī saŋ pāṇḍya śudđākrĕti nira satirun paṇḍitânwam widagđa,tan kāsy-asiḥ tuhun tan harĕp iṅ ulah agasyak yayan sopacāra,saŋ hyāṅ īśāna sākṣāt paḍa nira n ahalĕp riŋ saƀā nora tan wruḥ,Atyantêŋ yoga kawruḥ nira karaṇa nira n katwaṅ iŋ śatru śakti*45:3:405*

wwantĕn saṅkêry-ayođyā lituhayu dahatĕn rājaputrâdwitīya,ndan rakwânak mahārāja raǥu saṅ aja saṅjñā nirêŋ rāt prakāśa,saŋ saptāđikrĕtâtyanta halĕp ira kabeḥ soṙ kagöṅan pratāpa,himpĕṙ candrâkucĕm tan wani mulat i narendrātmaja lwiṙ hyaṅ aṙkka*45:4:406*

saŋ hyaŋ brahmâgawe rūpa nira kadi paran riŋ raras māṙ manisnya,yadyan ganđaṙwwa widyāđara niyata nikâsora riŋ rūpa kāliḥ,Aṅhiŋ hyaŋ kāma saŋ samƀawa mapaga raras rūm nirêŋ maṙttyaloka,sāmpun pwâṅāśrayê citta nira masuruhan rāga kuŋ don irâṅheṙ*45:5:407*

ndān ambĕk ni ṅhulun ṅhiŋ sira juga kadĕlö n kāptya rakryan suputrī,Anwam pūṙṇnêŋ paṅawruḥ lituhayu taruṇâpālapan kṣatriyāṅśa,jaṅgâṅuṅsiṙ kapat rāmya nira winulatan dlāha yadyan patĕmwa,Āpan tuṅgal sirêŋ rūm kadi wulan aṅilo wimba niŋ candrakānta*45:6:408*

<wisaṙjjita>:46 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20

^nāhan ujaṙnya paḍâsĕlur awara waraḥ kinatuṅgalakĕn,söṅ i manaḥnya katon sĕmu sĕmu niṅ akuŋ ri narendrasuta,ṅhiŋ kakĕna prih ikā sira wiṣaya ni goṣṫi nika n paṅucap,rūpa nira sŧiti ri twas ika sinamudāya lawan turida*46:1:409*

śrîndumatī suꝁa māṙ hati nira rumĕṅö ry-ucapanya rĕsĕp,yan tan awĕdya sirêŋ wwaṅ atuha hana budđi nirâmĕpĕra,rāga nirê saṅ ajâwĕtu taṅis inamĕṙ wĕdi kawruhana,liŋ nira moǥa lumuḥ yan aharip araras parihāra nira*46:2:410*

mojar ikaŋ rinahasyan ira wacana liŋnya rĕṅön ta tuhan,saŋ ratu tan hana tan lituhayu kadi dewata rakwa sira,ndan paḍa soṙ sira de saṅ aja saꝑala putra narendra raǥu,hīṅan ira n sira yogya kaharĕpana digjaya rūpa nira*46:3:411*

śrîndumatī kĕna rāga tuhun api hade kadi tan malara,de nira mojar apet silib amarani lokika budđi nira,haywa wawaŋ pinisiṅgih ujar ika tuhun hiḍĕpĕn sakarĕŋ,Āpan ikaŋ dadi janma sakaharĕp ikā kaka moǥa dudū*46:4:412*

nista nikân apadudwan ibu kaharĕp iŋ dadi janma kabeḥ,yan kinatuṅgalakĕn ndya tika hala nikā tuhanĕn pituhun,māsku mataŋnya kakūṅana saṅ aja tuwin wwaṅ anakta sira,haywa kĕdö liṅ ira ndan asĕmu sĕmu haṙṣa nĕhĕṙ gumuyu*46:5:413*

ndaḥ paḍa bindar ikaŋ marĕk i sira kapeṅin ajalwa muwaḥ,moǥa girahyasĕn ambĕk ika katanĕhan turidâṅlarani,Asyaṅ i rowaṅ ikâṅucap ucapa kinonya marĕk marĕka,liŋnya nihan sanu saŋ ratu pili pilihan dumĕn i ṅwaṅ ari*46:6:414*

wwaŋ wwaṅ ahadwan agatgat anagu nagu mĕṅgĕp atĕṅw-ahĕniŋ,ƀāwa nika n kĕna rāga hanan asidĕhâlupa tan paṅinaŋ,wyaṙŧa sĕrĕḥnya hanê taṅan inagĕm agĕm tuhu tuhw-alaṅö,ƀrānta rumūpaka saŋ suṅana sĕrĕh asūṅa sĕpaḥ ri waja*46:7:415*

len taṅ agoṣṫi ri gīta saṅ aja ginawenya hañaṙ katĕka,dudw-aṅalĕm ri palambaṅ ira mamaranî manis iŋ paṅikĕt,śrîndumatī kawĕlad hati nira rumĕṅö ri rasanya lĕṅĕŋ,lwiṙ jaruman saṅ ajâmisiki hiḍĕp irâsriṅ akon mijila*46:8:416*

saŋ wwaṅ inuttama sāmpun adaluwaṅ adoḥ sira riŋ wiṣaya,milw-atuhâmbĕk irârarĕm arĕja suśīla lanâsiḍakĕp,tan rĕṅu tan lumiriŋ duga duga pakatonan i tiṅhal ira,yan paṅucap sira tan paṅucap ucapa len saka riŋ kawikun*46:9:417*

strī sĕḍĕṅ iŋ wiṣayânwam ahaṅan apasabraṅan ambĕk ika,mwaŋ sira saŋ wiku wrĕdđa marĕk aṅipi nāga milĕt ri sira,yan wulat aṅdu matanya dinulur i halisnya tikĕl minahā,maṙmma manisnya paḍâṅucapakĕn i kahaṙṣa nikā karĕṅö*46:10:418*

<nawahaṙṣa>:47 
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19

^wiku rājya kawi wruh aṅaji kaharĕpku siwiṅkwa sanu,kakawinya palaṙ piguṇana ri parĕknya ri jöŋ nrĕpati,Ulah iŋ paḍa kāsy-asih aṅapi laṅö hiḍĕpĕṅkwa suꝁa,kĕmulaṅkwa jajanya taṅan ika saput saputaṅkwa susu*47:1:419*

Agaḍuḥ kawi kāpti mami sanu wĕnaŋ pasaƀā pawukiṙ,wijil iŋ pihutaŋ pawadal inani rowaṅ ikânuꝁani,kalawan kalaṅönya wĕnaṅ anigakĕn manah iŋ prihatin,yadin aṅlĕṅĕṅâdulura maṅusirê trĕbis iŋ paraṅan*47:2:420*

Atitiḥ kaharĕp mami sanu wĕka niŋ pihutaŋ hutaṅan,wruha têŋ kakawin kiduṅ ulah ulah iŋ wahu wāhu kawi,saparanya pamaṅkwakĕna lĕpihan amrih ameta laṅö,sumĕpĕṙ sĕpĕrêŋ papihutaṅan i saṇḍiṅ ikaŋ pasisi*47:3:421*

kaharĕpkw-alawas ṅhiṅ abasana wicakṣaṇa riŋ kalaṅön,niyatârarasĕn marĕk anigi nigî pamabaṙnya tapiḥ,paṅapusnya hatiṅku laris i paṅawaknya katon adadaṙ,prawalanya marêŋ papasaṅan ika ta n kaharĕpku sanu*47:4:422*

puhawaŋ wahu wahw-amrĕti mrĕti katönku siwiṅku sanu,turidaṅku kaḍaṇḍa n alawas aharĕp wwatĕn iŋ banawa,Aputĕk hati niŋ kasarapuṅ alaṅö mulat iŋ pasisi,kaputĕṙ hati ni ṅhulun alal aharĕp tumutêṅ alayaṙ*47:5:423*

Anak iŋ prajurit mĕtu pajurit ikaŋ kaharĕpku sanu,lĕwu rāmya niki n katĕkana lurugan ri huwuskw-atĕmu,hawinĕṅkwa curiknya saha raṅin ikā payuṅaṅkwa tumūt,tan arĕs yak umilwa sĕḍĕṅa nika keṇḍita riŋ palagan*47:6:424*

<girisa>:48 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16

^ya ta tĕmahana tiṅluṙ denya n śꜽwa sira siwin,Ikaṅ apalaran anwam wruḥ têŋ śāstra wiku haji,lilu tumakula lampūn dan yan paṇḍita nagara,Atuha tuha bagañjiŋ byaktâṅhöbi yan inusiṙ*48:1:425*

kunaṅ amuhara kiṅkiŋ yan bot swan sipi mararas,wiku mirah aguṇâśrī maṅgĕḥ wikwa narapati,sira ta siwin aharyan santoṣâmalara dĕmak,palumutana yan anwam yan wrĕdđâpuput anadi*48:2:426*

taha sanu yan i rantĕntâṅhiŋ tyāga juga siwin,sipi raras iṅ ataṇḍaŋ deśâdoḥ mahas alaṅö,lĕwu suꝁa niṅ akarwan soŋsoŋ yan jamaṅ anipis,pakararas ika paṅkun gantin mwaŋ palu daluwaŋ*48:3:427*

tuhu marika wuwusta ndan son moǥa salah ile,tĕka turida kĕna priḥ de saŋ brāhmaṇa siniwi,mulat iṅ awĕka mambaŋ prajñā prāya jitasaƀā,ṅhiṅ amuhara wiraṅroŋ heman đūṙtta cala nika*48:4:428*

kunaṅ amuwuhi rāgī riŋ twas ni ṅhulun alawas,wĕka wĕka capaṅ apriḥ riŋ praŋ wāni panagara,Aṅawayuha saliŋ liŋnya n sāmpun ṅwaṅ apatutan,Ikaṅ ujar ibu rakryan kady-asyaŋ maṅiṅin iṅin*48:5:429*

nahan ucapan ikaŋ strī tĕmbenyânĕmu turida,tan awuni ri manaḥnya n ƀrāntâkuŋ managu nagu,hana ta titir anambut wehan milw-aṅucap ucap,mawara warah i rumrūm niŋ sāminya tan awiraŋ*48:6:430*

<jagadnāŧa>:49 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^rare mĕrĕ mĕrĕḥ pajātyan agĕlo winara warahan iŋ pasaṅgaman,mapaŋ kumĕtĕr aṅgamĕl susu taṅanya saha kĕtĕ kĕtĕg sumamburat,Uliḥ niṅ amuruk muruk tinaṅanan ri pataṅanan i sanđi niŋ prĕman,huwus pwa ya tamâharĕp wayuha tan rĕṇa kadi manah iŋ tamêṅ aji*49:1:431*

dudū sanu lawan huwus pracacah asriṅ arabi siniwi priyambada,huwus tama karāsikanya kadi waḥ mađu rasa nika riŋ giṇâmanis,Amakpak aṅucap tuhan tinikĕlan halis i sĕḍĕṅ ikâṅgamĕl tapiḥ,baṅun pĕjaha riŋ karaŋ hulu taṅan ṅwaṅ i paṅamĕr ikâṅalap hati*49:2:432*

Ikaŋ kawi ñamut laṅönya rinasan saha kakawin araśmi riŋ tilam,Ikaŋ jariji moǥa kelu ginamĕlnya kinuku hiniḍĕp hiḍĕp tanaḥ,lanânipati pet manis kawawa kelu kadi lĕkas ikânulis karas,kiduŋnya panurū nurūnya sahajâṅgamĕli susu nĕhĕṙ kinaṅsyakĕn*49:3:433*

prawīra siniwi priyambada tuhun kawatĕk ulah ika n wanîŋ raṇa,Añumbu kadi de nika n paṅalawaŋ raṅin i sĕḍĕṅ ika n paṅolakĕn,Anaṅtaṅ amapag wulat nĕhĕr aminta linawanan anūt mamaṅkwakĕn,marêŋ susu taṅanya moǥa hiniḍĕp nika ḍuka ḍuka niŋ curik siṅī*49:4:434*

lawan lawanan i ṅhulun wiku miraḥ lituhayu pinakesi niŋ kuṭi,manisnya kadi poh apādapa tiki n mamaragi gula gaṇṭi dug siṅī,liriŋnya pinarantyan i ṅhulun iṅ ambyan iṅ umah i sĕḍĕŋ nikânasi,dudū swara nikê karinya karĕṅö panamaya nika yan parê ṅhulun*49:5:435*

<jagadđita>:50 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^nāhan de nika goṣṫi senak i manaḥnya panalimur ikâharip mata,tan tuṅgal rumĕṅö ry-ujaṙnya hana hewa hana sĕmu pacĕḥ mĕṅĕn mĕṅĕn,strī kryan kryan paḍa mūla mūla rabi niŋ kawi muwah aṅucap samaṅkana,tan doṣâsiṅ ujaṙnya moǥa minanis manisan ika tinuṅtuṅan laṅö*50:1:436*

rakryan kenaka niŋ manuṣya sararā wĕrĕ wĕrĕha yayan papaṅgiha,Ambĕk nāgarika wruhâṅikĕta ƀāṣa sakurasa sawīja riŋ laṅö,yan pāywan kakawin maṅaṙwwana wilaḥ kakawin ika palambaṅ iŋ yaśa,yekā kāma ratī ṅaranya n araras paḍa kawi sawawânak iŋ maṅö*50:2:437*

luṅhâṅdoha marêŋ pasiṙ kahalĕpanya n amarĕṅana māsa kāṙttika,sakwan selwan ahimya himyana manumpaka ri walakaṅ iŋ karaŋ liman,ramyâtuntunanêŋ hĕnī ri surud iŋ rwab i tĕpi tĕpi saṅsayâḍake,līlâmeta huraŋ tanaḥ nĕhĕr asumpiṅ asaṅu saṅu saṅwa niŋ maṅö*50:3:438*

ndak ton haṙṣa nika n parambakana riŋ bañu tuna tuna mombak ombakan,kāliḥ kālih ikâduluṙ paḍa girahyasĕn anĕmu laṅö lĕyĕp dahat,strīnyâmiṅkasakĕn tapiḥ jĕnĕk amet uwur uwur agĕlaṙ marêŋ tĕpi,byaktâlūma kaköma riŋ bañu hasin wĕtis ika panahā nikaŋ mulat*50:4:439*

rūpanya n mahasêŋ pasiṙ kadi katona mahasa ri samudra niŋ tulis,Āpan de ni lĕyĕp lĕyĕp ni patĕmunya kadi tasik awoṙ lawan laṅit,yadyastun yan aṅumbaṅêŋ jalađi kawruhan i pamilĕt iŋ kuwuŋ kuwuŋ,sākṣāt dewata dewatī mahas ahas lĕṅĕṅ aṭika ṭikan sakêŋ tawaŋ*50:5:440*

budđinya n wahu wahw-acaṅkrama marêŋ pasisi wahu mahas lawan priya,maṅgā n tan muliha n panon padulur iŋ layar asĕmu matuntunan taṅan,soliḥnya n pakaraŋ karaŋ winawanan taṅan ulah ulah iŋ hañaṙ hañaṙ,Apwī niŋ hiliran ya sāđana nikâkĕla kĕlana ri piṅgir iŋ tasik*50:6:441*

piṅgiṙ niŋ paraṅan gihā watu sumoŋ pinakapasaji riŋ marâṅlĕṅĕŋ,priṅgârĕs tinataṙ hĕnū nika sumĕṅka tumurun atupis rĕṅat rĕṅat,paṙṇnaḥ loṙ maṅuṅaŋ tasik muꝁa nikā dunuṅan i kĕñar iŋ niśākara,ṅkāna n paṅhinĕpâmaḍaŋ wulana yadyan aharipa suꝁa n paḍâmrĕma*50:7:442*

tĕkwan pwêki n anak wĕsi nrĕpati kawwaṅan ika wĕka niŋ sinanmata,yadyastun kilalan tĕkap saṅ ahulun pawĕkasakĕna riŋ marêŋ pasiṙ,byakta n mantuka molih olih alaṅö haturakĕna ri jöŋ nareśwara,cihnanya n kawi karwa kāsih ika wāhu wihikan asaƀā saƀâmasiṙ*50:8:443*

nāhan wastu ni denya mojar api doḥ ndan aƀimata nikê suputrikā,śrī dewîndumatī huwus wruh iṅ apa n kasiliba riṅ ujaṙ samaṅkana,kālap budđi nirêniriŋ winawa riŋ lĕṅĕṅ amasir ahimya himyana,ndan mogâpi hade sahuṙ nira paṅawruhana panalimuṙ manaḥ rimaŋ*50:9:444*

siṅgiḥ ṅgānya wuwusta rāmya ṅ akurĕn sarara wĕrĕ wĕrĕḥ paḍâraras,luṅhâsaṅwa karas tanaḥnya mahasêŋ pasir adulur ahimya himyana,tan waŋ mātra kasiṅya mātra manah i ṅhulun irikaṅ ulaḥ samaṅkana,ndak ton kewran ikaŋ giṇâniwi taṅeḥ mamaḍana raras iŋ wujaŋ wujaŋ*50:10:445*

tĕkwan tan hana haṙṣa ni ṅhulun ataṇḍaṅa pasisi huwus tama ṅhulun,pora wwaŋ nika tan wruh iŋ puruṣaƀeda hiliran amukĕt hanâmayaŋ,moǥêraŋ ṅwaṅ isin maṅambila karaŋ karaṅan i pasurak niṅ ampuhan,Aṅhiŋ ṙyyaknya maṅaṅkul aṅkul ajajaṙ baṅun asĕgĕh anĕmbah iŋ maṅö*50:11:446*

Ambĕk ni ṅhulun iŋ wukiṙ tĕka rĕsĕp mwaṅ aṅalĕwihakĕn sakêŋ pasiṙ,de niŋ kweḥ nira paṇḍitâtapa ri paṙśśwa nika kumuliliŋ tĕkê ruhuṙ,yadyastun ṅwaṅ atiṅgalêŋ nagara wikwa rara maṅusirê munīśwara,rāmya ŋ pakṣa wukiṙ yayan ku n aṅuṅaŋ ry-aƀimata saṅ apakṣa sāgara*50:12:447*

wöṅîŋ māsa kapat ṅhulun milu ri jöŋ nrĕpati mahas ahas mariŋ wukiṙ,saŋ hyaŋ lek i surup hyaṅ aṙkka mijil aṅḍaḍari kadi maṅumbaṅ iŋ pasiṙ,tūban mwaŋ gĕrĕh iŋ patĕṙ tan asarag đwani nika lalitânurū nurū,Eñjiŋ meḥ tumibā ŋ ḍawuḥ pitu samaṅkana mawuṅu tinaṅhi niŋ cucuṙ*50:13:448*

Aƀrā kaywan ikaŋ wukiṙ wijah arūm kadi pinisalinan sĕkaṙ miṅiŋ,len taŋ saṙwwalatâwilĕt samar arok baṅun ahurupa luṅgu luṅguhan,sakweḥ niŋ kayu mās lawan kayu puriŋ paḍa paḍa masuṅut wĕlas harĕp,ṅkānê piṅgir ikaŋ juraŋ pĕtuṅ ikā paḍa kadi pinituŋtuṅan limut*50:14:449*

sore ry-ampĕh ikaŋ jawuḥ kari gĕrĕḥnya muni pinakarāmya niŋ wukiṙ,lāwan meǥa marantayan tura turaḥnya sinirir iṅ aṅin pĕgat pĕgat,miṅsoṙ miṇḍuhur aṅlayaŋ kadi dinĕmwan añawĕli kukus carik carik,himpĕṙ siñjaṅ iṅ apsarī kasarakat ri laris ika sakê pamañcanan*50:15:450*

saŋkṣepanya katon kasor i lĕṅĕṅ iŋ pasisi tĕkap i rāmya niŋ wukiṙ,tĕkwan wiǥna niṅ aṅlĕṅĕŋ mahasa riŋ pasisi tarahan aṅhaḍaŋ haḍaŋ,śudđa ŋ paṙwwata nityaśâsĕmu kadewatan i hana saṅ ugrapaṇḍita,ndak gañjaṙ kita yan kitântuka tasik mamaḍana kapawitran iŋ wukiṙ*50:16:451*

<śiꝁariṇī>:51 
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17

^taham rakryan di ŋ paṙwwata lĕwiha saṅkêŋ jalaniđi,Anūsâpaṇḍan raṅkaṅ apasir asaṅhub saha kilat,muwaḥ tan pāntyāntyâmpuhan ika baṅun kāṙttika sadā,manuknyâliwran yan wahu mari jawuḥ lwiṙ laru laru*51:1:452*

kumĕmbaŋ tuñjuŋ kāṅinan uwur uwuṙnyâṅjrah aputiḥ,layaṙ niŋ baṇyāgânutakĕn aṅin aṅdoḥ kadi limut,lĕṅĕŋ ṙyyaknya n sanđyâmirah asĕmu meǥânisik iwak,laṅit suṅsaŋ lwiṙnya n maśaśađaramāyā makalaṅan*51:2:453*

ƀaṭārī śrī pöḥ niŋ jalađi pinutĕṙ lāwan amrĕta,muwaḥ catrâśwâtyanta riṅ aṅuparĕṅgê halĕp ira,tuwin hyaŋ wiṣṇu swāmi nira jĕnĕk i jro jalaniđi,mataŋnyan mūlya ŋ sāgara karaṇa niŋ paṙwwata sinoṙ*51:3:454*

tuhan putrī tan kemĕṅan iṅ ucapan yogya sahura,huwus wruḥ rakwê tiṅkah iṅ acala len kṣīrajalađi,Apan yan mūḋā budđi nira pisaniṅw-ânĕmu sahuṙ,kunaŋ pwâpan prajñā sira sumahur apyak saha guyu*51:4:455*

ndatan moli n hyaŋ śrī winijilakĕn iŋ kṣīrajalađi,parĕŋ lāwan catrāśwa kapat ira tekîkaṅ amrĕta,Apaṅgiḥ mwaŋ hyaŋ wiṣṇu hana riṅ anantāsana sadā,ya hetunya n soṙ liŋta ṅ acala tĕkap niŋ jalaniđi*51:5:456*

kaka ndi n sora ŋ paṙwwata tĕkap i rūm niŋ jalaniđi,Apan lwiṙ wruḥ riŋ swaṙgga ṅ aṅahasi puñcak niṅ acala,paran saṅkan saŋ hyaŋ rawi gati niṅ astodayagiri,Umādewī sākṣāt mara sira sinaṅguḥ girisutā*51:6:457*

sirâtekā duṙggā ṅaran ira kasaṅꝁyêŋ triƀuwana,wĕkas niŋ strī sidđi syapa ta sira dewī kadi sira,huwus limpad riŋ kāṣṭaguṇan atiduṙgga n tiru tirun,kunaŋ tâpan riŋ bimba ya sira n awās kottaman ira*51:7:458*

ƀaṭāra hyaŋ rudra pwa siniwi nirâtūt silih asiḥ,Apaṅgiḥ ṅkānêŋ meru sira paḍa sidđapraƀu wiƀu,mataŋnyan nora hyaŋ kadi sira mahāsidđi dahatĕn,Anādi n riŋ liṅgodƀawacarita pamyaktana kaka*51:8:459*

sirâtekā tūtĕnkwa lumĕwihakĕn riŋ mahiđara,sakê sakweḥ niŋ sāgara mapa ta sī madwa karika,sahuṙ haywâsowe kaka rasa rasâpan kita bisa,tuhankw-ibw-amwītâlaha tuhu wuwustâhayu dahat*51:9:460*

<jagadđita>:52 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^nāhan de nira goṣṫi rāmya tadanantara rahina huwus ḍawuḥ pitu,sakweḥ niŋ paricārikâṅiriṅa sāmpun anarima dadaṙ paḍâsalin,lāwan saŋ wwaṅ inuttamâhayu sujanma paḍa sira marĕk sumaṅgraha,śrī dewîndumatī sirâṅadĕg awaṙṇna ratu ni lĕṅĕṅ iŋ ṭikâṅaraŋ*52:1:461*

strī stry-ânekawiśeṣa pakṣa ḍatĕṅêŋ paṅuṅaṅan aduluṙ hanêŋ lĕbuḥ,Ahyaŋ waṙṇna nika n hinĕmban araras pinayuṅan iniriŋ ƀinūṣaṇan,sakweḥ niŋ kapapag lumiṅsir awĕdîŋ wwaṅ ahalĕp akĕmul ya riŋ wĕṅi,pañ̈ñjut sañjata len garantuṅ i harĕp prakaṭa baṅun akon sumiṅgaha*52:2:462*

Eñjiŋ rāmya tiniṅhalan sahana niŋ paṅuṅaṅan atatâkatap katap,de niŋ pañjut awaṙṇna wintaṅ anulaṙ wĕdi karahinanânusup nusup,mrik ganđanya huwus kinasturi miṅiŋ rinacana tinulis linaṅwakĕn,wwaŋnyâpiṇḍa surāpsarī saha wimāna wahu tĕka sakêŋ surālaya*52:3:463*

wastrâƀrā pinakapralamba hana riŋ walikuwaṅ anamaṙ kuwuŋ kuwuŋ,kram niŋ cawli kukus baṅun truh anisiḥ pinakapaṅuparĕṅga niŋ hatĕp,himpĕṙ nīrada citrameǥa nika riŋ haḍa pinakatawiŋ tawiŋ maraṙ,luṅsiṙ baŋ pinakolur olur i pucak pucak ika kadi luṅgah iŋ kilat*52:4:464*

saśrī waṙṇna nikaŋ payuŋ payuṅan akrĕp asĕmu sĕmu paṅjrah iŋ jamuṙ,Akweḥ waṙṇna nikā hanan dadu hanan prĕcik asira siran paḍâṅadĕg,de niŋ kweḥ nira saŋ wĕnaŋ paḍa katon kawĕnaṅ ira mijil samaṅkana,len taŋ biṙyyan amet sĕkaṙ niṅ asanâniru niru halĕp iŋ payuŋ kuniŋ*52:5:465*

saŋ hyaŋ sūṙyya mijil kamantyan abuṅaḥ pawulatan i saƀā nikaŋ kuwu,wwaŋnya lwiṙ jaladâkĕmul kilat asoŋ hima sahana hananya riŋ lĕbuḥ,de niŋ kweḥnya lawan praƀā ni sasinaṇḍaṅ ika lumarap aṅhulap hulap,śaṅꝁa mwaŋ tarayan mrĕdaṅga kumisik mamaji taliṅa niŋ wwaṅ aṅrĕṅö*52:6:466*

wwaŋ wwaŋ ŧāni paḍâduluṙ wahu tĕkâṅibĕki nagara len hanêŋ hĕnū,tĕkwan riŋ sakurĕn hanânak ika pat lima marĕk amilĕt milĕt laku,strīnyâṅĕmban anuntun āmĕtĕṅ apan maṅĕlih ika manamby-anuswani,Aprakprākan apan hilaŋ sasiki lūd kakutil awurahan siliḥ daliḥ*52:7:467*

len têkaŋ kaki kaky-amet putu nikā hilaṅ i sĕḍĕṅ ikā siliḥ sĕḍĕk,liŋ niŋ strīnya mahâkas ī kita harĕp mulata kita nininya riŋ waneḥ,Āpan de ni Uninta lāgi ta kitâmupuh i sĕḍĕṅ ikâṅucap kaki,Iḥ dūrânaṅisâku yan kita midoṣana pĕjahana sĕṅgahĕn bahud*52:8:468*

strī strī wrĕdđa huwus tĕkêŋ kabuyutan milu milu mulat iŋ swayĕmbara,Aṅhĕmban raray anwam akrak anaṅis winaliṅ ika putunya rakwa ya,mojaṙ swāmi nikā nini syapiku hāpa ya kaki taha tan putunta ya,hā hāḥ tiṅgalakĕn hade nini tĕwas kita kabrĕkĕkĕ duḥka kabwatan*52:9:469*

nāhan liŋ nika hāsyakāraṇa sapolah ika tucapa saŋ para praƀu,ginyākĕn ḍatĕṅêrikaŋ pagĕlaran paḍa mijila kabeḥ sirêŋ lĕbuḥ,wīṙyyā wīṙyyan amĕtwakĕn hati nirêrikaṅ aṅinakanê wwaṅ iŋ saƀā,muntab lwiṙ ni halĕp nirâṅarab arab sama sama kadi bahni kāṅinan*52:10:470*

maṅkat śrī magađeśwarâtri gumuruḥ paḍahi nira karĕṅw-agĕnturan,sakweḥ niŋ maṅuṅaŋ kapūhan i halĕp nira paḍa mapipit pipit muꝁa,kady-âṅaṙwwani sumpiṅ endah araras pinatihakĕn ika n paḍâṅuṅaŋ,tuṅgal waṙṇna nikâbuṅaḥ kadi wulan sasiki pinarawĕñca niŋ smara*52:11:471*

Aśrī waṙṇna saṅ aṅganāŧa sawatĕk watĕk ira mapupul paḍâhalĕp,himpĕṙ sāgara lakwa lakwan ira rāmya tan asĕpi kapiŋ rwa niŋ laku,tĕkwan rūpa nirâsĕḍĕp tan ahañaŋ huwus amuyahi ri twas iŋ rimaŋ,tan tuṅgal stry-aṅaraŋ tumon sira manaḥnya kalara lara karwaban laṅö*52:12:472*

lwiṙ guntuṙ saṅ awantināŧa tĕka gumrĕbĕg ahalĕp anuṅgaṅ iŋ raŧa,himpĕṙ truḥ sumaput lĕbū nira mĕlĕk pĕtĕṅ alimunan aṅhudan hawu,sakweḥ niŋ maṅuṅaŋ paḍa mrĕm apĕpĕt mĕpĕti muꝁa ri tuŋtuṅ iŋ sabuk,Agraḥ rūpa nikaŋ kaḍatwan i kĕtug ni paḍahi nira mapratiđwani*52:13:473*

<sragđara>:53 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^liṇḍū lwiṙ saŋ hanūpāđipati manah ikaŋ strī mulat ƀrāntacitta,miṅgut miṅgut halisnyârĕṅu rĕṅu kadi tan wwaŋnya kewalya mūṙcꞓā,katrag santĕnya kegū hati nika kagiwaŋ sāri sāri prapañca,kady-ânumbak jajanya n pasidĕha tĕka riñcuŋ tĕṅaḥnyâṅgaluṅgaŋ*53:1:474*

wānîŋ praŋ saŋ susenā laku nira lumurug kesyan ambĕk nirâkras,wadwā wadwān dĕlit niŋ tahu rinĕbut i rūm niŋ mulat riŋ paniñjon,siṅhākārêŋ saƀā yogya wulatana kasaṅꝁya n đanurwedaśāstra,sakweḥ niŋ stry-âmapag tiṅhal ira paḍa kĕnêŋ rāga tībra byamoha*53:2:475*

ṅhiŋ saŋ hemāṅgadâkweh asĕmu gunuṅ ĕmās katraṅan kāla sanđyā,de niŋ siṅhĕl kaluŋ mwaŋ karah atip apipit paṅharĕp niŋ lumampaḥ,tan pendaḥ puṣpa sālas dadar i bala nirârūm apan saṙwwawastra,gĕṇḍiŋ tan kaṙkkaśâlwan ƀramara kahiḍĕpanyâṅisĕp saṙwwasāri*53:3:476*

saŋ pāṇḍyâpiṇḍa dewâlaku laku tuwi saŋ paṅruhun paṇḍitâkweḥ,tātan pendaḥ sakêŋ budđapada sahana saŋ bodđapakṣâmpak ampak,śꜽwaṙṣy-âwaṙṇna saṅkêŋ śiwapada paḍa sāmpun pĕnuḥ riŋ paṅawruḥ,sakweḥ saŋ brāhmaṇâpūṙwwa pawulatan ira lwiṙ sakêŋ brahmaloka*53:4:477*

<jagadđita>:54 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^maṅkat śrī naranāŧaputra kadi kāṙttika wahu tĕka de nira n laku,luḥ niŋ strī kĕna rāga riŋ paṅuṅaṅan kadi riris inusap sakê muꝁa,tiṅhalnyâdu baṅun kilat lumarap aṅluru luru ri huwus nikaŋ jawuḥ,sambat sambat ikā ginūḋa kadi mĕtwa marĕṅana kalaṅwan iŋ patĕṙ*54:1:478*

liŋnyê twasnya ƀaṭāra manmaŧa manĕḥta kawĕlas arĕp aṅhiḍĕp lara,kiṅkiŋ rāga tĕkânaput prihati māṙ pinuhara nika tan wĕnaŋ kinas,maṅke kāla nikaŋ swayambara tĕkâmarupuhi sahasâṅrĕmĕk hati,Aṅgyat lwiṙ hudan adrĕs iŋ katiga tan pakakaraṇa karĕṅwan iŋ gĕrĕḥ*54:2:479*

t asy-âsiḥ siha saŋ hyaṅ i ṅhulun alaḥ sĕpĕrakĕna nareśwarātmaja,syūhĕn denta manaḥ nirêŋ lulut unĕŋ kĕtĕrakĕna nĕhĕṙ tĕkākĕna,Āpan tan hana len sakê sira pakāśrayan awĕlasa riŋ griṅ i ṅhulun,tambā rāga siroṣađa prihati jampi turida pinakāmrĕtêŋ rimaŋ*54:3:480*

yadyan laṅǥana tan panūta manah i ṅhulun i sĕḍĕṅ ira n pamaṅkwakĕn,ndak ton kĕdwa nirânukūlakĕna tan kawaśa hinudanan wulat maliŋ,Āpan siṅha sirêŋ rahasya niyatârĕp arĕpan i tan olya kaprĕma,byaktâṅrampasa ken dunuŋ susu kayuḥ tĕṅah anĕkani senakê hati*54:4:481*

<Aƀikrĕti>:55 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓ = 25

^nahan liṅ ika ri twas epu wihikan ri manah ika yatan sakāra dahatĕn,ya kāraṇa nikâwuyuŋ ri taliṅanya tĕka rĕṅĕ rĕṅön i wrĕtta saṅ aja,halisnya pinisitnya tan duga duga n paṅujiwat i sĕḍĕŋ nira n umaliwat,matanya dinaliḥnya duṙjjana hĕnū nira mara ri hatinya tan pamali luḥ*55:1:482*

<jagadnāŧa>:56 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^taṅeḥ yan ucapĕn laranya tali niŋ carita waluyanôcapĕn muwaḥ,para praƀu huwus tĕkêŋ pagĕlaran mapupul asĕmu hetwa niŋ laya,Apan gumuruh apratiđwani surak ni bala nira ya tâmaṅun ƀaya,baṅun hana katona digjaya katona pĕjaha rĕbutĕn salaḥ siki*56:1:483*

Atuṅgalan umaḥ bwat indranagarâjajar asĕmu kaḍatwan iŋ tawaŋ,para praƀu mahāpraƀāwa sawaṅ aṙcca maṇik inululan hanêŋ saƀā,paḍâsira siran pratāpa kadi tan hana lĕwiha sakê halĕp nira,tĕka pwa saṅ ajâkucĕm sira baṅun śaśađara matĕmaḥ kunaŋ kunaŋ*56:2:484*

syapêka tan awĕdya riŋ kadi sirâguṇa wĕka niṅ amĕdyakĕn ratu,Awaṙṇna mađumāsa kāṙttika piniṇḍa piniturun adadya mānuṣa,Ikaŋ wwaṅ aharĕp wruhê sira humuŋ sahana hana nikaŋ wwaṅ iŋ saƀā,katon pwa sira denya rĕp wĕdi kumĕl humĕnĕṅ asĕmu sinyukan bañu*56:3:485*

rare saṅ aja śakti pustaka lĕṅĕn raǥuwĕka wani kawy-anuṅgali,Ikaŋ guṇa hanê sirâgaṇita riŋ kapana kawaśa taṙkka niŋ mulat,prasidđa sira sūtra niŋ karawiwaṅśan amagĕhakĕn āgamêŋ prajā,rusit niṅ aji ta pwa rūpa nira tan hana ratu wĕnaṅ aṅdĕlö dĕlö*56:4:486*

<jagadđita>:57 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^sāmpun prāpta sirêŋ saƀā pinakamaṅgala ni halĕp ikaŋ swayambara,śrī dewîndumatī sirênarahakĕn mijila wahu huwus ƀinūṣaṇan,muṅgw-iŋ ḍampa sirâpĕgâṅĕnĕb ĕnĕb kĕtĕ kĕtĕg ira māṙ sumamburat,saśry-âwaṙṇna tulis ḍinampan awĕnĕs wĕnĕs asĕmu rakĕt kapañjutan*57:1:487*

Endaḥ ḍampa nirâpĕnĕd kinajaṅan kusumaśara tinap linaṅwakĕn,ronyêndrāyuđa puṣpacāpa pikulanya mamuꝁa muꝁa nāga campaka,mās tuṅgal nika puṣpaliṅga niṅ aṅaṙccana ri pada ƀaṭāra manmaŧa,nāgākāra surat suratnya tinĕtĕs ni luh iṅ akuṅ amaṅkwakĕn ṭikā*57:2:488*

Ācārī kalawan karaṇḍan ira saŋ pinituhu ri tatā samâṅiriŋ,sāmpun muṅgw-i harĕp sirâhalĕp acum nĕhĕr aṅarahakĕn lumampaha,kĕṇḍaŋ goŋ muni t aṅkat aṅkat atĕrĕḥ đwani nika karĕṅö sakê yawa,sakweḥ niŋ maṅuṅaŋ paḍâṅĕnĕb ĕnĕb raras i hati nika n tumiṅhala*57:3:489*

maṅkat śrīndumatī garantuṅ ira muny-asĕmu gula ǥināṣa riŋ waja,rūm niŋ paṅlima muṅgu riŋ śrigaḍiṅ iŋ masa kalima tinū hanêŋ kapö,Aṅlaṅwākĕn awaṙṇna kāṙttika pamatnya gumuruh araras rinĕṅwakĕn,lwiṙ tūban kumusuḥ karĕṅwan i panĕmpuh ika kadi panĕmpuh iŋ jawuḥ*57:4:490*

<sragđara>:58 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^rakryan putrī mijil kāƀinawa halĕp irâpūṙwwa saṅkêŋ kaḍatwan,Aṅlīlâwās katon ƀūṣaṇa nira kumĕñaṙ lwiṙ panoliḥ hyaṅ aṙkka,Aṅheṙ riŋ gopurâṅrĕgrĕg i pasalĕsĕk iŋ paṅharĕp söḥ marampak,sākṣāt saŋ hyaŋ wulan wāhu mĕtu riṅ udayādrîniriŋ niŋ grahâkweḥ*58:1:491*

mogâhyaŋ de nirâmet hayu mamulaṅunî budđi niŋ wwaŋ tumiṅhal,hyaŋ śrī liŋnyê sirâṅiṇḍarat aharĕp ametâśrayêŋ maṙttyaloka,len tekaŋ wwaŋ sumĕṅgaḥ ratih i sira sakêŋ swaṙgga lāwan surastrī,ƀrantânĕṅgaḥ dwicandrâdulur i payuṅ irâtyanta śudđa rwa sādĕg*58:2:492*

<jagadđita>:59 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^menmen rwaŋ siki wāhu rāgawaśa muṅgw-i harĕp ira marĕk manimbaṅi,hyaŋ niŋ gīta tĕkânurun kahiḍĕpanya ḍatĕṅ iniriṅ iŋ tabaŋ tabaŋ,siṅhĕlnyâṙjja lawan sawitnya katiraḥ wĕlas arĕp awilĕt lawan gaḍuŋ,tan pendaḥ kadi nāgapāśa pamanaḥ niṅ atanu karaṇanya lĕŋlĕŋa*59:1:493*

nyū dantâkuniṅ aṅhapit gula gula lwir ikaṅ amawa pawwahan gaḍiŋ,tapwan wāla dahat rwa sādĕg abĕbĕd niyata kahirisan twas iŋ mulat,tĕṅgĕknyâluṅ apiṇḍa kāṅinana polah ika n asĕmu buṅkah iŋ pupus,Aṅhiŋ dyaḥ jayawaspa paṅhulu manisnya n anilihi mamaṅku pawwahan*59:2:494*

tan hawwan gati saŋ rarâhawu hawu wwaṅ ahayu tinuras raras nika,lūd ƀasmāṅkura laṇḍa rakwa sira saŋ tuha tuha nika yan sakêŋ bibi,solaḥ seṅĕr ikâhaṅan gĕsĕṅ i pāmbĕkan ika tĕkap iŋ smarānala,yogyā kuṇḍaṅa niŋ manunwani pamiṅgir amĕnĕma kaḍatwan iŋ musuḥ*59:3:495*

mopiḥ wahw-amayaŋ mayaŋ ri hati niŋ mulat anĕku nĕku pralāpita,tapwan rañca hatinya kewala walĕlwan amagĕhakĕn iŋ kakanyakān,kāsĕṅkanya piliḥ pucaŋ pucaṅan iŋ smara rumimaṅa budđi niŋ kawi,yogya n raṅkulĕn iŋ wanîŋ raṇa tĕṅaḥnya pasuṅakĕna sĕmba sĕmbahan*59:4:496*

tapwan wrĕdđa dahat sirêña nira lāwan uwa nira paḍâkurug miraḥ,Ekĕl roma nirâsĕlat huwan ikaŋ hayu tumalawuṅan turuŋ lĕwas,luñcip niŋ kuku pantĕs aṅgrĕmusa lagy-aṅuluṅ uluṅi rāga niŋ mulat,Edran tiṅhal irêŋ saƀā baṅun anambĕra hinayamakĕn titik maṅö*59:5:497*

putrī niŋ kryan anak wĕsi nrĕpati rakwa kaka kaka nirânwam iŋ wayaḥ,pantĕs tan pamikārakĕn hayu rĕṅunya muwuhi raras iŋ matâmanis,lwiṙ hyaŋ hyaŋ tĕka tan hinundaṅ anurun sahana nika paḍâwulaŋ tatuṙ,kram niŋ sampir i bāhu mās inapi molah asĕmu hĕlaranya n aṅlayaŋ*59:6:498*

<jagadnāŧa>:60 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^Ikaŋ mamawa kaṇḍi kaṇḍi rara wahw-agĕluṅ ahayu poṣađan lulut,lumut lumut ikaŋ payođara wĕnaŋ paṅuwata sĕḍĕṅ iŋ jajâhĕnĕk,pupuṙ nika wĕnaŋ paṅoṣađa pilĕg niṅ iruṅ apan arūm sakêŋ kapuṙ,lukaṙ karika kenya muꝁya pinakādi paṅuwata ri rāga niŋ rimaŋ*60:1:499*

wagĕd wagĕd ikāṅ añāmarani waṙgga pasisi salĕmaḥ lawan wukiṙ,sawaṙgga kalawan wulan muꝁa nikā kalĕṅĕṅan ika mitra niŋ cucuṙ,tĕṅaḥnya wahu wanwa riŋ jriṅ aṅĕliḥ wahu waśa riṅ aśokapādapa,sasīma kalawan mayūra gĕluṅanya wĕka niṅ asanâkadaŋ patĕṙ*60:2:500*

kunaŋ saṅ apahidwan eṅas ahaṅan pawulatan i manaḥnya riŋ saƀā,sĕkaṙ nika pinintakāsihakĕn iŋ kawi huwus aṅikĕt hañaṙ tĕka,kisapwakĕna riŋ prawīra kahalĕp nika suṅana sĕpaḥ sakê waja,kayogyan i laṭinya yan kadi duh iŋ wwah ika sĕsĕpĕn iŋ priyâtalĕḥ*60:3:501*

Anak wĕsi narendra rakwa rasikā saṅ amawa curigâraras dahat,Aroma maṅunĕŋ galuḥ kahiḍĕpanya n apaṅawaka patrĕm uttama,Ikaŋ wwaṅ araṅin wineḥ curiga kadga sinĕpuhan apan wagĕd waśi,wajanya mamiraḥ tĕkê gusi gusinya halis ika tĕkâmraṅ iŋ mulat*60:4:502*

Ikaŋ wwaṅ aṅagĕm curik pinakapaṅruhun adulur arĕs twas iŋ mulat,Asiṅhĕl akaluŋ krĕtāṙŧa riṅ ayun pinakapaṅisi niŋ wanîŋ raṇa,surakṣaka kaƀīnna ƀīnna baṅun antaka mapupul ahöm aṅiṇḍarat,winaswas asipattra sālas asĕwö krĕtala curiga tomarâluṅid*60:5:503*

<jagadđita>:61 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^wwaŋ wwaŋ kasturi sāri niŋ kusuma rūpa saṅ aṅiriṅ inuttamâhayu,meww-iww-âtap awaṙṇna kuntul aṅusī pasisi kakilatan hanêŋ tawaŋ,yadyastun tulisĕn samaṅkana pirâwig awiga nika yan hanêŋ yaśa,ṅhiŋ ganya n drawanĕn manisnya niyatanya tumuluy atĕmaḥ tasik mađu*61:1:504*

laslāsan wruh iṅ iṅgitâṅinakanêŋ mulat ahayu puji n pakawwaṅan,yan tiṅhal kadi tiṅhal iŋ cala calârĕṅu rĕṅu sahajâpuput guyu,nistanya n kadi pāwak iŋ mađu manisnya raras ika kadi ṅrĕs iŋ hati,tan paṅgintir i rūm nirâsĕmu jamuṙ hapa hapa marĕk iŋ jamuṙ wulan*61:2:505*

denyâṅlaṅkahakĕn sukunya kadi tan lĕpasa tĕkap i lon ikaŋ laku,mĕñcuḥ mĕñcuh aṅambĕk ambĕki pupūnya hana bĕnĕr adĕgnya pet ulaḥ,kahyun hyun laris iŋ wĕtis tan alaris laku nika minahā hinerakĕn,Aṅjiŋjiŋ sasisiḥ mĕluk tur ika mātra wagĕd aniru lampah iŋ tulis*61:3:506*

strī strī saƀya wicakṣaṇânagara nora kakuraṅ ika pantĕs iŋ saƀā,kady-ânaṇḍuṅakĕn rwi de nika lumampah arĕṅu sahajâṅhĕmū guyu,Eñjuḥ prāya nika n wulat riṅ aṅuṅaŋ tan ahulap atawĕŋ tawĕŋ taṅan,tan pendaḥ salukat jajaṙ gĕluṅ ikā lukar i jaja tinumbakan susu*61:4:507*

kady-aṅrakṣa hayunya rūpa nika de ni galak i pamatanya yan wulat,hrū nîruŋnya lanā katon amatitis pamarayaṅ i halisnya lot mayat,waṙṇnākāra nikaŋ wajâkrĕp asinaŋ gusi gusi nika kesisan laṭi,Ahrit wit ni suśūnya tĕkwan aluṅid paḍa paḍa kadi suṅga niŋ jaja*61:5:508*

<suwaṅśapattra>:62 
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ ⏓ = 18

^tucapa tikaŋ wwaṅ iŋ paṅuṅaṅan wagĕd aṅucap ucap,liṅ ika suputrikā pinakaratna winuni ri dalĕm,saṅ aja sujanma mās kinĕmit iŋ nagara wahu tĕka,saꝑala sira n humambanakĕnê narapatiduhitā*62:1:509*

nrĕpatanayā katon wĕdi nira n mulat i para ratu,yadin alupa ŋ śarīra sira mūṙcꞓita lumaya kawĕs,hulĕsana tan bawaŋ jasunanê sĕḍĕṅ ira kapati,niyata sirâṅliliṙ saṅ aja saṇḍiṅakĕna ri jaja*62:2:510*

narapatiputrikā n gĕluṅa niŋ wwaṅ anaṅis i ṭikā,saṅ aja paṅisya mon sira wirāga sadaka pasaji,Aŧawa yadin padadyana sipat narapatitanayā,nrĕpasuta de nira n gagaṅa mon pusuh usapa mata*62:3:511*

sĕkara niṅ aṅhiḍĕp smara kunaŋ narapatitanaya,saꝑala n apallawâmbĕt i tĕṅaḥ narapatiduhitā,nrĕpawaraputrikā n sĕkara de nira kumuda paḍa,saṅ aja niśākarā nira maran patĕmu paḍa lĕṅĕŋ*62:4:512*

para ratu tan padon pisaniṅū sira kaharĕpana,tuhu sira śakti wāni paḍa tan hana kakuraṅ ira,ndan atiśaya praƀāwa saṅ ajâdƀuta kagiri giri,Asana lawan wuṅū paḍa nira ndya ta hurĕn i rika*62:5:513*

nahan ucapanya yan dinuluran rĕṅu saha kujiwat,waja nika tan wĕnaŋ winuni keṅis amuhara raras,wĕkasan anagwa nagwakĕn i rowaṅ ika ri saṅ aja,cinalukakĕn mahâpicala haṙṣa riṅ ujar ajuwĕt*62:6:514*

hana ta muwaḥ sira kryan apupul pupul ahayu raras,walu walu saŋ lumaḥ ry-anu patibrata lumaku wiku,paṅawaśa niŋ nwam iŋ wayah agatgat asalaha jamaŋ,hana sĕmu niŋ manaḥ maru marun mulat i nrĕpasuta*62:7:515*

hana wahu wahw-anūt karakĕtan silih asih akurĕn,nrĕpaduhitā kahewa nika mĕṅgĕp aṅalĕm aṅupĕt,tuhu tuhu yan latā paḍa ni budđi nika kadi nadī,cumulu culuḥ priyanya pamawanya lulut i saṅ aja*62:8:516*

rara ri widaṙbƀarājya makamuꝁya nrĕpatitanayā,paḍa kĕna rāga rāga nika tībra lumuṅ aṅalayan,humañutakĕn lulut lulut unĕŋnya mara ri saṅ aja,bisa sira tan tĕñuḥ rinĕbut iŋ turida sanagara*62:9:517*

<jagadđita>:63 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^Osik budđi nikaŋ wwaṅ iŋ paṅuṅaṅan tucapa sira narendrakanyakā,sāmpun prāpta ri mađya niŋ pagĕlaran para ratu kĕna rāga de nira,Akweḥ ƀāwa nira n wimūṙcꞓita hanan maṅuwahi makuṭa ndatan tulus,dudw-âƀāwaka kady-aweḥ sĕpah aƀāwaka kadi tinĕwĕk miṅe midĕm*63:1:518*

len taŋ tībra lulut nirê nrĕpasutā humiḍĕp awak irâṅisapwakĕn,de niŋ rāgawaśâmarājaya tĕkâmulaṅuni ya tinūtnya yan rimaŋ,ṅhiŋ kāmīrasa lot ginoṣṫi nira rāmya lawan ikaṅ amaṅku pawwahan,mogâṅde tutur iŋ gula drawa karĕṅwan i wacana nirânamaṙ juruḥ*63:2:519*

Ambĕk ni ṅhulun iŋ rarâhayu lawan lituhayu sawawân apaṅgiha,ndan maṙmmanya n atĕmwa dūta lĕpihan pirĕsĕpakĕna riŋ pralāpita,Āpan tan hana raśmi niŋ winaraṅ iŋ wwaṅ atuha tuna de nikâlaṅö,ṅhiŋ ganđaṙwwawiwāha rāmya katigâmawa sĕrĕh amisāta riŋ pasiṙ*63:3:520*

luṅhâhĕmbana putra putran ika gantin arĕk arĕkanêŋ pararyanan,liṅlīṅĕn kisapun kudaŋ kudaṅĕn iŋ kakawin ulih iṅ aṅdadak dadak,yadyan māliha riŋ wukiṙ sipi laṅönya winulatan awikwa wikwana,Aṅhiŋ gīta panĕmba nĕmbaha nika n huwus inuƀaya mantukêŋ bibi*63:4:521*

<śāṙddūlawikrīḍita>:64 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

^nāhan liŋ nira n aṅlipuṙ lipurakĕn kiṅkiŋ nirê twas nira,kāsiḥ kāsih irâṅlawan lawani goṣṫy âpan huwus wruḥ kawi,wwaŋ śrĕṅgāra wicakṣaṇâṅrahati sojaṙnyân asiḥ saŋ praƀu,pet pet haṙṣa sahuṙnya rāgakaraṇa wruḥ riŋ kasöṅan smara*64:1:522*

yan kanyā ri hiḍĕp patik haji hade kahyūnanâpan raray,tonĕn de nrĕpati ndya taŋ mađukarā hānê kucup niŋ sĕkaṙ,lāwan yan lĕwasa ŋ rarâpa pakĕnanyâpan lĕwas riŋ raras,paṅliṅganya sĕkaṙ lĕwas pisaniṅū kumbaŋ marâṅambuṅa*64:2:523*

saŋkṣepanya sĕḍĕŋ rarā bwatana kiṅkiŋ hundaṅĕn riŋ ṭikā,maṅgĕḥ de niṅ aṅolakĕn tĕṅah ikā sāmpun pinaṅkw-âṅliga,kady-aṅgān i sĕkaṙ nikāṅ asana yan mĕmbaŋ katampwan riris,ṅkāna ŋ ṣaṭpada miwya yan ƀramara saṅjñānya n jĕnĕk tan midĕṙ*64:3:524*

nāhan denya n apet sahuṙ mĕtu rarasnya n pāwak iŋ rāsika,tambā niŋ rimaṅ aṅlawaŋ lawaṅi kuŋ pet rāga denyâṅucap,lwiṙ truḥ niŋ mađumāsa kāraṇa ni kiṅkiŋ śrī narendrâsĕwö,mambö ken lukar iŋ tilam sahur irâtuŋtuŋ rum iŋ saṅgama*64:4:525*

<jagadđita>:65 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^kanyā liŋta hade kahaṙṣana paḍanya salaga kapana n kakūṅana,kuŋ jaṅgâṅalayan taŧāpi kapana n pamilĕta raras iŋ rara n lĕwas,drĕṣṭāntanya sĕkaṙ lĕwas riṅ apa rakwa wulatana mĕne n kasumpiṅa,kiṅkiŋ tībra yan iŋ sĕḍĕŋ rara rarasnya paḍa paḍa lawan jrah iŋ sĕkaṙ*65:1:526*

yêkā têka hade paṅawruhana campaka salaga nika n kinahyunan,yadyan sumpiṅa niŋ maṅālihi hulĕs lĕwu raras ika yan pagantyana,mambö rūmnya hanêŋ karaŋ hulu taṅan turah ika rumĕsĕp tĕkê hati,haṙyyan tan hana haṙṣa ni ṅwaṅ i sĕkaṙnya puru puru rĕmĕk katiṇḍihan*65:2:527*

yan laywan pakasumpiṅĕn hana rarasnya tuhun asĕpi solah iŋ lĕwas,tĕkwan rakwa ꝑalanya moǥa pinalaywan asiṅ amupu luṅsuran sĕkaṙ,denya n mantĕna rūmnya yan pakirim iŋ wwaṅ ahayu panuwal nikā ṭikā,Ambönya n huwus aṅharas pipi ya târĕk arĕkana waṅinya kuṇḍaṅĕn*65:3:528*

mwaŋ yan strī hucapĕn rarasnya paḍa ta pwa kaharĕpana tan tayākĕna,rūmrūm niŋ rara kanyakā kadi saroruha kumuḍu mijil sakêŋ bañu,himpĕṙ paṅkaja karyakan wahu mĕkaṙ pamĕwĕh i raras iŋ sĕḍĕŋ rara,tan pendaḥ śatapattra wāhu lĕwas iŋ talaga hayu nikaŋ rara n lĕwas*65:4:529*

kanyā ta pwa wiśeṣa riŋ pawaraṅan raras ika marumaḥ lawan riris,Antuk niŋ maṅalap kasoṙ karaṇa niŋ tinarima marĕkâṅaras pipi,riŋ paṅkwan winaraḥ riṅ akṣara manaḥ wahu tama wahu wanwa koluyan,Āṅ aḥ wus kaka liŋnya moǥa kawatĕk ri sĕḍĕṅ ika kinewalânukĕṙ*65:5:530*

yadyan rowaṅa niŋ maṅaṙwwani hĕnū rumasa rasana rāmya niŋ kapat,byaktâlona lakunya sotan ika tan tahu mahas ahas aṅrĕṅö gĕrĕḥ,tapwan wanwa dahat tuhun rĕṅu nikâmarahakĕn i harĕpnya hĕmbanĕn,suṇḍaŋ suṇḍaṅĕn iŋ tĕgal payuṅanâsana hari harin iŋ pararyanan*65:6:531*

tan gyā gyākĕna de nikā lumaku mon karirisana ri mađya niŋ tĕgal,yan paṅdöla paran kunaŋ wĕnaṅ akona pituhun ika yan lumampaha,solaḥnyêriṅanâpa tan wuruṅa luḥnya patulaka nikā yadin kĕdön,ṅhiŋ gānya nya lumampaha n hana gĕrĕḥ maṅarahakĕna kāla niŋ rĕmĕŋ*65:7:532*

ndan yan rāmya nikaŋ sĕḍĕŋ rara kapiŋ rwa niṅ arabi rĕsĕp twas iŋ mulat,kas kas pādapa kāṅinan kas i tĕṅaḥnya kinayuh aṅĕliḥ wawaŋ tumūt,mwaŋ twasnyâṅasanâṅrĕṅö patĕr adan mĕkara hinudanan karāsikan,kady-amrĕm kalawan puḍak ṅwaṅ aṅisapwakĕn arisi kanin ragĕt ragĕt*65:8:533*

yadyan rowaṅa niŋ lumampah anukū sapara paran iṅ aṅraraḥ musuḥ,śođâta pwa hayunya nora kakuraŋnya mata waja nikā paḍânulus,mambö wīra raras rarasnya tĕkap iŋ hañaṅ aṅiriṅ akālihan tapiḥ,pantĕs pantĕs anuṅgaṅêŋ śakaṭa pamrĕgakĕna kahalĕpnya riŋ hĕnu*65:9:534*

Aśrī raśmi nikaŋ rarā tuha kapiŋ tiga niṅ arabi mon kapiŋ pata,prāyâsiḥ wilaja n kinolakĕn anaṅgap i waja nika yan wineḥ sĕpaḥ,dūrâṅrĕṅwana yan kisapwakĕna riŋ śayana pisaniṅūn apaṅgila,Eṅgal wanwa wisik pisan kadi sadoṣa ginupi tumuluy kataṅgama*65:10:535*

yogya n rowaṅa niŋ licin wanawasânusupa ri pasamūha niŋ sĕkaṙ,kuṇḍaŋ kuṇḍaṅa niŋ mahas mahas atīṙŧa riṅ acala mahārakā gaḍuŋ,līlânaṇḍaṅa walkalâjar ajarânalawaha jawuh iŋ labuḥ kapat,śrī rājādayitā pi yogya ta ṅaranya n adulur anusup lawan ratu*65:11:536*

nāhan de nira nāŧa mojar apadudwan ulah ulah ira n paḍâlulut,budđi śrī naranāŧaputra milu rañca ri wulat ira riŋ nrĕpātmajā,mūṙcꞓâpan wahu wahw-anon rakĕt aṅiṇḍarat anĕmu ṭikā tĕkâlulut,paŋ niŋ kūṅ asĕwö wilāpa kakawin tinama tama nirê dalĕm hati*65:12:537*

rakryan ṅke kahananku māsku mapa hetu niṅ asĕmu wiwal salaḥ wulat,Ahyun suŋsuṅĕn i ṅhulun karika māsku karaṇa niṅ arĕṅwa pet ulaḥ,Om om haywa miṅe nihan ṅhulun amaṅkwakĕna ri kita milw-aḍampana,taṅgap māsku sĕpaḥku sāmpun amiraḥ rumĕsĕpakĕna rāga ni ṅhulun*65:13:538*

dyaḥ saŋ sāgara katruhan luh apasiṙ panĕpi saṅ ahĕnī hĕnī pupuṙ,muṅgw-î jro hati kuŋta māsku kapana n rwaba sumapatanê kuṅ i ṅhulun,Ambĕk ni ṅhulun amrih aṅlayari tan wĕdi kajahata kombakan halis,swaṙggâku n karĕmêŋ tĕṅaḥta suꝁa kaprĕma kapaguta riŋ karaŋ susu*65:14:539*

rakryan saŋ mađu niŋ kaḍatwan ulih iŋ hyaṅ amituruni sāri niŋ sĕkaṙ,lwiṙ tawwan pakatonan iŋ kaka kakâṅrubuṅ ahayu paḍâṅisis wĕtis,de niŋ hyunku tumon manista n agĕlaŋ gupura maṇi duwĕg pakolihĕn,ndak lampū pĕtĕṅ iŋ mulat sakahananta ri dalĕm ibu rohĕn i ṅhulun*65:15:540*

<sragđara>:66 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^ndaḥ nāhan liŋ narendrātmaja ri hati nirâpan sira ƀrāntacitta,rakryan putrī marê śrī magađapati pĕnuḥ wwaŋ manonton marê jro,Awrĕg de saŋ sunandā kadi lanaṅ aṅusī sāhasânĕmbuṅ iŋ hwī,ramyâwelā katon riŋ wĕkasan aṅililan śrī suputrī tinonton*66:1:541*

<jagadđita>:67 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^mojaṙ śrī magađāđipê nrĕpasutā nihan ibu marĕkâkisapwana,socaṅkw-îbu lawan matanta sakadaŋ paḍa paḍa dadi niŋ gula drawa,Atyantêbu hayunta tan patatalan tuhu tuhu n awatāra niŋ ratiḥ,heman māsku yatan papaṅgiha lawan ṅhulun apan awatāra niŋ smara*67:1:542*

wruḥ ku n tan hana sanmatanta hana duṣṭa marĕki ri kitâmadohakĕn,tonton denta matanta mĕṅgĕp amanis dumadak arĕṅu yan tumon ṅhulun,paṅron wimba nikuŋ halista n abĕnĕṙ kuṭila milu ri tuŋtuṅ iŋ hiḍĕp,tan saṅkêŋ hana doṣa kimburu manaḥta tĕka wiwal apeda ri ṅhulun*67:2:543*

rakryan janma ni janma ni ṅhulun adadyana ratu tumutêŋ swayambara,ndan rakryan ta muwaḥ swayambarakĕnâmiliha ratu ri mađya niŋ saƀā,denya n tan kinasanmatanta palalun sinalahasa ri tan sih iŋ wiđi,rāmya ṅwaŋ pinagantakĕn tulusa tan tulusa tuwi yayâpuput raras*67:3:544*

nāhan de magađeśwarâṅucap arūm amalar i sahura nrĕpātmajā,śrī dewîndumatī tan eṅĕh apa tan hana manah ira keṅĕrê sira,maṙmma śrī naranāŧa mantĕn aṅucap tĕhĕr amaḍĕm ikaŋ smarê hati,wruḥ ri wyaṙŧa ni kuŋ nirê nrĕpasutā n kadi wiꝑala niṅ ahyun iŋ tulis*67:4:545*

<sragđara>:68 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^ndaḥ mojaṙ saŋ sunandā ri narapatisutā liŋnya tiṅhal tuhanku,nāhan ta śrī mahārāja magađapati saŋ yogya petĕn siwinta,yadyastun sidđa rakryan sasisihana hulĕs dlāha lāwan narendra,sakweḥ niŋ strī hanê jro nagara niyata tan sāha saṅkê padanta*68:1:546*

<jagadđita>:69 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^sugyan tan wruha māsku yan śrī magađeśwara sira maṅaran parantapa,sāmpun śīṙṇna musuḥ nirâwrĕg i kaḍatwan ika mati ri mađya niŋ raṇa,Aṅhiŋ pat lima śeṣa niŋ karahatan paḍa kawĕkas anūt marê sira,saŋkṣepanya yaŧāṙtta māsku sira yan prakaśita maṅaran parantapa*69:1:547*

yan riŋ wīṙyya lawan guṇa syapa sirâṅlĕwihana sira yan paḍa praƀu,waḥ riŋ mās maṇik uttama ndya ṅ adagaŋ lumĕwihana sira n đaneśwara,sāmpun pūṙṇna kadānaśūran ira kaprakaśita tĕka riŋ purāntara,ṅhiŋ putrī kakuraŋ ni ǥāra nira hetu niṅ aṅadu ri māskw-aṅĕdwakĕn*69:2:548*

wwantĕn deśa lĕṅĕŋ ri puṣpapura ƀūmi nrĕpati pasamūhan iŋ kawi,luḥ niŋ strī kĕna rāga rakwa talaganya pinarigi ri laywan iŋ gĕluŋ,sambatnya n panaṅis ya tâṅdadi mađubrata hana dadi cātakêŋ tawaŋ,mambö rūm ni muꝁanya sāmpun atĕmaḥ kumuda mĕkar i tambwaṅ iŋ wulan*69:3:549*

ṅkā tênduŋ parananta māmĕṅ amĕṅ an huwus atĕmu lawan nareśwara,ƀuktin siḥ nira denta rāmya niṅ atuntunan adulur akālihan payuŋ,yêkā wīṙyya ṅaranya riŋ kadi kitâhayu pinuji yan amrih iŋ priya,ramyâṅaṙwwana ḍampa riŋ para paran sipi wanĕh iṅ akālihan tilam*69:4:550*

<sragđara>:70 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^nāhan liŋ saŋ sunandâmanis araras arūm de nikâkon atĕmwa,sāmpun kājaṙ pratāpa nrĕpati lawan ikaŋ wīṙyya sāmpun tiniṅkaḥ,ndātan mlecꞓā suputrī n inucapan aṅucap len sakê saŋ narendra,mogâsuṅsut mĕne n ahyuna kinĕdĕ kĕdö kewalâdoḥ riṅ ambĕk*70:1:551*

<jagadđita>:71 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^śrī dewîndumatī katon sĕmu ni budđi nira n alalisê nareśwara,Āpan tan hana raśmi raśmi ni wulat nira pinarĕkakĕn wawaŋ miṅe,yêkā hetu nira n kinon aṅalihâmwita rumuhun anĕmbahê sira,mambĕt mađya nirâṅgaluṅgaṅ i panĕmbah ira kadi panĕmbah iŋ tulis*71:1:552*

ry-aṅkat śrī nrĕpaputrikā śrī magađeśwara kawĕlas arĕp kamānuṣan,mary-âteja sĕpaḥ nirâsĕpa sigit sigitan ira tibâkusêŋ lĕmaḥ,tan śoƀâkilayū wulat nira sĕkaṙ nira maṅaway awe hanêŋ kapö,trĕṣṇā kūṅ ira tan katolih inatīta nĕhĕr inilagan yayan tumūt*71:2:553*

<śāṙddūlawikrīḍita>:72 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

^śrī dewîndumatī lumampah aṅĕliḥ prāptê saṅ aṅgāđipa,ndātan wany-asaƀâhaliŋ haliṅan iŋ ceṭī paḍâkweḥ marĕk,tan saḥ dyaḥ jayawaspa lot linihaṅan bāhunya karwâwiḍaŋ,Āpan kāsih irâlawas tuwin arūm tan soṙ dahat riŋ hayu*72:1:554*

<jagadđita>:73 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^Agyā ŋ budđi saṅ aṅganāŧa ri ḍatĕŋ nrĕpawaraduhitā marê sira,mojaṙ tan panahânĕkākĕn i lulut lulut ira ri nareśwarātmajā,ṅke rakryan mapa hetu niŋ kadi wiwal mulat ariris apakṣa maṅsula,hāḥ wāliṅku tĕkâkisapwana kita n tĕka dumadak adoḥ tĕka ŋ tamuy*73:1:555*

Antĕnku n tuna kapwa siḥta winaliṅku tumuta saparanku tan saha,māskw-induŋ ndi wĕkas ni kuŋta palakuṅkwa hurupĕn i lara prih i ṅhulun,rāganta mwaṅ unĕṅku denya n ahurup tali paṅuwata kiṅkiṅ i ṅhulun,wet niŋ tan hana sanmatanta palarĕṅkwa karika karaṇanta tan sahuṙ*73:2:556*

dyaḥ saŋ haṙṣa piniṇḍa ratnawanitâṅaraṅa karaṇa niŋ lanā lulut,saŋ kiṅkiŋ ginawe rarâhayu sujanma karaṇa niṅ akuŋ tumon kita,saŋ rāgānala maṅdadi wwaṅ amanas manasi hati kita n kinonĕṅan,saŋ rĕs maṅdadi janma rājaduhitâmuhara wĕdi niṅ ahyunê kita*73:3:557*

nāhan de nira mojar aṅrĕṣi hatîniṅĕt iṅĕt apa tan kinahyunan,heman wīṙyya nira mwaṅ uttama ni kapraƀun ira suyaśâdƀutêŋ jagat,riŋ rūpâsĕmu rūpa niŋ smara sawaṙgga lawan asana riŋ labuḥ kapat,tan kewö wiꝑalaprayāsa hana tan pinakadi kadi kambaṅ iŋ caru*73:4:558*

<śāṙddūlawikrīḍita>:74 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

^mantĕn śrī naranāŧa mojar irikā ta dyaḥ sunandâṅucap,liŋnya dyaḥku harĕp kita wruha ri pāwak niŋ gĕrĕḥ niŋ kapat,nāhan māsku saṅ aṅganāŧa pahawās gĕntĕṙ madadyan ratu,yogyâtĕmwa lawan kitā kita tĕmaḥ niŋ cātakâmet jawuḥ*74:1:559*

ṅkānê rājya saṅ aṅganāŧa wĕkas iŋ ramyê huwus niŋ laga,ry-antuk saŋ praƀu maṅlurug saha bala lwiṙ waḥ sakêŋ paṙwwata,gĕntĕṙ niŋ grit ikaŋ raŧânĕmahakĕn kuŋ ni wwaṅ iŋ kāṙttika,luḥ niŋ strī kahañaŋ ri līna ni ratunyâṅde paḍĕt niŋ lĕbū*74:2:560*

ndan heman tuna rājalakṣmi satĕwĕknya n rājya niṙdĕwatī,hetu śrī naranāŧa tan sŧiti pijĕṙ luṅhā madewāśraya,de niŋ hyūn ira n aṅhyaṅa ŋ nagara moǥa n kewĕhan tan hana,ṅhiŋ rakryan pakarājalakṣmi nira maṙmmā de nirâṅundaṅa*74:3:561*

rakryan yan hana sanmatanta ri sirânambāna kiṅkiŋ nira,ndak pinta nya sĕkaṙ tajinta pamahugya mwaŋ sĕrĕḥ riŋ kajaŋ,taṅgap denta mĕne sĕpaḥ nira katon heman yatan suŋsuṅĕn,nya ŋ siṅhāsana karwananta pakisapwan māskw-i paṅkwan haji*74:4:562*

nāhan denya n aṅĕdwakĕn nrĕpasutâhyun waspadê saŋ praƀu,mogâcūm ararĕm wulat nira sinuṅsuŋ riŋ wulat löṙ miṅe,ndan dūrâhyuna kewalâwĕdi kumöl ambĕk nirâṅdoh arĕs,yan tiṅhal kadi tiṅhal iŋ mulat iṅ aṙccâṅher iṅ uṅgwan ƀaya*74:5:563*

māliḥ śrîndumatī riniṅriṅ inariḥ de saŋ sunandâmawa,Āśāƀūta saṅ aṅganāŧa ri layad dewī nĕhĕṙ tan waluy,de niŋ ƀrānta nirâṅikĕt rasa palambaŋ paṅlipuṙ luḥ pinöm,ṅkānê watwan ikaŋ salö panulisan maṙmmā rasanyâmanis*74:6:564*

rakryan saŋ maliṅ iŋ matâmatik i rūpaṅkw-âṅĕḍap yan wulat,kālap denta manaḥku mĕṅgĕp amanis rūpanta duṣṭêŋ hati,mukṣa twaskw-i sĕḍĕŋta mūṙ syapa ta len saṅkê kitâṅambila,Eman māsku tuhan tuhan maliṅ atimpuḥ duṙyyaśakṣatriya*74:7:565*

rakryan haywa kita pramāda ri surup niŋ lek mĕne riŋ wĕṅi,prāptâmora kakanta haywa kita tan yatnā ry-awaktêŋ jinĕm,sāk niŋ ken awanaṅkwa mañjiṅ i parāhasyanta riŋ pamrĕman,maṅgā matya matâku pökana kukuṅku n paṅguhā riŋ pupū*74:8:566*

<jagadnāŧa>:75 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^nahan rasa ni de nirâhyun amaliŋ maliṅana ri raras suputrikā,Agöŋ suꝁa nira n tibā manah i saŋ katuduh arusita pwa riŋ manaḥ,ri kāpusan ikaŋ smarâpunagi yan waluyana sira de nrĕpātmajā,lumakwa mapasaŋ pasaŋ wuyaha yan mulih iriṅ iriṅĕn marê dalĕm*75:1:567*

Atīta sira saŋ narendra maṅaraŋ tucapa sira narendrakanyakā,sinuṇḍaṅ inamĕṙ kininkin aṅĕliḥ rasa tumayuṅa kabwatan raras,tuwin manah ira n prapañca kumĕtĕṙ hati nira mulat iŋ wwaṅ iŋ saƀā,baṅun lumaku ri wwat ewĕh alĕyö maṅamĕr amĕr i de nira n laku*75:2:568*

sahaṙṣa saṅ awantināŧa ri ḍatĕŋ saṅ ahayu pinakahyaṅ iŋ saƀā,hanan pasiḍakĕp hanan pasidĕhâṅurah arih ulah iŋ girahyasĕn,wah iŋ kapitu tan pahī wĕtu ni rāga nira ri naranāŧaputrikā,pĕnuḥ maṅarape tĕkêŋ kaka kakânwam atuha sinarambahan lulut*75:3:569*

I maṅkana ni de nira n karakĕtan turida sinaput iŋ manoƀawa,tan enak aṅinaŋ tan enak aṅucap humĕnĕṅ apĕga ta n sayâwĕnĕs,sawet i pamanas nikaŋ madanabahni ri hati nira maṅkin aṅlare,ya kāraṇa nirâṅucap tan awiraŋ sumĕgĕ sĕgĕh i saŋ nrĕpātmajā*75:4:570*

<jagadđita>:76 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^rakryan ƀāgya kita n ḍatĕŋ nihan aluṅguha yayi ri kisapwan i ṅhulun,mās lāwan maṇik uttamâṙjja humaḍaŋ pakĕna nika panumbasê kita,yadyan kapraƀun i ṅhulun suṅakĕnaṅkwa ri kita yayi yan kitâharĕp,yan praŋ yan kakawin panĕkwa ni kakanta ri kita yayi yan n-apaṅgiha*76:1:571*

yan riŋ kāṙttikamāsa rāmya masa ni ṅhulun amĕṅ amĕṅ iŋ pasiṙ wukiṙ,kuṇḍaŋ kuṇḍaṅĕn i ṅhulun kita mulat mulata ri kakawinku riŋ yaśa,yan māsâsujimāsa rāmya masa ni ṅhulun amĕnĕm i rājya niŋ musuḥ,kuṇḍaŋ kuṇḍaṅa ni ṅhulun kita mulat mulata ri kawaninku riŋ raṇa*76:2:572*

<śāṙddūlawikrīḍita>:77 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

^nāhan de naranāŧa mojar araras mambö laṅö niŋ jinĕm,siṅgiḥ yan pracacaḥ karas waśa ri tuŋtuŋ niŋ tanaḥ riŋ kapö,siŋ soṅkab ni tutuk nirâwĕtu laṅö kāmīrasâpet manis,pöḥ niŋ haṙṣa pinöm atūt guru laǥunyâṙjjâṅĕnoḥ lambaṅa*77:1:573*

saŋ katwaŋ niṅ awaṙṇna campaka tumiṅhal sakṣaṇê saŋ praƀu,ceṣṭākāra nirênariḥ winulatan de saŋ sunandâtaña,māskw-induŋ mapa budđi rakryan i narendra n swāmya rakryan sira,yogyâpan kadi mūla tuṅgal apasaḥ maṅke n tĕmaḥ mānuṣa*77:2:574*

<Upendrabajra>:78 
⏑ – ⏑ | – – ⏑ | ⏑ – ⏑ | – ⏓ = 11

^yadin kitâtĕmwa lawan narendra,ry-awantideśâtiśayêŋ suƀikṣa,wwaṅ uttama wwaŋnya kawîṅgitajña,pacaṅkramānanta pasiṙ wukiṙnya*78:1:575*

gunuŋ mahākāla ṅaranya rāmya,kapunpunan de saṅ awantināŧa,I pāṙśwā pāṙśwanyā patīṙŧa tīṙŧan,pĕnuḥ dwijaṙṣy-âjar ajaṙ tan imbā*78:2:576*

saƀā ƀaṭārêśwara nityakāla,śiwāmƀa sakweḥ ni bañunya śudđa,kulĕm pwa saŋ hyaŋ tuwi krĕṣṇapakṣa,yayâpaḍaŋ de nikaṅ aṙdđacandra*78:3:577*

paran tatan rāmya nikā parāna,pamenanê kāla nikaŋ basanta,Ikaŋ larâgöŋ mala niŋ śarīra,Awās hilaŋ māry-aṅaweśa denya*78:4:578*

<sragđara>:79 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^tāman saŋ nāŧa tan popama halĕp ika sāmpun prakāśâdwitīya,piṅgiṙ niŋ lwaḥ srĕp ātis ny-aṅin ika humaras ganđa niŋ paṅkaja mrik,sākṣāt swaṙggātmakâpan sahana hana nikaŋ kĕmbaṅ aṅjraḥ paḍârūm,heman yan lena saṅkê kita śaraṇa ni kādewatanya n pinūjā*79:1:579*

nāhan de saŋ sunandâmirĕsĕpakĕn i saŋ yogya kaṙmmā sudewī,ndān ambĕk śrī suputrī miṅay atimĕs adoḥ tan hana ŋ rāga mātra,sāmpun wruḥ saŋ sunandā karaṇa nika n akon muṅsirê saŋ pratīpa,Asrĕt lampaḥ nirâlon laku laku jaladânūtakĕn mārutâlon*79:2:580*

ndan saŋ kāry-âṅaraŋ sis kawĕlas arĕp irâmeri luḥ tan tinoliḥ,baṙyyan tiṅhal ri dewī sira rasa pĕjahâpan rĕmĕk twas nira syuḥ,limbe limbe sudewī kadi maṅaway akon milwa ri śrī narendra,wet niŋ ƀrāntâṅikĕt ƀāṣa ri saruṅan ikaŋ patrĕm aṅrĕs rasanya*79:3:581*

<jagadnāŧa>:80 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^ṅhulun yaśana rāga māsku pakađaṙmman ĕnahana raras niṅ aṅrĕṅiḥ,hayunta makawāṇḍiranya ya paṅöbana para paranaṅkwa yan rimaŋ,prasĕnta ri dalĕm jinĕm titisananta luh i lukar i kenta riŋ tilam,susunta pakasāđananta kalawan pipi katiga tĕṅaḥ maran lĕpas*80:1:582*

<sragđara>:81 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^nāhan de śrī narendrânĕmahakĕn i lulut kuŋ nirâwak wilāpa,yêkī tan saḥ ri paṅkwan winaca tiniliṅan koŋ rinĕṅwan winaswās,Adrĕs luḥ śrī narendrâṅrasani rasa nikâpan katuhwan rasanya,yogyâṅantyêŋ mahantĕn wacan iṅ alaradan kālapan ratnakanyā*81:1:583*

rakryan putrī huwus mālih asĕmu paṅaliḥ niŋ sĕkaṙ sālas aṅjraḥ,kweḥ niŋ guṇḍik nira mwaŋ kaka kaka rumarâṅasturi mrik waṅinya,lagy-âtaṅkis humuŋ hambuluṅan i tali kenyânamaṙ ṣaṭpada strī,haṙṣâmbĕk saŋ pratīpâmapag iṅ ujar arūm tustus iŋ laṅwa laṅwan*81:2:584*

<krĕti>:82 
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 20

^Ibu t asy-asiḥ kita kadaŋ kadaṅa ri sĕḍĕṅ i ṅhulun rimaŋ,kita yogya mitra kulabanđw-amarasana ri rāga ni ṅhulun,pakawaṙgga ni ṅhulun i paṅkwan asisihana raśmi niŋ prĕman,Arĕnaḥ manahkw-aṅaku sānak iri kita patĕmwan iŋ jaja*82:1:585*

pakĕnaṅkwa yan marĕk i māskw-amibikana laṭinta riŋ waja,lumut iŋ payođara huwus kakiṅan usapanaṅkwa riŋ jaja,Iruṅ i ṅhulun panutulaṅkwa luh i pipi ri pamrih iŋ sipat,lukar iŋ tapiḥ salinanaṅkwa karatala mĕne n pamaṅkwakĕn*82:2:586*

<sragđara>:83 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^ndaḥ yêki n liŋ narendrârasa mijila sakêŋ ƀāṣa lāwan palambaŋ,sotan ta ŋ sāri niŋ rāga piturun i laṅö niŋ kawi ƀrāntacitta,tan paṅgintiṙ manis niŋ tĕbu sawukir apan tan patuŋtuŋ manisnya,maṙmmânyuḥ prāṇa rūmnyâsĕmu paṅucapan iŋ wahw-amaṅkw-âṅdudut ken*83:1:587*

rakryan putrī mulat riŋ nrĕpati kadi wulat niŋ ṭikā riŋ wilāpa,mojaṙ ta dyaḥ sunandā wwaya ta sira siwin śakty-asaṅjñā pratīpa,sākṣāt swaṙggânurun rūpa ni nagara nira ry-ânupa ꝁyāti riŋ rāt,kumbaŋ kĕmbaŋ papaṅgiḥta kadi patĕmu niŋ kāṙttika mwaŋ basanta*83:2:588*

<jagadnāŧa>:84 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^saṅ aṙjjuna sahasrabāhu riṅ usāna sira siniwi śakti nītimān,prakāśa sira saŋ daśānana musuḥ nira huwus ayaśâmatī musuḥ,taŧāpi kaparājayêŋ raṇa huwus hinuripan alawas pinañjara,hana pwa sira saŋ pratīpa sira rakwa wĕka nira suśīla digjaya*84:1:589*

paran pwa wĕkas uṅsirĕnta paḍa wastu kita wĕka niṅ uttamapraƀu,para praƀu kapan paḍâsira lawan sira tĕwas amilĕt milĕt wulat,Ameta kita len muwaḥ tĕwas aṅel midĕr ibu kapana n pamaṅgiha,mataŋnya sira sĕṅgahĕnta kaka yogya sira manuwalêṅ ujaṙ yayi*84:2:590*

<śiꝁariṇī>:85 
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17

^yadin sidđā rakryan sasisihana rūm niŋ silih asiḥ,Awās rakryan glānâhuyaṅ apupul i jro pakasutan,hana lwaḥ ramyâlwā prakaśita si rewā ṅaran ika,kitâdyūsa ṅkānêsuh isuhana lāwan saṅ ahulun*85:1:591*

raras niŋ karwa swāmi paran ika rakwâṅlĕwihana,marā riŋ tāman tan hana marĕka līlā ṅwaṅ aṅĕnĕs,yadin madyūsêŋ lwaḥ talaga wulakan śūnya kasĕnĕt,wĕnaŋ sāmbĕk niŋ swāmi tariman apan tan hana mulat*85:2:592*

kalīṅanyâlaḥ māsku marĕka nihan dak parĕkakĕn,paran maṙmmantâsuṅsut arĕṅu miṅe tan pamituhu,paṅantî paṅkwan saŋ praƀu hila hila ŋ duḥka siwuhĕn,Apan māskw-âpet pet hayu pahayu budđinta ri sira*85:3:593*

<sragđara>:86 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^nāhan liŋ saŋ sunandâmirĕsĕpakĕn i tiṅkaḥ narāṙyya pratīpa,paŧya wruḥ sopapattîṅgita nikaṅ ucap akrĕp kĕna priḥ narendra,yâṅde tan saṅśayê twas nira ri ḍatĕṅa rakryan suputrî kisapwan,kady-aṅhyaŋ motusan wallaƀa mamagĕhakĕn tan wuruŋ niŋ swakāṙyya*86:1:594*

rakryan putrī miṅe tan wawarĕṅĕh apa tan trĕpti rakwê narendra,saŋ nāŧa wruḥ sira n tan kinaharĕpan ikaŋ budđi maṅkin prapañca,Āśāƀūtânulis ketaka rasa kakawin pöḥ nikaŋ rāga tībra,tambā niŋ keraṅan tan winadal i liḍah iŋ kāma nāhan rasanya*86:2:595*

<nawahaṙṣa>:87 
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19

^Ibu tan paꝑala pwa ṅ amalar i hayunta sĕḍĕŋta rare,syapa māsku kadi ṅhulun aṅurati rāga lawan turida,katunan lĕpihan kita kinirimakĕnku karaskw-i kita,tĕka riŋ kararan pwa kita mapa tiki n sahajâpi lupa*87:1:596*

sĕḍĕṅ iŋ pabĕlaḥ turida kinĕkĕsanku kitêŋ lĕpihan,makasāđana kuṅkw-aṅiṅĕt iṅĕt i rūmta lanā n pinalaṙ,Aṅadĕg pwa kitêŋ puḍak araras inastwakĕn iŋ ƀramara,winaliṅku kitâŋ liṅa puji puji yan ratu niŋ kusuma*87:2:597*

saṅ apiṇḍa wukiṙ ṅhulun ajar ajarê kita muṅgwa sadā,tarukāṅkw-i hayunta pamiṣayana rāga sĕḍĕṅkw-alulut,licinêŋ śayanâkw-anusupa ri hulĕsta suganđa miṅiŋ,sipi māsku suꝁaṅku katuruna ri sor i tĕṅaḥta rari*87:3:598*

<sragđara>:88 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^nāhan de śrī narendrâkakawina maṅani twas nirê jro drawâṅras,ndātan tiṅhal muwaḥ riŋ nrĕpawaraduhitā kewalêraŋ tumuṅkul,māry-âśāƀūta sāmpun pinĕgat ira lulut kuŋ nirê śrī suputrī,hetunya n tan wijil luḥ nira pamaḍĕm irêŋ rāgabahnî dalĕm twas*88:1:599*

sāmpun māliḥ sudewī kasusu laku nirâṅĕñcuh ĕñcuḥ kaṅelan,ndan tiṅhal saŋ susenâṅiriṅakĕn aṅamĕṙ tan wĕnaŋ sāh amaṇḍĕŋ,kady-âdandan kisapwan yan alihan asilâhyūn amaṅkwê sudewī,haṙṣâgyā gyān anuṅsuŋ riṅ ujar akakawin lwiṙ katonêŋ palambaŋ*88:2:600*

<jagadđita>:89 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^rakryan saŋ pinunagyakĕnku śaraṇāśraya tumuluṅa kiṅkiṅ i ṅhulun,Aṅlū māsku kisapwan i ṅhulun aluṅguha kita yayi haywa saṅśaya,t asy-âsiḥ kita māsihê kawi guṇaṅku palar amalĕsêŋ karāsikan,lambā kapraƀun i ṅhulun kita rumaṅkĕpana saꝑala yogya tuṅgalĕn*89:1:601*

maṅke n prāpta ni māsku tambay iṅ anon wwaṅ ahayu kadi dewakanyakā,yan riŋ śūnya katĕmwananta saha ƀūṣaṇa maṅĕnĕsa tan parowaṅa,byaktânĕṅgaha dewatī kalĕmahan ṅhulun iri kita dūra saṅśayā,Āpan de ni hayunta yogya kita māsku panadinakĕna n pinaṅkwakĕn*89:2:602*

paṅkwankw-îbu paranti niŋ wwaṅ anukĕṙ nukĕr aṅĕsah ĕsaḥ pinaṅkwakĕn,śīṙṇna syuḥ lĕṅĕn i ṅhulun pinakarantunan i kuku niṅ epu tan panūt,tan pamwas jaja ni ṅhulun wahu waras linawad i panĕpak niṅ aṅrĕṅiḥ,lagy-emö pipi ni ṅhulun saƀa saƀā ni waja niṅ anulak wineḥ sĕpaḥ*89:3:603*

<sragđara>:90 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^sojaṙ saŋ nāŧa kady-âṅalapana kasusuk niŋ kĕnêŋ rāgapāśa,kady-ânambāna kiṅkiŋ niṅ amalaku suwal kewĕhan kāladeśa,sākṣāt sambat niṅ onĕŋ kinirimakĕn apet pet manis de ni kuŋnya,mambö rūm niŋ katurwan winuṅu ni jarumanyânĕkākĕn wilāpa*90:1:604*

tatkāla śrī suputrī sapawulatan aṅantî harĕp saŋ susenā,tan kantun saŋ sunandā marĕk ataña tĕhĕṙ sopacārâtalaṅkup,rakryan sāmpun kita wruḥ ri narapati mapâmbĕkta māsku n patĕmwa,Āpan saŋ nāŧa sākṣāt madana midĕr amet hyaŋ ratī riŋ kaḍatwan*90:2:605*

yadyastun māsku sidđâṅhaturakĕna hayuntêŋ kisapwan narendra,ṅkānêŋ gĕṅgā kitâmena mahas ahasa riŋ nūsa śūnyê tĕṅaḥnya,mwaŋ yan rakryan marêŋ wrĕndawana taman irânopamêŋ laṅwa laṅwan,Akweḥ ƀuktinta ramyâmarĕkana yamunā lālanâkuwwa kuwwa*90:3:606*

rakryan putrī tan eṅĕḥ sira kinĕdĕ kĕdö yan paniwyê narendra,siṅgiḥ rakwa n rarā suṇṭi masĕmu lĕṅa suṇṭy-âkalis de nirâmbĕk,ndan budđi śrī susenā kadi pulut atĕguḥ tan lumeṙ de nirâhyun,saŋkṣepanya ndi tan sidđa kapalikĕtana śrī suputrî narendra*90:4:607*

luṅhā lampaḥ sudewī narapati kawĕkas keraṅan tan tinoliḥ,kady-agriŋ nora rakwâṅinaki laṅu laṅun yan mulat riŋ sĕrĕḥ wwaḥ,rakryan putrī jugânuṅgayap i hati nirâtyanta riŋ priṅga wiṣṭi,maṅkin ƀrāntâṅikĕt ƀāṣa panalimur irê tībra niŋ rāga tikṣṇa*90:5:608*

<jagadđita>:91 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^dyaḥ maḥ luṅsuran i ṅhulun pasuṅa ni ṅhulun iri kita māsku taṅgapĕn,siñjaŋ siñjaṅa rakryan iŋ paṅaraṅan ri huwus iṅ anulis pralāpita,göŋ ny-âsiḥku ri māsku yogya suwalĕn ṅhulun amalaku luṅsuran tapiḥ,donyêbū pinakātmarakṣa n amĕrĕnkw-abasahana tĕhĕṙ pamera luḥ*91:1:609*

rakryan saŋ hinarĕp harĕpku śaraṇāśraya mulata ri rāga ni ṅhulun,tan sênuṅsir adoḥ manaḥta salawasku tĕka ri kita moǥa tan liniŋ,ṅhiŋ gānyā hana kāsihanta ḍatu ḍatwa kahulunana tan sahê kita,yêkī pañjiṅanaṅkwa nitya saparan ṅhulun aṅucap ucap lawan kita*91:2:610*

nāhan ƀāṣa nira n tiniṅgalakĕn iŋ paṅaraṅan i layat suputrikā,mantĕn duḥka nirâsamun turida rāga ni manah ira tan tinūtakĕn,śrī hemāṅgada kabwatan kuṅ i ḍatĕŋ nrĕpawaraduhitā marê sira,wwāgan moǥa gumanty-amukti lara rāga niyata sira tan kinahyunan*91:3:611*

<śāṙddūlawikrīḍita>:92 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

^śrī dewîndumatī ḍatĕŋ sira ri saŋ sāmpun kaciry-an smara,Ewĕḥ tan kahiḍĕp harĕp nira lawan tan hyūn irê saŋ praƀu,ndān eman wĕkasan kataṙkkan i kalis ny-ambĕk nira n tan rimaŋ,Aṅhiŋ piŋ rwa mulat kapiŋ rwa sahajâtuŋtuŋ tikĕl niŋ halis*92:1:612*

sāmpun waspada doh i rāga nira tan tuṅgal panononana,suṅsut suṅsut ira n kinon marĕka len tiṅhal nirâṅrĕṅwani,Ākārêṅgita niŋ manaḥ saha wijil niŋ śabda norâkadi,Ahyun kawruhana n tan ahyun ika kaprajñān irâpet wiwal*92:2:613*

tan wruḥ śrī naranāŧa yan tan aharĕp rakryan suputrî sira,Aṅgĕṅgöŋ kamadan trĕṇāṅkura hiḍĕp saŋ nāŧa riŋ wwaŋ kabeḥ,hamham paṙccaya de ni rūpa nira tĕkwan śakti wānîŋ raṇa,kĕdw-âkuŋ makasoŋ larônĕṅ ira yan pojaṙ waśâkon marā*92:3:614*

<jagadđita>:93 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^saŋ sākṣāt smarakanyakā saṅ anarīra ri hati saṅ amiṇḍa riŋ hiḍĕp,budđiṅkw-âlal aṅantyakĕn siha ni māskw-ahuyaṅ ajaruman pralāpita,maṅke pwā tĕka tan wawaŋ marĕk awaṙṇna kĕna guṇa miṅe kitâriris,rakryan haywa kakanta māsku sinaranta kalalah ibu rāga ni ṅhulun*93:1:615*

saṇḍaŋ ƀakta samotusankw-apuyĕṅ an layat alisuh amet rarâhayu,ndātan polih aṅel aṅulwan aṅawetan aṅidĕri kaḍatwan iŋ musuḥ,maṅke pwa n hana māskw-arūm pakawayaŋ wayaṅĕn amĕrĕn iŋ pasaṅgaman,tan pātmā rasa kaprĕman saśayanânĕkĕnakĕna śarīra ni ṅhulun*93:2:616*

nāhan de naranāŧa mojar awuyuŋ sira wĕkasan adoḥ suputrikā,śrī putrī katibān ujaṙ haji tan eṅĕh apuji sira yan tuhan tuhan,Ājñālaṅǥana yogya daṇḍan apa tan hana sahur ira pakṣa māliha,simbantĕn haji molihâmiđi balik sira kawiđi dinaṇḍa niŋ smara*93:3:617*

<śāṙddūlawikrīḍita>:94 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

^sakweḥ saŋ marĕk uttamottama wiwal munduṙ paḍâmid miṅe,Aṅheman ri narendra yan sira tan antuk śrī suputrī mulat,mwaŋ strī strī paricārikā paḍa humuŋ maṅyogyanî saŋ praƀu,ḍyam têkî wĕkasan tuhun hana mulat yan saŋ sunandâṅucap*94:1:618*

rakryan tiṅhalanâtpada nrĕpati sākṣāt ṣaṭpadâmet sĕkaṙ,maṅheṙ her i dalĕm taman makapaṅanty-antyan kucup niŋ mĕnuṙ,maṅke n mūr aṅaliḥ cumuṇḍuk i widaṙbƀâpakṣa tan mantuka,Āpan maṙmma nira n ḍatĕŋ kita karĕṅw-an paṅjrah iŋ campaka*94:2:619*

śrī hemāṅgada laṅwa laṅwan asana ndātan mĕkaṙ kābunan,saṅsāra kṣaya saṅsayâluru lume de niŋ smarāꝁyâpanas,heman māsku kucup ni budđi nira yan tan sanmatan kāsihan,ṅhiŋ gānya n mĕkara n kitâṅlawada māskw-âpan gĕrĕḥ niŋ kapat*94:3:620*

wwantĕn rājya nirê kaliṅga kita yogya hyaŋ hyaṅanyâhalĕp,tĕkwan paṙśśwa nikaŋ mahendragiri hetunya n kadîndrālaya,gĕntĕṙ ny-ampuhan iŋ mahodađi karĕṅw-âgĕnturan tan pĕgat,Aṅhiŋ donya mamuṅwa saŋ praƀu lawan māsku n katurwān apöm*94:4:621*

rakryan tan kasasaṙ hayunta kawawê saŋ nāŧa hemāṅgada,Āpan budđi nirâbĕnĕṙ tan arusit wruḥ ry-ambĕk iŋ dug rimaŋ,hĕnwanta n marĕkê kisapwan ira kewalya ṅhulun tan saha,yêkī don i manĕḥta mājara ri māṙgganta n suꝁâsaṅgama*94:5:622*

Aṅhiŋ yogya siwinta tan patatalan trus tuñjuṅ iŋ kapraƀun,prajñā wany-anulus bisâṅaji đanurwedâđika wruḥ nira,yan riŋ kīṙtty-aniwāṙyya śudđa hana soṙ niŋ candrawimbâkucĕm,tustus niŋ ratu śakti digjaya sĕkaṙ tajy-aṅkuran kṣatriya*94:6:623*

nāhan de niṅ amet manis niṅ aṅucap mambö juruḥ kābunan,Antuk niŋ maṅalap manis ni kakawin saŋ wrĕḍđa wrĕdđîŋ laṅö,ndātan paṅgarit aṙdđa tan rĕsĕp i budđi śrī narendrātmajā,luṅhā wruḥ tumuluy sira n kinĕḍapan de saŋ sunandâṅaliḥ*94:7:624*

śrī hemāṅgada kāri keraṅan akiṅkiŋ tan wĕnaŋ sāhasa,maṅgâmora makilya kilyana tumūtê śrī narendrātmajā,saŋ hyaŋ manmaŧa duṣṭa tan rwa tĕlu pat rowaŋ nirâśâlara,yêkī hetu nirâṅikĕt rasa wilāpâṅras rasanyê hati*94:8:625*

<sragđara>:95 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^maṅko pwântĕnku dentâmbĕk atiśaya dahat kewalâṅgöŋ kaputryan,budđintâpyak madêŋ haṙṣa tan akuṅ iṅ akuŋ saṅsayâpy-âwalepa,dentâweḥ rāga tan popama kadi ginawe lĕŋlĕŋâku n tumiṅhal,māyā muṅgw-iŋ crĕmin lwiṙtta riṅ apa wĕnaṅaṅkwâṅisapwê tuwuḥta*95:1:626*

saŋ lwīr aṙccâṅaraŋ byakta pan ulaha ni māskw-i ṅhulun yan pamaṅkwa,saŋ lwiṙ dewî tulis tan wuruṅa kasarikâku n marê pamrĕmanta,saŋ lwiṙ wwe niŋ samudrâṅaraṅakĕn i manaḥku n surud siḥta māsku,saŋ tuŋtuŋ ni rwi niŋ ketaka kari kacarik twaskw-i luṅhānta maṅko*95:2:627*

<basantatilaka>:96 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14

^nāhan manis ni paṅikĕt nira rāgacihna,śrĕṅgāra rāsika pinöm atĕmaḥ wilāpa,muṅgw-î dalĕm hati ginūḋa raras rarasnya,pinrāṙŧanākĕn ira mĕtwa mĕne n papaṅgiḥ*96:1:628*

saŋ lwiṙ hyaṅ iŋ jalada kāṅinan iŋ basanta,ndātan panis nisi huyaŋ ni manaḥ niṅ onĕŋ,luṅhā lawan riris i budđi nirê narendra,saŋ nāŧa kāri tĕlĕs i drĕs i luḥ nirâṅdyus*96:2:629*

byātīta saŋ praƀu narendrasutā wiwakṣan,dolāyamāna ri turuŋ ni manaḥ nirêsi,luṅhâmiliḥ milih i jalwa nirê narendra,himpĕṙ sĕkaṙ midĕr amet ƀramarê kuwuŋnya*96:3:630*

sāmpun ḍatĕŋ sira ri sanmuꝁa saŋ narendra,śrī pāṇḍya haṙṣa kadi tan rāt ira n tumiṅhal,runtuḥ lĕbuṙ manah irâsĕmu rāgabahni,lwiṙ mās hanêŋ muṣa wawaŋ drawa de niṅ apwī*96:4:631*

saŋ pāṇḍya siṅhapuruṣākrĕti rāgaśatru,śrī putrikâciri wĕdi n para riŋ paḍöman,söḥ budđi sattwa naranāŧa paḍâwrĕg awri,keṇḍit manaḥ nira lawan kuṅ irê dalĕm twas*96:5:632*

sāmpun pĕtĕŋ twas ira söḥ turidâṅaweśa,Aṅhiŋ hineṙ silih asiḥ naranāŧaputrī,Āpan katon muꝁa nirâsĕmu śītaraśmi,yêkī nimitta nira mojar amanwa manwa*96:6:633*

<jagadđita>:97 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^ṅke siṅhāsana māskw-aluṅguha paran karaṇa niṅ aṅadĕg baṅun wiwal,rākantâlawas aṅrĕṅö ri hayu rakryan ika karaṇa ni ṅhulun ḍatĕŋ,tĕkwan śrī naranāŧa ƀoja maṅutus ḍatĕṅa ri sĕḍĕṅ iŋ swayambara,nāhan taŋ karas esi ƀāṣa pahulaṅkwa ri kita yayi hantusākĕna*97:1:634*

wruḥ ku n tan paṅĕnoha kuṅku ri kitâpan ahayu sakadaŋ lawan ratiḥ,tuṅgal rakwa rarasta riŋ muꝁa lawan rĕsĕp i raras i māsku riŋ pupū,rāgaṅkw-îbu hanêŋ tĕṅaḥta kapipis lara turida kinölwa riŋ susu,lampūn kaprĕma riŋ pasaṅgaman i paṅhapit i wĕtis i māsku ri ṅhulun*97:2:635*

<basantatilaka>:98 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14

^sojaṙ narāđipati tan palawan manisnya,maṅgiṣṭa śiṣṭa mari śiṣṭa sinorakĕnya,lwiṙ tan mađu ŋ mađu tinaṇḍiṅakĕn yayān soṙ,lambā manis manis ikaŋ gula tan panaṅkĕp*98:1:636*

śrī putrikā sira mulat ri harĕp narendra,ndātan kapūhan apa tan hana paṅgaritnya,mogâkalis manah irâsĕmu tan panaṅgĕl,kady-adwa tiṅhal ira kewala tan papiṅrwa*98:2:637*

do doh i budđi nira niścaya saŋ sunandā,śrī pāṇḍya tiṅhal ira kady-aṅutus maṅĕdwa,ndan saŋ kinon ira bisâṅupacāra śabda,mojaṙ tuhun pali palin ya tĕkapnya mojaṙ*98:3:638*

<jagadđita>:99 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^nāhan śrī naranāŧa pāṇḍya sira yogya paṅayatan i māsku riŋ hayu,heman rūmta yatan pagĕgwan i manis manis ira n aṅisapw-aṅolakĕn,Aṅhiŋ samƀawa rakwaṅöbana huyaŋta saꝑala parĕkĕnta riŋ tilam,siŋ sojaṙ haji yan rahasya rasan iŋ śayana kĕmitananta cupwana*99:1:639*

yadyastun kita māsku n âmĕṅ amĕṅêŋ tuha rawa kalawan nareśwara,byaktânaṅśaya cakrawāka dadi mānuṣa maṭika ṭikan mariŋ ḍarat,mwaŋ yan karwa narendra māsku mahasêŋ pasisi mĕgila riŋ wwaṅ iŋ pasiṙ,byaktânĕṅgaha dèwa niŋ miŧuna rāśi mĕtu harĕp ahimya himyana*99:2:640*

Atyantêŋ kalaṅön lĕyĕp winulatan patĕmu ni lĕṅĕṅ iŋ pasiṙ wukiṙ,ndan dūrâmaḍanê laṅö ni patĕmunta matĕmu kalawan nareśwara,yadyāpin paḍa riŋ laṅö pisaniṅū kadi rarasa ni māskw-asaṅgama,ṅhiŋ gānyâmaḍanê rarasta raras iŋ rati madana n akālihan hulĕs*99:3:641*

<mālinī>:100 
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓ = 15

^nahan ucapan ikâpet pet manis tan pamandi,kadi rĕsĕpa rasanyê budđi rakryan suputrī,kunaṅ apa tan ikâṅde haṙṣa riŋ haṙṣa niŋ len,wiꝑala kadi manis niŋ twak yan iŋ madyasakta*100:1:642*

narapatitanayâṅliḥ tan sahuṙ lwiṙ tulis mās,rĕṅu nira paṅadeśan yan tan aṅgâmituhwa,kalalu laku nirâṅdoḥ mūṙ lawan saŋ sunandā,nrĕpati kawĕkas ākuŋ śīǥra māwak wilāpa*100:2:643*

<jagadđita>:101 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^rakryan saŋ kĕna rāga tībra kaka rakryan aṅuwatana haywa saṅśaya,hrū saŋ hyaŋ madanê hatinta dahutĕṅkwa bĕbĕdĕn i taṅanku hĕmbana,ṅhiŋ jampyanta karāsikanku n amĕkul garĕgĕtĕn amijĕt mijĕt susu,romantâjumĕn i ṅhulun sadakanaṅkwa n anĕsĕpi laṭinta riŋ tilam*101:1:644*

kocap māsku wicakṣaṇôṇḍahagi yogya panagara bisâmaṅun lulut,ṅke ta dyaḥ mata ni ṅhulun sipatananta pĕnĕdĕn usapanta riŋ pusuḥ,yan kālanta pinaṅkwakĕn wwaya jajaṅku rari siku sikunta yan cala,kuŋta mwaŋ turidaṅku pādwakĕna māsku patitisana luḥ maran rapĕt*101:2:645*

<jagadnāŧa>:102 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^nahan tĕmahan iŋ prapañca ni manaḥ nrĕpati wahu lipuṙ linaṅwakĕn,hanâmbĕk ira mantukâmruda tuhun mawaraha rumuhun ri saŋ praƀu,katon ujara niŋ mulat ri sira tan pamahayu kadi budđi niŋ rare,ya hetu nira tan wawaŋ mulih aṅantyakĕn i huwusa niŋ swayambara*102:1:646*

byatīta ri sĕḍĕŋ nira n mari rimaŋ tucapa sahana niŋ wwaṅ iŋ saƀā,manaḥnya paḍa pakṣapāta ri narendrasuta tan aharĕp ri saŋ praƀu,paḍâsraṅ aṅucap ry-uliḥ nrĕpasutā wruh i harĕpa nirêri saŋ haja,Alap ta wus amaḥ nahan liṅ ikanâṅgĕtĕm asahuran atry-aṅadwakĕn*102:2:647*

<jagadđita>:103 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^rāga śrī naranāŧaputra masĕwö kadi kayu ragas iŋ labuḥ kapat,Osik budđi nirê ḍatĕŋ nrĕpasutā winaliṅ ira tĕkâkisapwana,Agyâweha sĕpaḥ sakê waja siliḥ suwala guyu panaṙkka niŋ mulat,bwat śrĕṅgāra dahat panāntwa nira maṙmma rasa nika rĕsĕp rinĕṅwakĕn*103:1:648*

ṅke rakryan pakisapwan onĕṅ alawas ṅhulun ibu saṅ apiṇḍa nīrada,saŋ saṅhub ni lulutku saŋ patĕr i kuṅku kilat i pĕtĕṅ i twas i ṅhulun,saŋ rĕm niŋ turidâṅalaḥ sih apuput huyaṅ amĕkasakĕn putĕk hati,saŋ truḥ truḥ ni laṅöṅku mukṣa hiniḍĕp kinisapu sahajâtĕmaḥ riris*103:2:649*

donkw-aṅlitlita roma rakryan anapak napaka hayu ni māsku riŋ tilam,Āpan tan hana len pramāṇa ri rarasta n aṅaraṅ aṅisapwakĕn puḍak,māskw-induŋ huniṅan ṅhulun ri manis iŋ mata sarasija kābunan mađu,suŋsuŋ rāga tĕṅaḥ puriḥta kalawan pipi taḍaha ni luḥta pintanĕn*103:3:650*

paṅkwankw-îbu wĕtĕḥ turuŋ pinakapaṅrĕṅihan iṅ aṅĕsaḥ pinaṅkwakĕn,tapwan kāni lĕṅĕnku de ni kuku niŋ hinari hari miṅe kinolakĕn,mwaŋ tapwan katĕpak jajaṅku kalawan pipi tĕkap iṅ arĕs kinewala,ṅhiŋ rakryan karaṇanya n emwa ragĕta mwaṅ anuluṅa manĕmbu nĕmbura*103:4:651*

<wisaṙjjita>:104 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20

^ṅke saṅ apiṇḍa nirātmaka tinĕmahakĕn maṇi rājasutā,tan hana ṅūni dĕlāha kadi kita sujanma suśīla wagĕd,saŋ dadi janma sakêŋ taya taya kadi rakryan arūm anulus,māsku śaśāṅkawimāna karika kita maṅdadi maṙmma dahat*104:1:652*

Aṅgriṅi simbali rakryan amarasana moǥa tĕkâṅlarani,dyaḥku nihan tuluṅĕn ṅhulun uwatana kāraṇa niŋ warasa,griŋ kĕna rāga laraṅkw-aṅinak inaki mĕṅgĕp atīs apanas,māsku mataŋ yan akaṙ pipi guliga tĕṅaḥ palakun ri kita*104:2:653*

<jagadđita>:105 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^nāhan de saṅ ajâṅucap mĕtu raras ni kataruṇan irâṅhiḍĕp smara,mambö turwan i paṅkwan aṅharas i paṅlawad iṅ ahayu riŋ pasaṅgaman,kady-aṅrĕṅwa rĕṅiḥ lawan paṅĕsah iŋ kinisapu rasa niŋ wwaṅ aṅrĕṅö,śrī dewîndumatī pwa muṣṭi niṅ akuŋ kapana sira n aṅiṣṭya mintara*105:1:654*

<jagadnāŧa>:106 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^Ujaṙ saṅ aja waṙṇna waṙṣa tumibânĕkarakĕn asanâṅrĕṅö gĕrĕḥ,Aśoka ḍinĕḍĕṙ sawaŋ nrĕpasutā wahu kasiram alūṅ apādapa,wawaŋ sĕkar irânĕḍĕŋ ƀramara tan hana wani mara kewalâtilaṙ,Apan saṅ aja rakwa tan wuruṅ aṅol aṅarĕkana mĕne n pamaṅkwakĕn*106:1:655*

narendratanayâwĕnĕs mulat i rūpa saṅ aja wawaṅ agriṅ aṅlayuŋ,kasambĕt i manis manis ni luṅid iŋ mata sarasija keṅgutan halis,huwus wruh i manis nira n kasarik iŋ lituhayu suƀagêŋ swayĕmbara,ya kāraṇa nirâharĕp marĕka paṅkun uwat uwatanêŋ sĕpaḥ sarik*106:2:656*

sawet ni pamanas nikaŋ madanabahni ri hati nira maṅkin aṅlare,tinaṙkka nira rājaputra dadi niŋ smara saṅ aja marêŋ swayĕmbara,muwaḥ saṅ aja saṅsayânaha nahā mulat i hayu narendraputrikā,ratiḥ karika sinwayĕmbarakĕn iŋ madananagara liŋ nirê hati*106:3:657*

sipat nrĕpasutā lutuṙ kadi humer i paṅusapa nareśwarātmaja,gĕluŋ nira baṅun harĕp suruyanê jariji nrĕpatiputra yan lukaṙ,Aṅrĕs kadi harĕp kadĕmwanana de saṅ aja mata nirâṅdadak lumuḥ,paniṅsĕt i tapiḥ nirâsĕmu harĕp lukarana ni taṅan nrĕpātmaja*106:4:658*

waja nrĕpatiputra kātara rarasnya tĕka ta mamusuḥ yan iŋ laṭi,Alal kĕtĕ kĕtĕg nirêŋ jaja lumiṇḍihana jaja narendraputrikā,Asaṅgraha naꝁâluṅid taṅan irâmirah aharĕp adun lawan susu,tĕkêruṅ ira tan pakāla kumĕsut sĕmu sĕmu niṅ asĕṅhit iŋ pipi*106:5:659*

<jagadđita>:107 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^saŋ mambaŋ kawidoṣa tan sah i narendrasuta marĕk amaṅku pawwahan,lāwan dyaḥ jayawaspa kāsih ika tan sah i pada naranāŧaputrikā,ndan rakwênalapan sĕḍĕŋnya n ahañaŋ tinut ika mapasaḥ madum tuhan,tĕmbenya n sapatiṅhalan paḍa lumuḥ kawĕlas arĕp aluŋluṅan taṅis*107:1:660*

saŋ mambaŋ kawidoṣa mājar i narendratanaya nĕhĕr aṅhĕmū taṅis,rakryan honya manĕḥta tiṅhalana pun marika makaṅaran mađūdakā,pun muṅgw-î hiriṅan marĕk linihaṅan wagĕd araras amaṅku pawwahan,Aṅhiŋ pun juga tan wĕnaŋ mulat awaṙṇna lara mata n aṅölakĕn taṅis*107:2:661*

yadyastun nrĕpaputrikā mara mĕne humaturakĕna rūm nirê kita,rakryan tan wĕnaṅ edihê sira yadin sira tumĕṅĕta pun mađūdakā,dūra n đāraka riŋ lara smara manĕḥta pinasahakĕn iŋ tuhan tuhan,ṅhiŋ maty-âṅaraṅê daganta bapa tan panĕmu kahulunan sadā marĕk*107:3:662*

mwaŋ yan śrîndumatī tan aptya ri tuhanku muliha sira tan panoliha,suṅsut śrī naranāŧa rakwa ri manĕḥta bapa maṅulanĕḥ turuŋ lipuṙ,byaktâṅgĕgwana sĕmpalĕn manĕḥta bāpa kita tan awĕlas maṅaryakĕn,mātîŋ māti kināladeśa kadi kambaṅ iṅ asana sinĕmpal iŋ kapat*107:4:663*

nāhan liŋnya nĕhĕṙ tumuṅkul anaṅis tucapa ta panaṅis mađūdakā,hāḥ rakryan kadi riŋ paṅipyan ahurip takari manĕ manĕḥta tiṅhali,nāhan pun mađusūdanâmwaṅi narendrasuta marĕk amaṅku pawwahan,kĕmbĕŋ kĕmbĕṅ i luḥ nipun marahakĕn sih ipun arabi tan wĕnaŋ muliḥ*107:5:664*

maṅke ry-antuk ipun tumūt ri naranāŧatanaya baṅun aṅhuwus huwus,tan lot ṅgānya pun aṅhiḍĕp turida rāga kadi wuruṅa matya monĕṅa,yêkā hetu nipun tĕkâhañutan aṅlalu pĕjahana de nareśwara,Aṅhiŋ luḥ ni manĕḥta kahyuna nipun rurubakĕna lawan ṅrĕs iŋ taṅis*107:6:665*

Ājñā śrī naranāŧa ṅūni ḍumawuḥ ri para panĕpi riŋ pasiṙ wukiṙ,An pun patyana tūt tlasĕn haḍaṅĕn iŋ hawan i hawan ipun marêŋ musuḥ,maṅke n tan hana patya patyana sadoṣa nipun i sĕḍĕṅ iŋ swayambara,pun ṅgānyêka dumeḥ pun ahyuna mulat mulata juga sawet ny-unĕŋ nipun*107:7:666*

hāḥ rakryan siha rakryan iŋ manĕ manĕḥ ṅhulun ibu pituhun ṅhulun tuhan,nāhan śrī naranāŧaputra pakisapwan ibu ri sira haywa tâwihaŋ,Āpan yan tuna kūṅ i māsku ri sirâpa ta hamĕṅana ni ṅhulun mĕne,tan wanđyā mati karwa pun mađu manĕḥta tuhan i huwus iŋ swayambara*107:8:667*

maṙmmā de jayawaspa mojar ataṅis tĕka hirĕṅ i narendrakanyakā,pantĕs pantĕs apolahan marĕk atakwan i manah ira riŋ nrĕpātmajā,siŋ solaḥnya wagĕd hanan pamisusal misusal api calâṅrĕṅiḥ rĕṅiḥ,kĕdw-âkon marĕkâkisapwana nĕhĕṙ mulat arĕṅu waśâṅdĕlö mata*107:9:668*

<śāṙddūlawikrīḍita>:108 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

^sāmpun dyaḥ jayawaspa mojar irikā ta dyaḥ sunandâṅucap,rakryan tiṅhalananta māsku saṅ ajâtyantêŋ halĕp riŋ saƀā,putra śrī raǥu potrakê haji dilīpâṅhiŋ kadaṅtâparĕk,śudđakṣatriya sūṙyyawaṅśa taruṇâṅhiŋ śakti maṅke n raray*108:1:669*

waswāsĕnta halĕp nirâṅdaśaguṇê rūm niŋ tulis mās tatuṙ,waṙṇnākāra nirâmarājaya ri waṙṇnākāra niŋ campaka,muṅgw-î pāda nirâlawan mirah i kĕmbaŋ niŋ tawā kedĕkan,Aṅhiŋ ketaka lot pinaṅkwakĕn ira n lwiṙnya n wĕtistâlaris*108:2:670*

tan sāhêŋ śarapuṣpa kenaka nirâpan lwiṙ smarâṅiṇḍarat,mwaŋ maṅgĕgwana puṣpacāpa ri kiwa n paṅde raras niŋ mulat,pantĕs muṅgwa ri citta niŋ rara sujanma n sūkṣma tan pāwaka,yogyâmaṅkwa ri māskw-apan paḍa lawan dewī ratiḥ riŋ hayu*108:3:671*

nāhan raśmi nikāṅ ujaṙ tĕka rĕsĕp ri twas narendrātmajā,sāmpun waspada kuŋ nirê saṅ aja maṙmma dyaḥ sunandā suꝁa,ndan mogâṅjrum apet prahelika laṅö siṅgiḥ juga n strī kawi,denyâṅjrum rasa guywa guywan araras ndātan tĕke jro hati*108:4:672*

<jagadđita>:109 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^rakryan tan sasiwinta māsku sira de ni karakĕtan irâṅurĕn laṅö,riŋ tāman sira menduṅ enduṅan aśoka mĕkar inarĕkan pinaṅkwakĕn,Aṅkĕn māsa kapat mahas mahas adoḥ sahaja majamahan karas tanaḥ,praŋ praŋ ciṇḍaga ketakī pracacah akṣara salawas irâsih iŋ ṭikā*109:1:673*

rakryan maṅsula māsku saŋ ratu kabeḥ muwah ibu parananta waswasĕn,piŋ pat piŋ lima waspadākĕna raras nira waluyana haywa saṅśaya,yadyastun sira nora kāptya ni manaḥta muwah uwahana ŋ swayambara,ṅkā ta dyaḥ t-aduluṙ pahuṙ hurakĕnanta sira lamakananta mantuka*109:2:674*

nāhan denya n amet prahelika laṅö rasa kakawin anambyakĕn manis,ndan simbantĕn adoha budđi nira maṅkin arumah apulaŋ lawan smara,tan wruḥ ry-ambĕk irê narendrasuta yan sira winarahakĕn marêŋ laṅö,tan pendaḥ lara koluran turida rāga nira ri saṅ ajâwuwuḥ laṅö*109:3:675*

ndān ambĕk saṅ ajânahā sira ri budđya narapatisutā n tan ahyuna,Āpan tan huniṅê halĕp niṅ asĕkaṙ taji wĕdi mulatêṅ ajoŋ kuniŋ,tan hep hepĕn aniwya riŋ kadi sirâpi puji sinahuran patik haji,riŋ siṅhāsana saŋ katiṅgal aṅaraŋ paḍa lĕṅĕṅ aṅikĕt pralāpita*109:4:676*

Aṅlampū saṅ ajânahĕn turida māry-amalar i harĕpā suputrikā,Āpan tan ratu liŋ nirêry-awak ira praƀu tuwi sira tan kinahyunan,Enak riŋ wĕkasan manaḥ nira harĕp harĕpĕn amĕnaṅêŋ swayambara,molaḥ bāhu nirê tĕṅĕn marahakĕn ri pamĕnaṅa nirêŋ swayambara*109:5:677*

ṅkā n jātismara putrikâtutur i rūpa saṅ aja ri sĕḍĕŋ nirâpsara,riŋ swaṙgga n pakurĕn lawan sira tuhun kapalaṅ alaṅ i tan sih iŋ wiđi,maṅke pwa n paḍa janma mānuṣa sirâtutur i silih asiḥ nirâlawas,wruḥ meraŋ kadi tan priyâpriya ri kāla nira n atĕmu riŋ surālaya*109:6:678*

kāla śrîndumatī kapāśa tĕkap iŋ lara turida ḍinaṇḍan iŋ smara,rāgâṅaṇḍĕhi sāhasâmarĕpĕki twas ira rasa kapatya riŋ saƀā,yekā hetu nira n harĕp marĕka riŋ nrĕpatanaya palaṙ sirâsiha,Āpan yogya pakāśrayan saꝑala paṅgajaha maḍĕmana ŋ smarānala*109:7:679*

ratnânopama candrasūṙyyaja kaluŋ kaluṅ ira naranāŧaputrikā,yêka n pawwat irê narendrasuta rāgapahula sumĕnö marê muꝁa,Embuḥ teja nikā sĕḍĕŋnya kinaluŋ kaluṅakĕn ira riŋ nrĕpātmaja,lwiṙ dewī ratih aṅhyasi smara sira n paṅamĕr aṅĕnakĕn kaluŋ kaluŋ*109:8:680*

<jagadnāŧa>:110 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^nrĕpātmaja mulat ry-awak nira suꝁâmbĕk ira n amĕnaṅ iŋ swayambara,paḍâṅrahati cakṣur ādi nira molih i turida narendraputrikā,tĕkê muꝁa nirâprih olih inusap hariṅĕt ira tumus tĕkê jaja,ginañjar ira riŋ sĕrĕḥ waja nirâsĕmu sĕmu guyu saƀya riŋ saƀā*110:1:681*

para praƀu sirâlarâlah arĕbut ri turida naranāŧaputrikā,paḍânĕsĕl awak nirâlaraṅ anaṇḍaṅ inucap ira duṙyyaśapraƀu,gĕluŋ nira rusak mure n inalapan makuṭa nira katon paḍâkucĕm,tiḍĕm waja nirâsamun mari lumöŋ hinilan ira sĕrĕḥ mĕṅĕs mĕṅĕs*110:2:682*

<girisa>:111 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16

^hĕnĕṅakĕna narendra śrī putrī sira caritan,mulih aṅalihi ḍampâwās de niŋ mulat i sira,paḍa suꝁa paḍa haṙṣânĕmwākĕn kaharĕp ira,patĕmu nira winaswās dewī dèwa piniturun*111:1:683*

kaka kaka nira mantĕn denyâpet wulat amanis,Akusikan apĕgâpriḥ yan lampaḥ paḍa balisaḥ,silih usap i muꝁâpan rūkṣa glāna hariṅĕtĕn,wuwuh i hayu nikâṅhiŋ tiṅhalnyârĕṅu n ahuyaŋ*111:2:684*

paḍahi paḍa gumĕntĕṙ muny-asraŋ sraṅan i harĕp,grĕbĕg i laku nikaŋ wwaŋ sāmānyâṅiriṅ aduluṙ,ri harĕp i wuri lumrā sakweḥ niŋ para pajurit,saha curiga karĕsrĕs maṅrakṣê nrĕpatanaya*111:3:685*

ri tĕka nira maluṅguḥ riŋ paṙyyaṅka maṇimaya,kaka kaka para guṇḍik muṅgw-î soṙ paḍa humarĕp,kadi talaga patīṙŧan sakweḥ niŋ marĕk apupul,nrĕpasuta nrĕpaputrī tan pendaḥ kumuda mĕkaṙ*111:4:686*

tucapa ta para taṇḍa n tan sŧity-âkuṭa kaṭikan,pijĕr aṅarahakĕn wwaŋ siŋ yogyâṅatĕr atĕra,hana sira wiku wrĕdđācārī motus atawura,Amilihi śuƀasaṅjñā mwaŋ saŋ wruḥ wruh atawura*111:5:687*

sĕḍĕṅ atawur ahosan ginyākĕn sira huwusa,curiṅ amarĕṅi ǥaṇṭârūm lālitya tan asarag,paḍahi niṅ atawuṙ śabdanyâraśmi puja pujān,mahuwusan i huwus niŋ pañcabrahma kinĕnakĕn*111:6:688*

tĕlas ika ginuwantĕn śudđa ŋ mūla patawuran,śarawa kalaśa lāwan śrāntimrĕt paḍa sumaji,ǥaṭa kanaka wawan tīṙŧâtiṅkaḥ marĕk atatā,paḍa hana pinalaṅkan salwiṙ niŋ saji humaḍaŋ*111:7:689*

huwus asaji pari rwaŋ saṅǥâṙppat saha pipisan,pasikĕpan ika tan saḥ soṅgwan mwaŋ hapit ajajaṙ,saṅ aja sira maluṅguḥ ṅkāna mwaŋ nrĕpaduhitā,sĕmu ni manah irêraŋ yan tuṅkul baṅun aṅurit*111:8:690*

wiđi nrĕpati paṅajyan dewī maṅdyusa ri sira,nrĕpatanaya lawan śrī dewī śudđa manah ira,ndan i huwus ira dinyus dyus pahyas nira kumĕñaṙ,kadi salaga kalahrwan mĕmbaŋ wāhu kajawuhan*111:9:691*

nrĕpawaraduhitâdan siñjaŋ wāhu sinalinan,tapih ira katutuṅkul maṅde tuṅkula saṅ aja,dumadak amuharâśrī siŋ dodot nrĕpatanaya,silih asiha nirâṅhiŋ don iŋ wastra silih asiḥ*111:10:692*

Aŧa ri huwus irâhyas prāpta mpuṅkw-aṅarahakĕn,sira tumuluy adandan sakweḥ niŋ marĕk aṅiriŋ,I lari nira cumuṇḍuk riŋ dewagrĕha maduluṙ,dwijawara sira masyaŋ tan sāhê hiriṅan ira*111:11:693*

huwus ajajar aluṅguḥ tapwan wanwa silih asiḥ,siniwikaraṇa de saŋ paṇḍya brāhmaṇa matuha,saṅ amawa kuśapāśâṅgyākĕn mādĕga ri sira,kadi mĕbĕda sira n tan sāhâtĕmwa silih asiḥ*111:12:694*

ri sĕḍĕṅ ira tinuntun de saŋ brāhmaṇa ri harĕp,kumuliliṅi ƀaṭārâgni mwaŋ kāsih ira tumūt,dwijawara paḍa saśrī masraŋ weda nira humuŋ,Aƀinawa kadi kumbaŋ moliḥ kĕmbaṅ iṅ asana*111:13:695*

hyaṅ anala suꝁa haṙṣa n ton saŋ rwâṅidĕri sira,dilah ira paṅadeśan tan suṇḍe malad aṅadĕg,nrĕpawaraduhitâgyaŋ mogânolih i saṅ aja,sĕmu ni wulat irâjaṙ yan piŋ sapta sira midĕṙ*111:14:696*

muwah ajajar aluṅguḥ kāliḥ kālih ira marĕk,kĕtĕr i taṅan ira n wahw-âpāṇigraha rumaras,paḍa parĕṅ anibākĕn pūṙṇnāhūti saha samit,śiwa sakala ƀaṭārâgni n sākṣī niṅ awiwaha*111:15:697*

<waṅśasŧa>:112 
⏑ – ⏑ | – – ⏑ | ⏑ – ⏑ | – ⏑ ⏓ = 12

^huwus mamūjā ri ƀaṭāra pāwaka,parĕŋ sirânĕmbah inastwakĕn jaya,lawan sawīja n siniwi n jayêŋ raṇa,muwaḥ pratiṣṫênaƀiwāda śāśwata*112:1:698*

śinaṅꝁapāṇyan sira de mahādwija,muwaḥ mahāpaṇḍita śꜽwa sogata,maśaṅꝁapāṇî sira len mahāguru,huwus wineh uttamadāna de haji*112:2:699*

mijil suputrī kalawan nrĕpātmaja,paḍâpatĕmwan wulat esi manmaŧa,harĕp gumuywa nrĕpaputrikâwiraŋ,tumuṅku tuṅkul matukup tukup tutuk*112:3:700*

marĕk wruh ī tiṅkah ikaŋ pasaṅgrahan,hatĕp nikaŋ ḍampa wineḥ sumiṅhita,narendraputrâṅgĕnĕṅî suputrikā,parĕŋ manuṅgaŋ wĕkasan paḍâraras*112:4:701*

sĕkaṙ taji śrī naranāŧaputrikā,tiliŋ kagiṅgaŋ kalawan tutup gĕluŋ,narendraputrâmahajĕŋ sakê wuri,Anĕmwakĕn leśya suꝁâṅharas pipi*112:5:702*

Alakwa lakwan paripūṙṇna riŋ halĕp,tabaŋ tabaŋ rāmya karĕṅw-awaṅsulan,kiduŋ kinaṅsyan murawanya tan humuŋ,lalitya tan kaṙkkaśa saṅsayâraras*112:6:703*

mrĕdaṅga sāmpun sumĕneha paṅruhun,hanâtĕkap len sinameni riŋ kiduŋ,ṇḍĕk ĕṇḍĕkan prāya ni de nikā muni,lĕṅĕŋ karĕṅw-âsĕmu paṅgyat iŋ jawuḥ*112:7:704*

payuŋ putiḥ rwa-rwa manimbaṅî sira,parĕŋ lumampaḥ tan adoḥ paḍâṅadĕg,pujut lawan jĕṅgi rarâmawâhirĕŋ,baṅun graha rwa rwa paḍâṅgayaṙ wulan*112:8:705*

<girisa>:113 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16

^ri huwus ira tĕkêŋ paprāsan bwat suranagara,sahana hana nikaŋ wwaŋ ƀakty-âṅañjali ri sira,pasaji ri sira hampyal dantâśrī sira n apupul,kadi surapati saṅkêŋ swaṙgga mwaŋ suramahiṣī*113:1:706*

tucapa halĕp ikaŋ paprāsan dug sira winaraŋ,kadi humarasa wimba hyaŋ candrāṙkka winulatan,tĕka riṅ alun alun söḥ luṅsiṙ baŋ hinatĕpakĕn,paḍa kadi gunuṅ āpuy muntab de niṅ aṅin adrĕs*113:2:707*

rasa bubula tĕṅaḥ niŋ rājyâpan paḍa gumĕrĕḥ,para ratu saha gĕṇḍiŋ goŋ rojeḥ tabĕ tabĕhan,Apituwi para taṇḍâsraṅsāṅan midĕr aritan,saha paḍahi gumĕntĕṙ lagy-atry-âsurak aṅawat*113:3:708*

para widu sĕḍĕṅ aywan saŋ taṅkil hyaṅ acarita,paḍa gumuyu kapūhan sakweḥ niŋ widu binisa,hana kawatĕk ujaṙnya n guyw-âwaṙṇna macarita,Uḍuh uḍuh uḍuh āh āḥ hā hā hāḥ bisa dahatĕn*113:4:709*

sahana niṅ abañol denyâṅguywākĕna puraci,Aṅigĕl igĕl agĕŋ göṅan koṇṭol paḍa mĕtĕtĕŋ,wĕlu sakĕbĕh agasyak ndan mogâwĕdi wĕkasan,kaguyu guyu kagöman yan prāpta ŋ wĕlu sabaṭaŋ*113:5:710*

pirus amirusi menmen denyâmet pacĕh acĕmĕḥ,rabi nika bisa pantĕs denyâƀāwaka maṅĕyĕḥ,laki nika mulat aṅdrĕŋ kahyun hyūn aṅuṅas uṅas,kadi wĕḍus anut añjyan yan tĕṅhā tĕka muriṅis*113:6:711*

Ikaṅ amacaṅah oliḥ guyw-apriḥ paḍa sinurak,tĕkap ika nini niny-elik maswāmi wĕrĕ wĕrĕḥ,paḍa bisa ṅ awayaŋ wwaŋ denyâṅguywakĕn atarik,pacĕh ika kaki kaky-akrak ginyat mulih akusa*113:7:712*

sahana nika pinaṅguŋ tūt padw-âƀinawa katon,paḍa gumuruh awantus sakweḥ niŋ guyu gumĕtĕṙ,bari bari kapacĕḥ niŋ wwaŋ ŧāni n gumuyu kĕkĕl,patĕmu ni pasurak niŋ wwaŋ kady-ampuhan apagut*113:8:713*

Atali tali kakulwan loṙnyârĕṅgiṅan ajajaṙ,rasa ḍawuha tĕkapnya n lumpat lumpat api tibā,milu milu para raṇḍânonton dan paḍa gigirĕn,paḍa sinurak i lumpatnya n kālaḥ paḍa kawalik*113:9:714*

Amĕnuhi nagara ŋ wwaŋ ŧāny-akweḥ madulu duluṙ,winijilakĕn ikâsiŋ saṇḍaŋ saṇḍaṅan ika mās,wijah amĕli ḍaḍaŋ saṅgiŋ calwan saha kurupuk,Anak ika suꝁa de niŋ tumpi mwaŋ gaja gajahan*113:10:715*

hana sira wiku saṅkêŋ haryāhâlĕpir acĕpuḥ,kasutapan ira maṅde kweḥ niŋ śiṣya paḍa marĕk,tuhun ulah ira pĕñcul siŋ siŋ ƀāwa nira kiṭuŋ,siṅ ucapan ira baṅsit yêkī śabda nira rĕṅön*113:11:716*

ra tapa laki kapūhan wahw-ânon nagarasaƀā,Aƀinawa mulat iŋ ƀogâtyantâmuhara suꝁa,kalĕwi lĕwih ikaŋ kory-alwâgöŋ gupura nikā,nrĕpati tĕka salumbuŋ riṅgi ṅgānya tiniwikan*113:12:717*

nahan ucapan ira wwantĕn têkā titir ataña,paḍa karika ṅ ujaṙ köto mwaŋ kori hayu nipun,kalawan ujar anĕṅgaḥ kāri mwaŋ kari liṅ ikā,sira sumahur agampil mruḥ mruḥ maṅhawag aṅucap*113:13:718*

kṣamakĕna bapa dentâtakwan yogya tan ahala,tumañakĕn ikanaŋ kori mwaŋ kori pariƀaṣa,paḍa bapa wĕnaṅ aṅgon yan tuṅgal taliṅa gajaḥ,kalawan ujar adigra mwaŋ tan padriga rahayu*113:14:719*

nahan ujar ira baṅsit baṅsit tan ya cala nira,sahana hana nikaŋ wwaŋ ŧāny-atwaŋ mulati sira,tapa tapa nira pĕñcul wwaŋ wwaŋ sākṣara maṅucap,milu milu ta ya baṅsit ndan twaŋnyê sira liṅ ikā*113:15:720*

hĕnĕṅakĕna saṅ aṅdon tontonan sĕḍĕṅ amĕpĕg,waluyana caritan śrī putrī mwaŋ nrĕpatanaya,ndan i huwus ira pinrasprās mantuk mara ri dalĕm,gĕrĕh ikaṅ arĕbut prasprāsan maṅgyat adadakan*113:16:721*

kunaṅ ikaṅ arĕbut penī penī hana ri ruhuṙ,Ulih ika paḍa mūlyâpan wastrâhayu saꝑala,binĕbĕdakĕn ikâkweḥ len muṅgw-iŋ cĕṅĕl i gulū,hilaṅ i cĕṅĕl ikê soṙ mwaŋ dodot nika karĕbut*113:17:722*

nda tucapa para nāŧân sāmpun kewwan ira kabeḥ,paḍa mamaluyakĕn mās lāwan wastra pamisalin,saha manis iṅ ujaṙ ndan liśya n pawwata pahula,mulih i huwus irâmwit duḥkâsĕṅhit i saṅ aja*113:18:723*

muwah ucapakĕna śrī putrī mwaŋ nrĕpatanaya,saṅ amaraṅ i sira strī strī wrĕdđā pitu ṅ abuyut,tuwi kadaṅ ira tan len riŋ sajñâhayu manulus,Atuha tuha tinuṅgal sakweḥ niŋ marĕk i sira*113:19:724*

<jagadđita>:114 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^bwat kāmeśwara ratna nīla winaṅun grĕha linaraṅan iŋ huwus praƀu,lwiṙ padmâsana siṅha rūpa ni sakanya kumĕñar abirū paḍâkiris,kasraŋ de ni sĕnö nikaŋ kanaka paṅhatĕp apituwi söḥ mađubrata,sākṣāt rātri winĕtwan iŋ wulan awā linĕṅĕṅakĕn i śabda niŋ cucuṙ*114:1:725*

ṅkā dewī winaraŋ lawan saṅ aja māṙ hati nira rumaras paḍâwĕnĕs,ry-antuk saŋ mamaraŋ maraŋ ri sira kāri sira kadi mađubratâsana,maṅke pwa n tumĕmu ŋ prayojana ni rāga nira malawas aṅhiḍĕp smara,kady-âṅipy-aṅisapwakĕn wulan awâmbĕk ira n aṅisapu nrĕpātmajā*114:2:726*

śrī dewîndumatī miṅe tan anumoda ri palaku ṅ asiḥ nrĕpātmaja,heman luḥ nira maṅlĕtuḥ lĕtuhi soca nira kadi saroja kābunan,moǥanya pwa mayat mayat halis irârĕṅu rĕṅu kaharas wawaŋ tikĕl,tan pātmā kinisapwakĕn twas ira tan pajajamuga rĕmĕk sakê taṅan*114:3:727*

<sragđara>:115 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^lĕŋlĕŋ niŋ lod lĕyĕp niŋ wukir inayu papaṅgiḥ nirârok piniṇḍa,kālaṅkyaŋ mwaŋ rĕrĕb waṙṇna nira kadi liraŋ kāmukan saṅhub awrā,himpĕṙ saŋ hyaŋ śaśī kĕmbar apupul akĕmul truḥ truh iŋ kāla sanđyā,dewī dewâṙdđanārīśwara patĕmu nira lwiṙ ṭikâkarwa karwan*115:1:728*

saŋ kady-ânaṅga māry-âtanu mijil atĕmaḥ rājaputrâdwitīya,maṙmmâpet siḥ tan imbâmĕkul aṅamĕr amĕṙ cumbu cumbw-âṅalap soṙ,sotan ta ŋ wwaŋ riris kāṅinan apĕnĕd arūm paṅhilaŋ rāgabahni,pömpöman rāsika lwiṙ nira paliḍah iṅ elik miṅe riŋ kisapwan*115:2:729*

mambö sub niŋ smarâṅde huyaṅ i hati nirâwaṙṣih apriḥ rasanya,sumyuk taŋ rāgawaṙṣâṅapitu makĕcĕhan lagy-awantö raras twas,Atruḥ truḥ haṙṣacittâmarupuhi turidâwaḥ wahan sanmatâgöŋ,trĕṣṇâṅumbaŋ lawan siḥ manis iṅ ujar arūm saṅsayâdrĕs hilīnya*115:3:730*

<jagadđita>:116 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^saŋ hyaŋ hyaŋ ni laṅöku māwak aśarīra mĕtu ri paṅaweśa niŋ smara,lwiṙ dewī sakalânurun bĕsur i rāmya niṅ amĕṅ amĕṅ iŋ surālaya,lakṣmī niŋ nagarī turuŋ matĕmahan karika kita wiśāta lālana,saŋ sākṣāt pratimâṅaraŋ hulun anugrahana tariman aṅharas pipi*116:1:731*

ṅūnî kāla nikaŋ swayambara mijil kita kadi wijil iŋ niśākara,sakweḥ saŋ pininaŋ praƀāwa nira söḥ murub aṅabar abaṙ tĕkêŋ laṅit,rākantânwam alĕk taŧāpi kita haṙṣa tan aharĕp i wīṙyya saŋ praƀu,göŋ niŋ priḥku lawan sih iŋ hyaṅ aṅiriŋ ri ḍawuh i turidanta ri ṅhulun*116:2:732*

maṅke muṅgah apöm waliṅku ta kataṅgamaṅakĕna pamaṅku ni ṅhulun,seṅĕṙku n dinölö ndātan tinarīmaṅusapi hariṅĕt I wwit Iŋ susu,dentâhyun kadi guywa guywan iṅ apa n rĕsĕpa pisaniṅū tĕkê hati,siŋ solaḥku sinikwakĕnta tinĕpak hana tinama rare pinīḍana*116:3:733*

nāhan de nrĕpaputra haṙṣa maṅĕnākĕn ucapan amanis priyambada,Aṅluṅlūṅi laṅö hanan pakakawin kakawin aṅarĕki nrĕpātmajā,mogâtön aṅusap jajâṅĕluk ĕluk lĕṅĕn araras amaṭya maṭyani,pet pet rāga mamanwa manwa mamĕpĕṙ mĕpĕr ataña ri mūlya niŋ tapiḥ*116:4:734*

<wisaṙjjita>:117 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20

^śrîndumatī kakĕnan wiṣa niṅ ujar arūm sumusuk ri hati,ndan kadi tan huniṅā pawulatan ira moǥa mahâpi hade,rwā ŋ katahā n uduhĕn brituha wilaja hetu nirâpi tulak,rāga nirâṅulanĕḥ tuhun awĕdi kawĕs riṅ ulaḥ kawawa*117:1:735*

maṙmma nirâwri lanâkiput awĕdi kasiṅkaba siñjaṅ ira,tan huniṅan tinañan lara ni wĕtu ni luḥ nira niṣkaraṇa,nora waneḥ paran iŋ manah apĕga kumöl winisik wisikan,ṅhiŋ panamantara ri sru saṅ aja winiweka nirê twas ira*117:2:736*

sāma paran wĕnaṅânulaka ri pamĕkulnya tan eraṅ amĕl,dāna paran ta kunaŋ wĕnaṅ anuculanê paṅagĕmnya tapiḥ,ƀeda paran wĕnaṅanya kumawaśakĕna bwat i rāga nira,daṇḍa jugênaka liŋ nira nĕhĕr anĕpak jaja sāhasika*117:3:737*

kāla nira n panĕpak taṅan ira kadi pādapa molah alon,mambĕt ikaŋ luṅayan kadi lurus iṅ aśoka tinūb niṅ aṅin,tiṅhal irârĕṅu moǥa kadi sarasijê tĕka niŋ ƀramara,suṅsut irê nrĕpaputra hana kadi gula drawa de niṅ ĕbun*117:4:738*

<jagadđita>:118 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^Ꜽ koŋ ƀrānta kasop i luḥ niṅ aṅaraŋ kasarik i laṭi niŋ wineḥ sĕpaḥ,lĕŋlĕŋ denta mulat piliḥ winawa niŋ turida sinaput iŋ hyaṅ iŋ ṭikā,rūm niŋ śabda mameka sambĕt i gĕluŋ kari kita pati jumput jumputi,dentâṅol midĕr iŋ tĕṅaḥ kapana yan warasa kadi panumpal iŋ smara*118:1:739*

siṅgiḥ ƀrānta kakanta māsku mapa don iṅ aṅasag inawenta lĕŋlĕŋa,twaskw-apriḥ binĕbĕdta riŋ tali gĕluŋ cinucuk i luṅid iŋ matâluru,mogâṅde wulaṅun manista rinasan tuhu tuhu n agĕlaŋ gĕlaŋ kuniŋ,ṅhiŋ yan rakryan aṅastwa riŋ luh uwatanya marasana ri rāga ni ṅhulun*118:2:740*

pintĕn māsku wuyuŋta tan hana waneḥ pinalar asiha sanmatêṅ akuŋ,cĕp tênduŋ taha tan taṅis kaharĕp i ṅhulun aṅisapu jöŋta sewaka,luhtâdrĕs humilī pasuŋta karikā taham ibu tan ikā prayojana,Aṅhiŋ prāṙŧana moǥa sidđa katĕkāna silih usapa luḥ lawan kita*118:3:741*

Intaṙ haywa marĕk paran karika donta paran iku kināṙyya niŋ marĕk,tan siḥ rāga nimitta niŋ taṅis adoḥ tiki kakĕnana kapriyambadan,lāwan tan suꝁa hetu niŋ luh aṅasapta ri mata tuwi tan gawe gawe,luḥ luḥ duḥka luh i ṅhulun taṅi taṅis prihati karaṇa niŋ lanânaṅis*118:4:742*

nāhan de nrĕpaputrikânulak i sāhasa saṅ aja saranta riŋ prĕman,tan paṅde wĕdi riŋ kĕdö marĕk aṅol nĕhĕr aṅarĕki de nirâṅucap,maṅkin haṙṣa rinĕṅwan aṅlalu kasuṅsutana saṅ aja saṅsayâwawuḥ,śrī putrī sira kāpĕsan ri panulak nira jaja wĕkasan sirânaṅis*118:5:743*

<nawahaṙṣa>:119 
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19

^Adawa n panukĕṙ saṅ ahayu kadi tuhwa nĕhĕṙ miṅaya,Anaṅis kadi tan patĕmahana lulut pwa ri suṅsut ira,Aṅĕsaḥ kadi tan silih asiha mĕne ri huwus niṅ ulaḥ,Anulak ri sĕpaḥ nrĕpasuta kadi tan pamalakwa hĕlĕm*119:1:744*

Atukup taliṅâwĕdi katĕkana rūm niṅ ujaṙ kinire,susu tan winĕḍaṙ wĕḍar awĕdi kakukwa ragĕt ragĕta,Akĕmul kĕmul epu ri pĕpĕsa ni mađya nira n pinĕkul,Asaput muꝁa kady-awĕdi hilaṅa rūm nira kārĕkana*119:2:745*

nrĕpaputra mamaṭyakĕn i manis ira n gula rāga rinok,ratus iŋ mađupaṙkka sira guliga niŋ lara haṙṣa pinöm,rinĕbut pinakesi ni mata niṅ akuŋ ri dalĕm nagara,papa de nira tan paṅaraṅakĕna tan panibākĕna luḥ*119:3:746*

lĕṅĕṅ iŋ mađumāsakusuma pinakaswaśarīra nira,paḍaṅ iŋ wulan aṅrahinakĕn alaṅö pinakāmbĕk ira,lumĕkas pwa sirâṅhari hari kadi kāṙttika raśmi nira,mĕtu kady-asirat sirata maṇik ujaṙ nira maṙmma dahat*119:4:747*

<jagadđita>:120 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^māskw-induŋ mapa rāmya niŋ wulatanêŋ mata mamanisa tan pawora luḥ,tan paṅrĕṅwa rĕṅiḥ lawan paṅĕsah iŋ kinisapu manukĕṙ tĕkê hati,mwaŋ tan paṅgilana n paṅol sahurana n paṅucap uƀayanâṅharas pipi,byakta n mūra lawan śawaṅkw-ibu yadin kita mulata manuṅsuṅêŋ guyu*120:1:748*

ndin wanyâku tĕkâṅisapwakĕna māsku pinaṅĕmulakĕn tĕpak jaja,Epu ṅwaŋ mapa tekiṅ enaka baśâṅarĕkana pinamömakĕn waja,rĕskw-induŋ tumĕkākĕnâmbĕk i hayunta pinaṅagĕmakĕn naꝁâluṅid,ṅĕs ṅösĕn mulatêŋ matâmati matî ri paṅayat i halista mamraṅa*120:2:749*

<kilayu anĕḍĕŋ>:121 
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22

^nāhan wĕtu ni turida rāga rakryan aja māwak ucapan amanis,An sāhasa sira kahanan wĕlas ri panaṅis nrĕpawaraduhitā,Om yan humĕnĕṅa sakarĕŋ maṅantyakĕna rāga nira saṅ anukĕṙ,saŋ hyaŋ smara ri manah irâṅalaḥ pisaniṅūn wĕnaṅa pihĕrana*121:1:750*

saŋ śrī niṅ ahayu sakaḍatwan osah aṅĕliḥ kawarĕgan anukĕṙ,wahw-âlupa taṅan ira riŋ tapiḥ tur ira karwa lumay akilusū,mwaŋ puṇḍutan ira tumibā lukaṙ tali talinya paḍa tan iniwö,Aṅlampw-anaṅis aṅĕsĕsan paṅewala narendrasuta tinarima*121:2:751*

Ambĕk saṅ aja suꝁa girahyasĕn marĕk añaṅkiraṅi tan inapa,riŋ swapna hiḍĕp ira ri tan kawāđan i paṅol nira n inĕnĕṅakĕn,Oṅsil taṅan ira tumamêrikaŋ kadi manuk wahu kumapu kapu,mūṙcꞓā twas ira kawa kawân anon kadi tanaḥ sumĕlap i taliṅa*121:3:752*

<jagadđita>:122 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^Utpāta nrĕpaputra riŋ śayana moǥa tĕka ri papupul nirêŋ jinĕm,liṇḍū gumrit ikaŋ palaṅka kumĕtug pakĕtĕb iṅ aṅĕsaḥ pinaṅkwakĕn,Olaḥ lwiṙ bubula ŋ tilam pakĕdal iŋ wĕtis amijilakĕn larap larap,wintaŋ sūṙyya śaśaṅka nāga kagiwaŋ giwaṅ i kĕlab ikaŋ laṅit laṅit*122:1:753*

guntuṙ luḥ mahawan ri lambuṅ iṅ iruŋ tumĕḍun amalapaṙ marê kapö,kasrĕg katrag ikaŋ payođara lanâpipit alara kawantus iŋ jaja,lambe śīṙṇna babak laṭinya hana mātra mirah i tapak iŋ wajânĕsĕp,miṅgut śrĕṅga nikaŋ halis huwus apaṙwwa sana sini tikĕl mayat mayat*122:2:754*

<wīralalita>:123 
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓ = 16

^śrîndumatī huwus kawawa māṙ gupe kawĕnĕsan,mĕṅgah awuṅw-anoliha paran tikāṅ inusapan,siñjaṅ irâmiraḥ karuđiran tinuṅkulan ira,kapyuhan aṅligâsidĕha hewa riŋ nrĕpasuta*123:1:755*

maṙmma narendraputra mawĕlas lanâṅhari hariḥ,liśya nirâṅgamĕl susu mahâṅusap luh i jaja,ken winirū wirū lamakan iŋ paṅol hiḍĕp ira,cumbu wicakṣaṇâmisiki leśya niŋ maṅarĕki*123:2:756*

śrîndumatī maṅö kadi tulis wineh aṅaraṅa,waṙṇna nirâkucĕm kasirĕman damaṙ mari lumöŋ,kram kram i pāmbĕkan saṅ aja wahw-aǥāṣa tumitiḥ,hetu nira n wijil kadi tapĕl turuŋ tinapihan*123:3:757*

<Udgatawisama>
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 20
– ⏑ ⏑ | ⏑ ⏑ ⏑ | ⏑ – ⏑ | ⏑ ⏓ = 11
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏓ = 13

^dumunuŋ sirêña nira kālih uwa nira kapaṅgih iŋ nataṙ,muṅgw-i patiga niṅ aśoka liman,Akĕmit lawan kaka kakâmajaŋ wulan*124:1:758*

tumuluy kataṅgamaṅ anuṅsuṅ iña nira wawaŋ mamaṅkwakĕn,mojar uwa nira marĕk manuluŋ,Ibu kölakĕn ṅhiṅ ika de nikâṅlare*124:2:759*

wihikan ṅhulun ri lara niŋ gati kawawa tinambay iŋ priya,sor ibu lara lara niŋ kawĕlad,kasahasraƀāga lara niŋ matâpĕpĕḥ*124:3:760*

Anulis ṭikā dinudutan puḍak ibu lara niŋ minaṅkana,lwiṙ hrĕbuk aṅalilipi ṅrĕs ikā,Aṅinaŋ sĕrĕḥ lĕgĕ paḍanya riŋ pĕḍĕs*124:4:761*

I kapiŋ rwa niŋ gati wĕnaŋ rinĕṅihakĕn ikaŋ larâhaṅan,yan huwus alawas apöm akule,Alilaŋ laranya kadi mukṣa riŋ tapiḥ*124:5:762*

tuhan i ṅhulun muliha rakryan alah ibu waluy parêŋ jinĕm,tolihĕn alal ira saŋ kawĕkas,mulat iŋ lawaŋ mapaga rūmta riŋ guyu*124:6:763*

Araras wuwus ny-uwa nirâṅlipu lipur i manaḥ nrĕpātmajā,moǥa winawa nira riŋ kalaṅön,lara niŋ hañaṙ kawawa riŋ pasaṅgaman*124:7:764*

sira saŋ kinon maluya tan paṅucap arĕṅu hewa suṅkawa,kāṅĕn aṅĕn ulah ulaḥ saṅ aja,kamatolihĕn tuhun arĕs kapiṅrwana*124:8:765*

wĕkasan hinĕmbanakĕn iŋ kaka kaka mara riŋ pasaṅgaman,gaṙjjita saṅ aja sawet niṅ alal,mĕtu kapriyambadan i de nirâṅucap*124:9:766*

<jagadđita>:125 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^yak maty-âku dĕlönta māsku palalun makahawana hayunta gĕgwana,Ūṙṇnā nūpura ƀūṣaṇanta katĕkāna tĕmahana ni janma ni ṅhulun,mwaŋ rup ꞓattra kaluŋ kaluŋ saha sĕkaṙ taji mijila lawan tutup gĕluŋ,Aṅgon denta ri kāla niŋ piniḍuḍuk mapa rasa rasa niŋ sinanmata*125:1:767*

tan heꝑepĕn aƀūṣaṇâpan anukĕṙ nukĕri laku pataṅkis iŋ kale,prāyâṅrup tĕka kaṙṇnaśūla niyatâmuhara tuna ni de niṅ aṅrĕṅö,kaṇṫâṅrĕs tĕkap iŋ kaluŋ kaluṅ ikaŋ payuṅ aṅadĕg adĕg hanêṅ adoḥ,Ūṙṇnā wyaṙŧa lawan sĕkaṙ taji tutup gĕluṅ anĕwasakĕn bwat iŋ mulat*125:2:768*

<girisa>:126 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16

^nahan ujar ira mambö rāgânūta ri saṅ aja,lukar i tapih irâsowe keṅkab hinĕnĕṅakĕn,wahu sumahur anū de maṅke yan tinaña tañan,mari luh ira kumĕmbĕŋ wahw-âweḥ maṅarĕkana*126:1:769*

nrĕpatanaya kasĕṅkwan rāgâmaṙppĕki sumaput,Amahawas isi niŋ ken sāmpun waspada kaharas,Aṅamĕr amĕr amakpak wruḥ ry-ambĕk niṅ aṅĕsaha,lwir anadaki kĕnêŋ hrū maṙmmâṅrehi tan asarag*126:2:770*

ri huwus ira kapiṅrwan saŋ śrī niŋ tulis aṅaraŋ,lara nira mahĕli prīty-âluŋluŋ hyun aṅalaya,manah ira wahu tūtūt kālap de nrĕpatanaya,turida nira kahĕnti mwaŋ siḥ niŋ hati kapulut*126:3:771*

paṅusĕṅ ira ri lambe lambe tan tĕka ri hati,panĕpak ira huwus mūṙ mukṣâṅdohi taṅan ira,mari marĕṅu tumiṅhal tuŋtuŋ niŋ halis alaris,manis i guyu nirâṅdyun wruḥ giṅgaŋ wahu kasiṅī*126:4:772*

patĕmu nira winaswās kady-anwam yumayi yayi,saṅ ahayu sira molaḥ maṅlaḥ laḥ kumĕda kĕdal,saṅ aja sira sumuṅkĕm tan paṅle kumuru kurub,paḍa kumĕsĕk iṅ ambĕk tan kewrān awuda wudā*126:5:773*

<jagadđita>:127 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^riŋ krāban kalasā mijil sira sumaṅgraha wali nira pūṙṇna tan kuraŋ,sāmpun kewwan irânaḍaḥ sira pĕnuḥ sama marĕk i sira wwaṅ uttama,ramyâtiṅkah atūt paluṅguh ira saŋ huwus agati wineh akarwana,Ācārī kalawan karaṇḍan ira muꝁya pinituhu paḍa wruh iŋ krama*127:1:774*

ṅkānê sor apupul paḍâruhur iṅ ambĕk aruhu ruhuran paḍâṅaliḥ,Ewĕḥ tan kawĕnaŋ tiniṅkah aputĕk saṅ amahayu makon atiṅkaha,de ni kweḥnya wiwal paḍâwyahata budđi nika puji puji n pakawwaṅan,siŋ sor uṅgwan ikânĕsĕl ri saṅ aniṅkah inucap ika tan wruh iŋ krama*127:2:775*

<sragđara>:128 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^wet wet niŋ brāhmaṇâtyanta wĕkas iṅ aruhuṙ kadwijāṅśan ginöŋnya,wet niŋ śꜽwaṙṣy-aluṅgw-î nĕhĕr apuji kaƀasmāṅkuran mūlya denya,wet niŋ bodđâdwitīya n rumĕja rĕja kabudđāṅkuran kāraṇanya,tan tuṅgal māṙgga niŋ kādyan asĕmu hawan iŋ muṅgah iŋ paṙwwatāgra*128:1:776*

wwaŋ wruḥ riŋ lokikācāra sĕḍĕṅ iṅ anaḍaḥ tan kawoṙ woṙ manaḥnya,denyâbudđy-âmanis mĕṅgĕp upaśama tinon mewĕh olaḥ tiniṅkaḥ,Aṅdoḥ tan saṅgrahêṅ uṅgwan aruhur alĕmĕḥ worĕn iŋ tan kaśudđi,maṅgā muṅgwêṅ asoṙ ndan yan apupul atatā sabrayârok sahāṙyyan*128:2:777*

guṇḍik rwa-rwâpupul tan wĕnaṅ apasah adoḥ de ni göṅ iŋ pamitran,kady-âkarwan swarūpanya paḍa paḍa siliḥ mūla tuṅgal pināliḥ,solaḥ seṅĕṙnya mogâṅinaki ri panunasnyêŋ tuhan sāri sāri,denyâniṅkaḥ ry-awaknyâṅruhuri rinuhuran rāmya sawyāpasawya*128:3:778*

<jagadnāŧa>:129 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^paḍânaḍah akālihan sama kinon marĕka suꝁa linawwa lawwakĕn,sawaŋ hudan atöb tibêŋ bañu kĕcap niṅ apupul amaṅan rinĕṅwakĕn,marĕk sahana niŋ magoṣṫi humĕnĕŋ rumasa rasani paŧya niŋ rasa,tuhun kasĕrĕtĕn jugâṅucap aminta paluṅan atĕkĕm jajâsĕgu*129:1:779*

lariḥ lumari tan pararyan alaris ri katahapan ika n hanâtulak,surâsira siran rasanya surasârĕbu rĕbu sumĕḍaḥ kinahyunan,maṇik pinakajaṅga tan papĕgatan kucur ika kadi pañcuran juruḥ,kilaŋ brĕm inalap ginanti kadi tīṙŧa mađu mamulakan sakêŋ gĕḍaḥ*129:2:780*

paḍâlap alapan tahap sama marĕk wija wijah awĕrö girahyasĕn,Apintiga hanan papiṅpat aṅigĕl katĕkan urak aganti tan bĕsuṙ,Ikaŋ wwaṅ atĕrĕḥ manaḥnya kĕna riŋ sayub ahaṅan agasyak iŋ saƀā,putus mar atĕṅö para mpu bini moǥa salah ĕluk ulaḥ nirâḍake*129:3:781*

<jagadđita>:130 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^strī niŋ śꜽwa tan eraṅ eraṅ aṅigĕl kaguyu guyu wĕrö wĕrö dawā,tan haṙṣêŋ swara niŋ mrĕdaṅga salukat ṅuni ṅuni yan i gīta niŋ waneḥ,hetunya n paṅiduŋ wijil niṅ ajiyaḥ sahuli hulih ikâṅrĕṅö rĕṅö,sahtote praŧamā kiduŋnya n aṅawat midĕm aṅujiwat ambahan tayoḥ*130:1:782*

ḍaŋ hadyan tumurun gumanty-aṅigĕl oṅsil aṅawak akikat rumampayak,ṅhiŋ kahyunya kiduŋ buwun ya kiniduŋnya n aṅalik alik endah iŋ saƀā,ramyârūm sinĕlanya gĕṇḍiṅ i tutuk kaguyu guyu ginañjar iŋ lariḥ,giḥ giḥ puŋ ri kipaḥ ḍuraŋ diniwayūh amamati juga de nikâmbahan*130:2:783*

Endaḥ ƀāwa nikaŋ waneḥ saha kiduŋ midĕr aṅilagakĕn wwaṅ iŋ saƀā,ndan strī niŋ widu rakwa moǥa kawatĕk sawaṅ acarita de nikâṅigĕl,đik haḥ kaśmala nāhan ambahan ikâṅgyat anudiṅi matâṅjĕjĕk lĕmaḥ,Ꜽg lĕs liŋnya nĕhĕṙ muliḥ matĕlasan maṅumik umik aṅañjalîŋ tawaŋ*130:3:784*

<jagadnāŧa>:131 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^samantaji tibā ŋ ḍawuḥ pitu muliḥ nrĕpasuta kalawan suputrikā,parĕŋ maṅadĕg iŋ nataṙ sira kabeḥ tumut aṅiriṅakĕn marê dalĕm,paḍâmwit atatā wineḥ maṅinaṅârarĕm upaśama sādarâṅucap,dwijāṅśa maduluṙ duluṙ maṅaƀiwāda para wiku marĕk maṅañjali*131:1:785*

gumanti para wālakâmuhun anĕmbah inuƀaya sināntwa riŋ guyu,Ikaŋ baṇija lot amaṅkari panambah ika kawagĕdanya tan hilaŋ,paḍâṅucap akon ahosana marêŋ jinĕm agawaya paṅhawin laras,mulat saṅ aja ri priyā nira nĕhĕṙ gumuyu guyu midĕm suputrikā*131:2:786*

Aliṅgih atitiḥ pupū silih usap muꝁa sira ri huwus nirâdamu,prahāsana narendraputra manĕcĕk nĕcĕki rahi ri kĕmbaṅ iŋ hawu,baṅun harĕp aminta paṅkwakĕna söŋ ni paṅawaśa ni siḥ suputrikā,paṅawruhana ken lukaṙ kadi mahâṅiṅin iṅin i manaḥ nrĕpātmaja*131:3:787*

<śiꝁariṇī>:132 
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17

^suꝁâsaṇḍiŋ saṇḍiŋ samaṅinakanêŋ citta ginawe,sĕlaŋ mā Ꜽn pojaṙ saṅ aja mawaraḥ ry-antuka nira,manaḥ dewī kagyat gyat asĕkĕl ikaŋ twas kapĕnĕtan,kumĕmbĕŋ kĕmbĕŋ luḥ nira mijil aṅeṙttambaṅ asayut*132:1:788*

sĕnĕŋ yan yogyê jöŋta wawarĕṅĕhĕn luḥku k anaṅis,wiraṅrwaŋ de niŋ tan wĕnaṅ apasah i śrī narapati,manĕḥ rakryan ndi n yogya kawĕkasa tan tūta ri kita,mataŋnya n paṅheṙ ṅke kahuluna kĕnaṅkwê kita sadā*132:2:789*

paran kahyūnantê haji pisaniṅūn tan katĕkana,tuhun budđyantâṅhera pakatuhanĕn māsiha siwin,yadin muṅgwêŋ siṅhāsana pakaratun yan kita harĕp,katon tan trĕṣṇā śrī nrĕpati palakun kapraƀun ira*132:3:790*

<wisaṙjjita>:133 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20

^yogya wuwusta tuhun ṅhulun aharĕp aṅuṅsira wīṙyya guṇa,ndātan adoha sakêṅ ibu parĕkĕn apan sira māsih anak,göṅ i kaƀaktin iṅ apraƀu maṅipulu ri twas akon muliha,ṅhiŋ kita māsku rumaṅkĕpana kahulunankw-i narāṙyya raǥu*133:1:791*

yan muliha prihawak ṅhulun ibu kita kāṙyya ri jöŋ nrĕpati,tiṅhali kāsihan iŋ huwus akurĕn asiḥ mara tambaṅana,yan waluyâku muwaḥ ri kita pira piraŋ tahunĕn ḍatĕṅa,ṅhiŋ panaṅisku lawan kita linalu ri dūra nikaŋ palagan*133:2:792*

mwaŋ yan anuṅgaṅa riŋ raŧa lĕpasa madoha sakêŋ nagara,brāhmaṇa sogata śꜽwa rĕṣi sira ta maṅgala niŋ lumaku,söḥ bala śūra kuraŋ hawan aṅiriṅ arampak aṅambah alas,śūnya hiḍĕpku yatan hana kita maṅisapwana minta sĕpaḥ*133:3:793*

<girisa>:134 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16

^priya kahiḍĕp ujaṙttârūm kady-âmrĕta kasirat,kunĕṅ amuhara kepwan ry-ambĕk ni ṅhulun alawas,ya tan asiha kitânaṅsārâpujya tinutakĕn,syapa ta taṅisanaṅkwa ṅhiŋ matyânaṅisi tawaŋ*134:1:794*

ya ta karaṇa niṅ aswī yan rakryan jĕnĕka siwin,Iwĕh iṅ aniwi maṅheṙ siḥ niŋ hyaŋ ya ta tinahā,Atilara kita luṅhâtiṅgal wanwa n alalisa,ṅhiṅ anaṅisana ri śrī ƀoja mwaŋ nrĕpamahiṣī*134:2:795*

taham ibu taha rakryan maṙmmâsiḥ ṅhulun atuhan,saꝑala pinakadewī tan wwaŋ len kadaṅ aparĕk,sapati sahuripa ṅwaŋ sakwan selwan adulura,kita pinakahuripku n sekaprāṇa silih asiḥ*134:3:796*

manis i wacana rakryan sāmpun kagraha ri hati,pinakapaṅanumānan ry-ambĕkta n tulus asiha,sapara parana rakryan ƀaktyâkw-âṅiriṅi kita,yadin anadina lampūn matyâśânuku riṅ awak*134:4:797*

ṅhulun ibu wihikan yan budđyantâwĕlas asiha,Ika karaṇa niṅ aswī māsku n rowaṅa muliha,nrĕpati raǥu katon gyā gyā ny-ambĕk nira mulata,niyata papagĕn iŋ strī sāyođyā n kita ḍatĕṅa*134:5:798*

<śāṙddūlawikrīḍita>:135 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

^sāmpun māyu wuwus nrĕpātmaja lawan dewī nira n maṅkata,ṅkānê wwit niṅ aśoka rambay anaḍaḥ prāpta ŋ madaṅgâṅhaḍĕp,luṅhā ŋ kāla huwus hyaṅ aṙkka sumurup sanđyā masĕŋsĕŋ miraḥ,mambö kasturi niŋ paturwan araras kady-âṅutus mañjiṅa*135:1:799*

Ambĕk niŋ paḍa haṙṣa sāmpun amatĕḥ riŋ rāga soluṙ lulut,trĕṣṇêŋ saṅgama tan kawaṙṣihan apöm māywan raras riŋ prĕman,yan līlā mijil iŋ nataṙ pinanasan de niŋ smarâṅras hati,Oṅsil tuŋtuṅ ikaŋ halis jaruman aṅgyākĕn marā riŋ tilam*135:2:800*

sāmpun muṅgah aṅanti riŋ pasamayan saŋ hyaŋ hyaṅ iŋ pamrĕman,maṙmmâsiḥ paḍa de nirâṅĕnahi rāga wruḥ ri tuṅgal nira,A-rwa-rwan manaḍaḥ manis niṅ upadeśâtyanta riŋ rāsika,nora ŋ saṅśaya riŋ rahasya winĕḍaṙ kāgĕm rasanyê hati*135:3:801*

saŋ raśmînayu niŋ smarâṅucap ucap riŋ pamrĕman tan bĕsuṙ,sekaprāṇa sapakṣa tan wĕnaṅ adoḥ māsiḥ sađaṙmmâduluṙ,prajñêŋ budđi siliḥ wikalpa ri rusit niŋ śabda kady-âcĕṅil,paṅliṅganya n anak sināđya nira masw-aswâmiƀāwêŋ tilam*135:4:802*

<jagadnāŧa>:136 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^I sāmpun iṅ ulaḥ kapintiga nikaŋ ǥaṭita kawalĕsan sirâturū,Ikaŋ hulĕs adoḥ sakê sira lanā kawadal alulunan marêŋ dagan,hanan pawuṅu sakṣaṇâlĕh akaraŋ hulu taṅan aharip suputrikā,tapiḥ nira huwus lukaṙ kasarakat kahurup i basahan nrĕpātmaja*136:1:803*

huwus kalalu de nirâmrĕm asuwe paḍa tan umik aṅel asaṅgama,Ikaŋ manuk anaṅhi riŋ ḍawuh ĕnĕm suꝁa muni maṅuyūyu riŋ taman,cucuṙ taḍahasiḥ swaranya kawĕlas harĕp anaṅis i paṅlwaṅ iŋ wulan,Ikaŋ mrak akakab munîŋ gupura lagy-amuṅu ri sira riŋ ḍawuḥ pitu*136:2:804*

paḍâsraṅ aṅajîŋ kulĕm sahana niŋ manuk anarawatâguṇêriya,parañjaṅan aṅanti riŋ gagana paŧya tumiru tiru śabda niŋ pĕkiŋ,I soṙnya hana caṅkiluŋ muni laki stry-asĕmu mamarahi ry-anak nikā,syapêka ta kunaŋ paṅajyan ika maṅhuwusakĕn ika yan bisâṅaji*136:3:805*

Awuṅw-ajajar iŋ surambyan arahup nrĕpatanaya lawan suputrikā,Anĕṅgah atis aṅharas harasakĕn susu saṅ ahayu maṅrĕṅiḥ rĕṅiḥ,kataṅgamaṅ aṅolakĕn saṅ aja maṙmma maṅĕmuli nĕhĕṙ mamaṅkwakĕn,pupū nira kasiṅgahan hulĕs i polah ira kasuluhan niśākara*136:4:806*

samaṅkana ni göṅ i rāga nira kālih aṅisapu lawan mamaṅkwakĕn,taŧāpi sinamantaran manis i de nira ṅucap araras prahāsana,saṅ adyah api hewa hewa tuhun ambĕk ira tumiliṅ iŋ karāsikan,nrĕpātmaja mañumbu ñumbu mamibik tapih aharĕp i buṅkah iŋ tĕṅaḥ*136:5:807*

ri luṅsur i tapiḥ nirârukĕt ikaŋ luṅayan asĕmu luṅgah iŋ gaḍuŋ,Ikaŋ gĕlaṅ ataṅkis iŋ wĕtis apiṇḍa mađukara marâhyun iŋ puḍak,payođara lanâpipit kadi wĕdinya kaharasa ri tuŋtuṅ iŋ kuku,Ikaŋ muꝁa sawaŋ wulan marĕk i wimba nira sĕḍĕṅ ira n sapamrĕman*136:6:808*

<śāṙddūlawikrīḍita>:137 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

^maṅkin wrĕdđi wijil ni rāsika nira n pa-rwa-rwan iŋ pamrĕman,nidrâcumbana ta pwa nitya ginawe maṅde suꝁê twas nira,söṙ mambö waṅi niŋ sĕkaṙ kadi mahā mañjiŋ mamuṅw-î sira,tan wruḥ yan rahinâpaḍaŋ paḍa mijil de niŋ hrĕbuk niŋ puḍak*137:1:809*

<jagadnāŧa>:138 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^samantaji mijil hyaṅ aṙkka kadi raktakumuda sumĕkaṙ sakêŋ bañu,wulan mari lumöŋ kagöṅan ahulap sumirĕp awĕdi tan wĕnaŋ mulat,tĕkêŋ grahagaṇânusup nusup arĕs karahinana humöt paḍâkucĕm,Ikaŋ wĕṅi huwus paḍĕm kadi hilaŋ pinĕjahan ira riŋ ḍawuḥ wwalu*138:1:810*

Ikaŋ ƀuwana kālapan wĕṅi baṅun jalađi karaṅ asat ḍasaṙ nika,katon awas ikaŋ gunuŋ kadi timiṅgila makatihalaŋ paḍâṅjĕlag,Urut saka satal kumĕṇḍĕṅ ajajaṙ paḍa paḍa kadi nāga maṅlayaŋ,muni ŋ jalada maṅrĕguŋ sagajamīna kasatan aṅuliŋ harĕp bañu*138:2:811*

<puṣpacāpa>:139 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | – ⏓ = 20

^ri wwit niŋ kayu pārijāta hana tīṙŧâlantaran wwad kucuṙnya,tūsanyânalagâjajaṙ watu karaŋnyâgroŋ rinoŋ pañcuranya,tampyak tampyakan iŋ wĕrĕḥ pamarigi lwiṙnya n patap de nikaŋ ṙyyak,wwꜽnyâƀrā kadi saṙwwawaṙṇna ri sĕḍĕŋ niŋ puṣpamāyā hanê jro*139:1:812*

ṅkā dewī marahup rahup sira yaŧālīlâṅuḍoḍâñawuk wwꜽ,tan saḥ śrī naranāŧaputra maṅĕmit lwiṙ kumbaṅ aṅrakṣa kĕmbaŋ,wruḥ riŋ cāmana pītrĕtaṙppaṇa satiṅkaḥ tiṅkah iŋ tīṙŧayātra,mādĕg pūṙwwamuꝁâjajaṙ parĕṅ amūjâṅañjalî saŋ hyaṅ aṙkka*139:2:813*

<śāṙddūlawikrīḍita>:140 
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓ = 19

^mantuk śīǥra marê dalĕm humatur i śrī ƀoja riŋ pamrĕman,Akweḥ strī haji samƀramê tĕka nirâganty-âṅucap gaṙjjita,maṙmma śrī parameśwarī mulat anuṅsuŋ cumbu cumbw-âṅucap,Ī Ī śrī maṇik i ṅhulun sira ḍatĕŋ kāliḥ nihan liŋ nira*140:1:814*

śrī dewîndumatī parĕŋ sira manĕmbaḥ mwaŋ narāṙyyātmaja,riŋ lampit hana siṅhacaṙmma humaḍaŋ kāna n pratiṣṫârarĕm,saŋ nāŧa wruh i don ira n para wawaŋ śoka drawa twas nira,Amwit sādara sopacāra saṅ ajânĕmbaḥ ri jöŋ saŋ praƀu*140:2:815*

<kilayu anĕḍĕŋ>:141 
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22

^sĕmbaḥ niṅ aśaraṇa ri jöŋ narendra huniṅan parĕk i narapati,Amwīta muliha satatâṅriwĕg riwĕgi tan bĕsur amaribini,tan sĕṅgahĕn akalis i pāda saŋ praƀu pasaŋ kuhira pinahayu,paṅgil wĕnaṅa dadaha riŋ raṇâṅharĕpa śatrukula yan iṅ ayun*141:1:816*

Om wruḥ ṅhulun ika mara hetu niŋ kahĕnĕṅan kapĕgan aṅucapa,māsiḥ ṅhulun iri kita moǥa tan wĕnaṅ asiḥ karaṇa niṅ asĕkĕl,maṅke n mulat iri kita tan palekan aṅĕḍap mulih analahasa,wahw-âpupul alal alawas tĕka pwa kita sakṣaṇa wawaṅ apasaḥ*141:2:817*

pintaṅkw-i kita bapa sihanta tan kapalaṅâmipila riṅ agati,saṅkan raray uwuh uwuh ūpamānĕn iṅ ulaḥ kasih arĕp alawas,maṅke n marĕk iri kita sanmatan kawiguṇanya tan ucap ucapĕn,Aṅhiŋ pakadaṅan i bapaṅku tolihĕn i māsku laki pakatalin*141:3:818*

nwam ny-ambĕk ika mĕṅĕ mĕṅö kalotakĕna denta kajugulan ikā,tan wruḥnya riṅ aṅinakanê mulat pipili denta pituturi piṅit,saŋkṣepa nika kita waśa pramāṇa guṇadoṣa nika wawarĕṅöḥ,yadyastun iwĕṅ iwĕṅa riŋ hulun bapa manaḥnya palu palu waraḥ*141:4:819*

Atwaŋ saṅ aja sumahur apraṇamya rumuhun saha manis iṅ ujaṙ,Ājñā nrĕpati rasa nirâwĕkas wĕkas akon silih asiha sadā,sāmpun karĕgĕp i hati de patik haji minuṣṭi maṅinaki hati,ṅhiŋ gānya n apasaha ri tan sih iŋ wiđi harĕp mulata riṅ alara*141:5:820*

Atyanta hĕla hĕla niṅ aṅrĕṅö wacana rakryan aṅinaki hati,niṙwiǥna kita bapa tökêŋ sīnāđya wĕnaŋ Uṅsirĕn iṅ aśaraṇa,śānti dwijawara ri bapaṅku kesyana tumirw-a narapati raǥu,swasty-astu saha tanaya dāra māsku saṅ anĕmwa jayaꝑala sadā*141:6:821*

mwaŋ yan pawuwuha kita ǥāra pat lima sujanma wĕka wĕka ratu,tan doṣa tumĕkakĕna sāmbĕk iŋ wĕnaṅ amukti wiṣaya saꝑala,ndan haywa sira ta bapa kāri denta pakamaṅgala niṅ anakĕbi,yogya n kalĕwihakĕna tan paḍan ꝑala nikâṅurati kahulunan*141:7:822*

tĕmbe ŋ śuƀadiwasa bapaṅku maṅkata kakanta maṅatĕrakĕna,jyotīṣa paḍa tinañan i ṅhulun wiṅi ri kāla nira paḍa marĕk,Awyāhata pawarah irâpadohan atukaṙ paḍa kamasĕṅĕrĕn,saŋ lekan aṅucap apagĕḥ tuwin binisa kāraṇa niṅ amituhu*141:8:823*

yêkī muwah ucapakĕnê bapaṅku sahajâlupa kamituturĕn,dūmĕn sahana hana ni drĕwya drĕwya haji dewata tĕka tĕkanĕn,lāwan sahana hana nikaŋ rare kawula rakryan aṅalapa muwaḥ,yadyan jĕnĕka kita bapaṅku pālihĕn ikaŋ nagara kaliliran*141:9:824*

nāhan paṅucap ucap ira lwir amrĕta hañaṙ mĕtu siniratakĕn,maṅdadyakĕn i suꝁa narendraputra kalawan nrĕpawaraduhitā,kesyan rasa ni manis i de nirâṅucap arūm asĕmu gula siṅī,ƀeda mwaṅ ujar amanis iŋ pralāpita namun rĕcĕpa rasa nikā*141:10:825*

kañcit paḍa tĕka maduluṙ sirêŋ pagaḍuhan marĕk i narapati,sakweḥ ni kĕmitan ika mās maṇik pirak ikā ya tinañakĕn ira,yêka n pamaca padadaran tĕlas pwa ya samaṅkana winijalakĕn,kasraḥ satĕṅah i naranāŧaputra kalawan nrĕpawaraduhitā*141:11:826*

nantĕn samĕgĕt aniga muꝁya sāra ginulaŋ halu makĕmitana,mwaŋ drĕwya pahula naranāŧa sojar i narendra paḍa sinuṅakĕn,lāwan muwah anĕkakĕnêry-ayođyanagarī tumuta ri saṅ aja,Āpan wĕnaṅ akun iṅ ulaḥ prayatna wĕka sāđu wĕka niṅ aniga*141:12:827*

dum dūman ira pira kunaŋ wilaŋnya kadi tan kawĕnaṅa wilaṅĕn,yadyan banawa saha bahitra dūra wĕnaṅâmwata niyata sarat,muṅgw-iŋ raŧa pira pira taŋ raŧêŋ nagara hĕnti paḍa hinibĕkan,wastrādi pinada pinadāti pādadara tan wuruṅ apan adadaṙ*141:13:828*

ndātan caritan ulah irânaḍaḥ ri huwus iŋ wwalu wahu ḍumawuḥ,tan saḥ Uwa nira kalawan sirêña nira muꝁya niṅ aṅiriṅakĕn,sāmpun praṇata sira paḍâṅadĕg mulih i pamrĕman ira ri dalĕm,sakweḥ ni hulun ira kinon madandana paḍâgarawalan ataña*141:14:829*

dewī sira maṅutus aniṅka niṅkah i sadrĕwya nira pinahayu,norâhala hala kalasā tinon kinajaṅan winalunan ahalĕp,Akweḥ papiku pikul irâpupul kawula dāsa kaliliran ira,boṇḍan sajuru lawan ikaŋ pujut sajuru jĕṅgi sajuru humaḍaŋ*141:15:830*

wyāpāra sahana hana niŋ wwaṅ iŋ nagara tan hana maṅinak inak,kady-âsawuṅan asipĕt olah olah adamaṙ damar amalaku duḥ,ceṭī rumara rara paḍâṅasū wija wijaḥ dudu taṅ amususi,siṅgoḥ ya humuṅ asahuran baṅun śakaṭa gumrit amuhara laṅö*141:16:831*

guṇḍik kaka kaka mawiweka pahyas ikaṅ endaha tan awanĕha,lagy-âminĕkĕti hayu tuṅgal ĕmbulana tan hana niṅ amihaṅa,ṅhiŋ raṇḍi dadar ika kabeḥ kahaywakĕna don ika pinagĕhakĕn,denyâmahayu sipat ināptyakĕn pinakadaṙśśana tiniru tiru*141:17:832*

sāmpun ǥaṭita pitu tibā putiḥ timur ikâwawa rahina mijil,Āƀā ni pawuṅu naranāŧaputra karĕṅö pilih anuculi ken,dewī kadi kahĕnĕkan asriṅ ambĕkan irâsahuran aṅĕsĕsan,Ākāra ni hĕnĕṅ ira meḥ tigaŋ paṅinaṅâwuṅu mijil adamu*141:18:833*

dewī sira pinahayu hinyasan pinahawās kadi maluya rarā,dūran wĕnaṅa paṅanumānanê huwus irâpriya luṅayan ira,lāwan mata waja nira tan wĕnaŋ pinakaliṅga ni pasawi nira,ṅhiŋ mājar i huwus ira medĕman susu nirê kiwa kani kakuku*141:19:834*

<basantatilaka>:142 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14

^sāmpun sirâhyas asalin hima puṣpawaṙṣa,dodot narendrasuta rakwa kilat rinĕṅga,Āsĕṅka niŋ mulat i rūpa narendraputrī,putrī sakêŋ surapadânĕmu rājaputra*142:1:835*

prāsāda ratnamaya muṅgw-i dalĕm kaḍatwan,ḍaŋ hyaŋ purohita sirêniriṅ iŋ pamūjā,ǥaṇṭâlaṅö đwani nikā saha pūja pūjān,śaṅꝁa lwir asyaṅ aṅuhuḥ ri narendraputra*142:2:836*

sāmpun ḍatĕŋ nrĕpatiputra lawan suputrī,ganđâkṣatādi humaḍaŋ kalawan niwedya,mañjiŋ sirê dalĕm aṅaṙppaṇakĕn pamūjā,Amwīt i wimba haji dewata ƀakty-anĕmbaḥ*142:3:837*

dewī sirâmĕkul i jöŋ nira saŋ hyaṅ aṙcca,Aṙṇnaḥ manaḥ nira sadâṅaku rāma rena,glānânaṅis kasih arĕp twas ira wyamoha,sambat nirâmuhara luḥ pamĕlas harĕpnya*142:4:838*

Ꜽ rāma rena kita saŋ lumah iŋ kaḍatwan,ṅūni n maṇusya kita karwa bapêbu liṅku,maṅke dadi hyaṅ inalĕmbana sāṙdđadeha,hā hāḥ yayā bapa hajîbu hajîki liṅku*142:5:839*

ndā t aṅrĕṅö bapa hajîbu hajî taṅisku,pamwitku tiṅhali sumambah i pādukanta,Āḍā wĕkasku mulatî kita têki maṅke,rakṣan ṅhulun bapa hajîbu hajî paranku*142:6:840*

nāhan taṅis taṅis irâlara wāhu mantĕn,milw-ânaṅis nrĕpatiputra nĕhĕṙ tumuṅkul,lāwan hyaṅ aṙcca pakatonan irêpu winwit,de niŋ śiwāmƀa ri muꝁâsĕmu luḥ drawâdrĕs*142:7:841*

sāmpun mijil nrĕpatiputra lawan suputrī,prāptê narendra mahiṣī tumuluy sirâṅliŋ,kĕmbĕŋ ni luḥ nira panuṅsuṅ irê suputrī,de niŋ sĕkĕl sapaṅucap nira tan sꝑuṭâsrĕt*142:8:842*

māskw-îbu haywa kita tan praṇatā suƀakti,I swāmi rakryan apan uttamarājaputra,Āsiŋ sakahyun ira tūtakĕnanta māsku,yêkā patibrata ṅaranya pakabratanta*142:9:843*

mwaŋ haywa māsku paṅayāya karājaputryan,lāwan hayunta wiꝑala n pakapaṅhaḍanta,tan kweḥ ni māsta makapaṅgajahanta māsku,kakṣatriyanta maniwîbu pakātmarakṣa*142:10:844*

lāwan muwaḥ saṅ aja haywa bapaṅkw-atiṅgal,I śrī narendraduhitā paḍa wastu māsku,riŋ rūpa sampĕlah awaṙṇna sĕkaṙ pināliḥ,prāṇanta tuṅgalakĕnanta maran tan imbā*142:11:845*

tan ketaka ŋ puḍak adoha ri ṣaṭpadanya,tan ṣaṭpada ŋ ƀramara sāha sakê puḍaknya,tan putrikā sarika yan taya rājaputra,tan rājaputra kita yan taya rājaputrī*142:12:846*

nā liŋ narendramahiṣī n panaṅis sumuṅkĕm,I śrī narendraduhitā pinĕkul siniṅsĕt,Akweḥ mulat kapitaṅis ri narendraputrī,Āpan wĕkas nira katon ri widaṙbƀarājya*142:13:847*

Embuḥ taṅis ri pataṅis taṅisan suputrī,de niŋ swawanđu nira söh atuluŋ bwat iŋ luḥ,prāptâmalandani pirak maṇi wastu mūlya,len taŋ sĕrĕḥ kinajaṅan saha modakādi*142:14:848*

<dođakawrĕtta>:143 
– ⏑ ⏑ | – ⏑ ⏑ | – ⏑ ⏑ | – ⏓ = 11

^śrī nrĕpaputra lawan nrĕpaputrī,Amwit anĕmbah i jöŋ mahadewī,mary-ataṅis taṅisan paḍa līlā,śeṣa ni luḥ nira mātra kumĕmbĕŋ*143:1:849*

maṙmma dahat paṅucap mahadewī,Om bapa saŋ makapunpunana ŋ rāt,sora samāpta para praƀu denta,śrī raǥu māsku tirunta jayêŋ praŋ*143:2:850*

śrîndumatîbu huripku kitântĕn,moǥa katĕmwa suꝁanta dadi strī,rowaṅa rakryan ajâsisihan siḥ,tuṅgalĕn apriya riŋ nrĕpaputra*143:3:851*

sāmpun ira n paṅucap mahadewī,śrîndumatī kalawan nrĕpaputra,mādĕg inumbalan iŋ paricārī,maṅkat awaṙṇna śaśāṅka kameǥan*143:4:852*

kīṙṇna tikaŋ pamikul pikul akweḥ,denya lumampah arampak apaṇṭa,nora jaruḥ wihikan ri duluṙnya,yogya katiṅhalanâpan atiṅkaḥ*143:5:853*

maṅkana taŋ raŧa nora kagiṇḍal,meww-iwu lampah ikâdĕdĕr adrĕs,drĕwya narendrasutā winawanya,mās maṇi len rajatādi suwastra*143:6:854*

salwir ikaŋ paḍahîŋ nagarâsraŋ,rāmya tĕkapnya hanan sinameni,len masarag makapaṅhaḍa göŋnya,lwiṙ kĕtug iŋ lĕwu denya gumĕntĕṙ*143:7:855*

śrîndumatī siwuhĕn sira luṅhā,de ni lulut nira riŋ nrĕpadewī,lūh ira tan pĕgat adrĕs awantu,śrī nrĕpaputra kaṅelan ameri*143:8:856*

muṅgw-irikaŋ kapiṅan sira kāliḥ,rāmya katonan irâpan awelā,lwiṙ kawĕlad twas ikaŋ wwaṅ aniñjo,ƀakti mamakpak aṅañjali māsiḥ*143:9:857*

maṙmma nira n mari sukṣĕka rañca,rūm saṅ ajâṅhari hary-aṅalap soṙ,mwaŋ jayawaspa wicakṣaṇa tan saḥ,māry-aputĕk sira rakwa tumon ya*143:10:858*

strī ri dalĕm nagarârĕja pantĕs,mātus atus paḍa maṙmma rarasnya,kocap anampikakĕn sĕkar aṅjraḥ,milw-aṅiriŋ ri nareśwaraputrī*143:11:859*

kādƀuta lampah iraŋ nrĕpaputrī,de ni halĕp para guṇḍik atiṅkaḥ,wastra nikā paḍa raṇḍi sapaṇṭa,lwiṙ kusumânĕḍĕṅ iŋ pratimāsa*143:12:860*

śrī naranāŧa tumūt saha mantrī,söh aṅiriŋ paḍa śūra wanîŋ praŋ,meww-iwu lakṣa sahasra kumĕṇḍĕŋ,lwiṙ paṅawak nikaṅ antaka sākṣāt*143:13:861*

śrī naranāŧasutā sira śoka,sis kamatolihĕn iŋ nrĕpadewī,wāhu lipuṙ tumuluy sira monaŋ,luḥ nira lāgi kumĕmbĕṅ asowe*143:14:862*

sāmpun ira n lĕpas iŋ kuṭa wetan,tolih ikaŋ nagarâsĕpi tistis,kaywan ikā manirâṅaway asriŋ,kady-aṅutus maluyê sira kāliḥ*143:15:863*

rāmya nikaŋ kahawan sawah alwā,maṅdadi ƀasma daminya tinunwan,ṣaṭpada muṅgw-i sĕkaṙ ni wuruŋnya,lwiṙ kawi māsih aǥāra daridra*143:16:864*

ndan sadawā ni hĕnū nira rāmya,sontĕn ikaŋ jawuh adrĕs asowe,śīǥra pucuk ni tĕkinya tumūwuḥ,waṙṇna nikā kadi campaka siṅsal*143:17:865*

<wisaṙjjita>:144 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20

^kīṙṇna katon wijil iŋ laru laru kumukus kadi tan lĕwasa,haṙṣa sirêña nira mwaṅ uwa nira riwönya katon aṅĕliḥ,mwaŋ para guṇḍik amupw-awurahan arĕbut paḍa budđi rare,śrîndumatī marĕk iŋ nrĕpasuta suꝁa haṙṣa sirâmawani*144:1:866*

hyaŋ rawi tumraṅ ikaŋ walaṅ aṅariṅ ariŋ makamūla ṅ atis,cumbw-i rabinya marĕk nĕhĕr aṅĕpĕr uninya karĕṅw-araras,strīnya kumöl inaras haras anarima solah ulaḥ niṅ akuŋ,saŋ rwa mulat marĕn ahyun aṅalapa tumon i wilāsa nikā*144:2:867*

moǥa jĕnĕk sira de ni paṅaraman ikaŋ bañu wāhu ḍatĕŋ,katkat aliwran amet walaṅ asira siran kalawan dadali,Aṅlĕṅĕṅi twas irêka ta karaṇa nirâsrĕt alon lumaku,lālana lagy-anĕpĕṙ nĕpĕri sĕkar arūm kadi mitra kadaŋ*144:3:868*

lampah irâtut ayun tinutakĕn iṅ aṅin saha meǥa rĕmĕŋ,lwiṙ makadoṣa laṅö nira sahasa manĕmpal aśoka liman,hinrĕt i kĕmbaṅ ikaŋ gaḍuṅ anĕḍĕṅ analyani budđi nira,riŋ wĕkasan dinudut ni karas ira nimitta nira n lumaku*144:4:869*

lwaḥ laraṅan kahalintaṅan asat apirak pirakan gumĕlaṙ,waḥ kayu mās ri tĕpinya salak apupul awwah atöb anĕḍĕŋ,nista nika n sugih iŋ kalĕṅĕṅan atĕṅö tuwi tan papaḍa,wwatnya katiṅgal adoh anĕmu maru hĕnū pamĕnĕṙ mĕnĕran*144:5:870*

piṅgir ikaŋ pagagan harata hara hara n pamuraŋ muraṅan,luñcip ikaŋ rwi kulampis i pagĕr ika waṙṇna tanaḥ kinikiṙ,wwaḥ ni saganya baṅun mata hañar asipat pinuyuṙ puyuran,daŋdaṅan aṅgarit iŋ wĕtis aniru kuriñjĕm umuṅgw-i pipi*144:6:871*

sīma kawaṅśan alas juraṅ anasarakĕn sinĕpĕṙ sĕpĕran,saṅkawilanya mañaṇḍĕt i rusit i hĕnūnya lawan wadara,mĕṅgĕp arūm araras gaḍuṅ ika katĕkan tuha milw-amilĕt,budđi nikā wilut aṅduhuṅakĕn apituwy-aḍaḍap wwaṅ agöŋ*144:7:872*

<jagadnāŧa>:145 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^taṅeḥ yan ucapĕn kalaṅwan i hĕnū nira kadi nawanāṭya niŋ kawi,wimūṙcꞓa para guṇḍik aṅrĕṅi rĕṅiḥ para kaka kaka śoka kaṅlihan,katuhwan iṅ apa n tan apriha sukunya wahu lumaku lakw-adoḥ dahat,sirêña nira len uwā nira paḍâkĕsĕl awak ira muṅgu riŋ raŧa*145:1:873*

I tan wĕnaṅ ikā lumampah awĕḍak suku binĕbĕd ikêŋ kajaṙ kajaṙ,baṅun surawađū paḍâdarupa kady-anapaka gagana n tiniṅhalan,tuhun suꝁa manaḥnya riŋ wĕkasan eṅgal asĕmu guyu māri suṅkawa,Ikaŋ magiliṅan kajātaka paḍâmawa giliṅan inājña mamwata*145:2:874*

tigaŋ wĕṅi sirâṅinĕp nrĕpati mamwit i saṅ aja lawan nrĕpātmajā,I pāntaran ikaŋ wukiṙ hiṅan irâṅatĕrakĕn i nareśwarātmajā,maluy sira lawan gajâśwa raŧa tan hana hiḍĕp ira wanya wāđakā,narendratanayânaṅis nrĕpatiputra salahasa tumon kamānuṣan*145:3:875*

muwaḥ nrĕpatiputra maṅkat aṅusī pakulĕmana nira wwaṅ iŋ pasiṙ,karaŋ karaṅan endah endah alaṅö hinaturakĕn ikā lawan sayub,paḍânrik aṅinum twak iŋ pasisi saŋ watĕk aja karuhun nrĕpātmaja,ƀaṭāra baruṇâṅaliḥ nagara rūpa nira wahu mijil sakêŋ tasik*145:4:876*

riṅ eñjiṅ i wijil hyaṅ aṙkka sira maṅkat adulur ahawan gunuŋ gunuŋ,huwus tĕka sirêrikaŋ pĕkĕn agöŋ sĕḍĕṅ amĕpĕg ikaŋ wwaṅ iŋ pĕkĕn,Ikaŋ baṇija saṅśayânaha nahā ri patukara nareśwarātmaja,lawan sahana saŋ watĕk ratu kabeḥ rumĕbuta ri narendraputrikā*145:5:877*

mpu rāma humatuṙ marê saṅ aja sādara tĕkap ika mojar aprĕgi,tuhanku bapa sugya tan wruha bapaṅku ri hana nira saŋ watĕk ratu,ry-uliḥ nira sakêŋ swayĕmbara paḍâpupul amarĕki deśa duṙggama,kunaŋ bapa panaṙkka naṙkka ni manĕḥta kadi rumĕbutê suputrikā*145:6:878*

putus mara lĕbā nikaŋ tĕgal ayun palapat alas alas gunuŋ gunuŋ,taŧāpi paḍa söḥ kinuwwan arupĕk wĕkasan asalĕsĕk tĕkêŋ juraŋ,dudū sawĕṅi saṅsayâwuwuh ikaŋ gaja raŧa saha sañjatâsinaŋ,mataŋnya bapa yatna yatna tuhan i ṅhulun apupula haywa wismrĕti*145:7:879*

nahan wuwus ikā nrĕpātmaja wawaŋ sumahur asĕmu siṅha kātara,mpu rāma tak anāgatâkw-iriya yadyan awuwuha muwaḥ samaṅkana,muwaḥ yadin ameta dꜽtya saha dānawa pakaśaraṇanya riŋ raṇa,hade raǥusutâku tak sy-aja ṅaranya yak atakuta riŋ samaṅkana*145:8:880*

samantaji ḍatĕŋ hulun nrĕpatiputra sahana nikaṅ aṅruhun ruhun,kanin rujit awaknya maṅhaturakĕn śirah apan arujit nĕhĕṙ murud,ya tâjar i narendraputra saha cihna rĕsĕp i hati de nikâṅucap,Alap ta wus amaḥ nahan liṅ ikanaŋ wani wani karuhun nrĕpātmaja*145:9:881*

I sāmpun ira muṅgah iŋ raŧa tumūt nrĕpawaraduhitā hanê wuri,pasaṅǥa ni surak watĕk raǥusutâmaji taliṅa nikaŋ wwaṅ aṅrĕṅö,linūd i kĕtug iŋ gubaṙ saha garantuṅ uni nika karĕṅw-aṅalw-alö,Ikaŋ wwaṅ apĕkĕn pĕkĕn gumuruh awrĕg inawaran i dūta niŋ musuḥ*145:10:882*

<meǥawitānā>:146 
⏑ ⏑ – | ⏑ ⏑ – | ⏑ ⏑ – | ⏓ = 10

^tucapa ŋ kahawan paḍa yatna,wihikan ri manaḥ para nāŧa,sahasâṅrĕbutê nrĕpaputrī,saṅ aja prihĕn iŋ raṇamađya*146:1:883*

juru sāmya ḍatĕŋ paṅatagnya,I samāṅjuru len para duhwan,paḍa samƀrama maṙmma paḍâgya,Anabĕḥ kukulan makapĕṇṭok*146:2:884*

pamajânwam anaṇḍaṅ agasyak,wahu wahw-akurĕn paḍa māsiḥ,kamĕnanya lumakwa masaṇḍiŋ,hana budđi nikâmwit akāṙyya*146:3:885*

juru tuṅgul añumbw-i rabinya,Ibu puñcawali n pĕjaha ṅwaŋ,pĕraṅĕn ri jajaṅku kitântĕn,mila liŋ ni rabinya tan aṅgā*146:4:886*

widu milw-aharĕp tumutâpraŋ,wĕdi wĕdy-aṅabuk prawalanya,I hilaŋ ni galaḥnya salaḥ ṅgwan,tinañākĕn ikê pagaḍaynya*146:5:887*

saṅ ibu nya paran di galaḥku,hana riŋ paḍaṅan ya hikā ya,Aṅ usĕn laku t āsah iri ŋ lwaḥ,mata maḥ laku he pira dohe*146:6:888*

ndi wahosku paran di wahosku,mbruta pet ndi pametana siŋ sī,syapa ta wruha takwanakĕn sī,Ah ah aḥ sy-apĕṅiŋ kadi wāni*146:7:889*

Alupâku paran pwa katiṅgal,ri sĕḍĕŋta siliḥ galah oliḥ,kawĕkas ni wĕtis ni lawanta,si ḍulîka paṅenak uwanya*146:8:890*

Atutuṙ wĕkasan sy-aku maṅke,pañukilku hapū mah asaḥ ñen,mapa yan guruwindakĕnanta,paṅupaḥ tĕlu mās aḍug induŋ*146:9:891*

ndi juluk julukuṅku dalampat,hana riŋ lwah anakta si maṅdyus,A dĕlit ny-anak iŋ wani riŋ praŋ,baribin pa ya tan tuhu hāḥ ñwak*146:10:892*

ndwa sĕrĕḥ ndi ta polihanaṅkwa,ndi pupuk ni hucu n kinaṅĕṅkwa,mah alap haḍug ību taluḥnya,ndwa kamal ḍiḍikan hibu rakryan*146:11:893*

laku t aṅkat amaḥ bĕkĕlanta,ndwa ta sī mapa liŋta malīya,ndwa ta sī mapa hāḥ hapi tan wruḥ,ndwa ta sī si putiḥ pisane wus*146:12:894*

ya tikā paṅucap si jarĕmpu,Aṅadĕg ya maṅundurakĕn wwaŋ,gumadā wĕsi têki galaḥnya,pinikulnya nĕhĕṙ mĕtu Ꜽg lĕs*146:13:895*

para sāmya paḍâprĕgi maṅkat,muni goŋnya lawan paḍahinya,saha sañjata söḥ ri tĕgalnya,papupulnya salakṣa sinākĕn*146:14:896*

tĕka śīǥra ri jöŋ nrĕpaputra,sira muṅgw-irikaŋ raŧa ratna,I katon ira denya madandan,humatuṙ saha tuṅgul anĕmbaḥ*146:15:897*

sĕmu haṙṣa sirê para sāmya,kadi wanwa tĕkap nira n aṅliŋ,Uƀayê panunasnya macatwa,paḍa maṅdaśamāsa catunya*146:16:898*

<sragđara>:147 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^śīǥrâdandan kinon de saṅ aja marĕka lumrā katon sañjatanya,Āpan prāpta ŋ musuḥ sāhasa waragaṅ ikā krūra tan paṅgalaŋ twas,sakweḥ niŋ śūra śūra ŋ watĕk aja kumutug söṅ ikaŋ krođabahni,gut gūtĕn tan panaṅgĕl trĕṇa hiḍĕp ira riŋ sañjatâkrĕp lumaṅkuŋ*147:1:899*

sakweḥ niŋ strī makādi nrĕpawaraduhitā muṅgu riŋ deśa duṙgga,mwaŋ salwiṙ niŋ raŧâmwat pahula haji lawan drĕwya rakryan suputrī,līlânon tan tinon śrī nrĕpawaraduhitā de nikaŋ kaywa kaywan,tĕkwan salwā nikaŋ papraṅana kalihatan koṅkulan tan pawiǥna*147:2:900*

mojaṙ saŋ mambaṅ iŋ śrī raǥusuta bapa haywâta tan yatna yatna,haywêcꞓâpan musuhtâṅdaśaguṇa ri wilaṅtêŋ mahāpadmasanꝁya,loṙ kulwan wetan akweḥ tumut i paṅuliliŋ niŋ gunuŋ söḥ lumaṅkuŋ,wadwāntâṅhiŋ wijilnya n paṅayat ayat i göŋ niŋ praƀāwanta riŋ praŋ*147:3:901*

ndā nāhan śrī mahārāja magađapati kady-ânĕṅaḥ riŋ samudra,Āpan sāmantarājâkĕmit i sira lawan rājaputra prawīra,ratnâyw-aywan lawan mās raŧa nira kumĕñaṙ katraṅan de hyaṅ aṙkka,śwetākārâhalĕp ꞓattra nira kadi halĕp niŋ wulan tan kameǥan*147:4:902*

paṙṇnaḥ kulwan saṅ aṅgāđipati kadi kilat niŋ truh iŋ kāla sanđyā,de niŋ saṙwwāstra muṅgw-î hiriṅan ira pĕtĕŋ lwiṙ hudan tan pameǥa,lāwan mātaṅga meww-îwu kadi gunuṅ apuy de ni rĕṅganya kumram,Aṅlīlânuṅgaṅ iŋ ratnaraŧa sira hanê wwit nikaŋ pārijāta*147:5:903*

nāhan taŋ bāṇa sālas kadi sinaliwah iŋ campakâṅjraḥ sĕkaṙnya,Akweḥ wīrâṅrĕrĕb ṅkāna saha gaja turaṅgâwakîww-îwu lakṣa,honyê wwit niŋ susantĕn raŧa kanaka rinĕṅgan maṇī hīrabajra,Uṅgwan śry-âwantināŧâdƀuta bapa kadi digdāha niŋ kāla sanđyā*147:6:904*

ndaḥ nāhan śrī pratīpâṅadĕg amawa laras riŋ raŧâṅdandani hrū,Akweḥ wadwā nirâtumpuk awuwuh i harĕp maṅrĕgĕp sañjatanya,lwiṙ priŋ sālas galaḥ niŋ prajurit ira wahosnyânamaṙ meǥa mĕṇḍuŋ,maṅde rĕs niŋ tumiṅhal raṅin i bala nira n lwiṙ gĕlap tan pawaṙṣa*147:7:905*

lamban loṙ saŋ susenā saha bala kadi siṅhâsigâsiṅhanāda,salwiṙ niŋ sañjatâlas nira pinakaguhā rūpa niŋ hastirĕṅga,wyāǥrâṅjurw-âpupul tiṅkah i bala nira muṅgw-î harĕp sāra śūra,budđinyâsiŋ musuḥ kewala dĕmakĕn ikā pawwatanyê narendra*147:8:906*

nā saŋ hemāṅgadâḍĕm sawatĕk ira kabeḥ riŋ kĕpuḥ rambay akrĕp,tan pendaḥ rākṣasa mwaŋ bala nira kadi dꜽtyâṅuhuḥ sāri sāri,solaḥnya n kādƀutâsañjata baḍama lawan laṇḍĕsanya n pamöki,Agyâmūkêŋ musuḥ sāsinĕsĕb ika turuŋ matya laṅgan ya raḥnya*147:9:907*

paṙṇnaḥ wetan walū mwaŋ karamayan aṅurambat marêŋ siṅkṣapâgöŋ,saŋ pāṇḍyâṅhöb karĕsrĕs kagiri giri baṅun rāja ƀūtâtirodra,wadwā pekâsĕmu preta hana kadi piśācâlapā raḥ paḍâṅhruk,Agyā gyān apraṅâgyâṅrujaka hati nikaŋ śūra sāmpun pinökan*147:10:908*

nā liŋ saŋ mambaṅ ojaṙ saṅ aja mijil ikaŋ budđi kakṣatriyāṅśan,siṅgiḥ kweḥ niŋ musuḥ liŋta kadi jalađi bahny-atrigañcâṅgaluntaŋ,ndātan waŋ mātra wĕdy-âku dan irika kabeḥ mon patambĕḥ samāna,siṅhâṅantî guhā byūha nika surupi wūk hĕntyakĕn hīnaśakti*147:11:909*

nāhan liŋ saŋ narāṙyyātmaja kadi sinaṅa twas nirâsĕṅhit apriḥ,tan saḥ saŋ mambaṅ āpan marĕk añamarani mwaŋ kawī ḍaṇḍanīti,siṅgiḥ yan putra niŋ śakti saṅ aja katĕṅĕṙ krūrasiṅhâwamāna,Agyâmūkêŋ musuḥ duṣṭa kamadan ika śīṙṇnan marapwan panĕmbaḥ*147:12:910*

sākṣāt hyaŋ niŋ đanurweda saṅ aja sakala n pāwak iŋ đaṙmmayudđa,raktākārâkiris wastra nira kilat i sub niŋ praṅ asriŋ larapnya,saṅkêŋ swaṙggânurun cāmara nira kumĕlab roma niŋ saṙwwakadga,saṅhub niŋ sañjatâḍĕm pinakapayuṅ irântuk niṅ aṅdaṇḍa śatru*147:13:911*

hyaŋ hyaŋ niŋ tuṅgaṅan sāraŧi nira wĕka niŋ sidđi sāmbĕknya sidđa,ratnênādyūta de hyaŋ rawi raŧa nira tan manda manda praƀānya,śudđākārâputiḥ roma ni kuda nira pöḥ niŋ praƀā niŋ śaśāṅka,rwaŋ lakṣa ŋ sūṙyyabadđađwaja nira piturun saŋ hyaṅ āditya sewu*147:14:912*

Akweḥ sāmantaputrâṅiriṅ i sira paḍâtuṅgalan saṙggacāpa,pantĕs lwiṙ hyaŋ hyaṅ iŋ sañjata tĕka rumaras māṙ twas iŋ śatru denya,sewu kweḥnyânwam anwam wruh akuda kudan iŋ papraṅan wīraputra,jihwā niŋ mrĕtyu sākṣāt đwaja nira dumilaḥ rājasiṅhâmarĕmpu*147:15:913*

wīra prajñā juru dyaḥ nira sama sama ganđaṙwwa denyâmawâmbĕk,Ilwêlwanyânwam anwam saṅaṅ iwu taruṇânaknya mantrī narendra,Apriḥ riŋ praŋ sujanmâraŧa raŧan apupul tan sah iŋ waṅśa sālas,wālāṙkkākāra sākṣāt lwir ika n aruṇameǥa đwajanya pradīpta*147:16:914*

sakweḥ kweḥ niŋ rare jro wani hañar anapuk sañjatâgyâmrihêŋ praŋ,rwaŋ lakṣa kweḥnya mĕttâṅuhuh aṅayam ayam śatru mwaŋ dèwa dꜽtya,Anwam wruḥ riŋ đanurweda juru nika huwus kāku siṅhanya riŋ praŋ,dewāṅgâneka tuṅgulnya saṅaṅ iwu kadîndrādi milwâmukêŋ praŋ*147:17:915*

Ambĕk niŋ dāsa śūrâpraṅa rumuhun apan kāsatan pwa ṅhatinya,mattā wīṙyyâṅuhuḥ göŋ ni kamanan ika riŋ praŋ murub tan pahīṅan,miṅsoṙ mĕntas mariŋ tuṅgaṅan apan ahuyaŋ kweḥnya sewwaṙwwudâḍĕm,mātaṅganyâpupul mwaŋ đwaja nika dumilaḥ citrameǥâkilat mās*147:18:916*

saŋ jurw-âjâbala rwaŋ prayuta pinakasenāpati prāṇa niŋ praŋ,kapwâdandan rukuḥ mās kawaca minaṇikan lwiṙ samudrāgni muntab,wadwâṅjurw-aprameyâraŧa sayuta gajaḥnyâtatā sewu lakṣa,lākâneka đwajanya n pracalita kadi bahnî sĕḍĕŋ niŋ yugānta*147:19:917*

mantrī rwaŋ lakṣa sāmpun ginĕlar i hiriṅan bāhudaṇḍâṅgakāra,len tekaŋ pādarakṣa prakaṭa kadi tasik rwaŋ puluḥ duṙgga niŋ praŋ,Aṙppat muṅgw-î tĕṅaḥ śrī nrĕpasuta muꝁa niŋ siṅha śāṙddūla śakti,kady-âgastyâṅuyup sāgara wunuhan ikaŋ byūha sāmpun tiniṅkaḥ*147:20:918*

<wisaṙjjita>:148 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20

^Aṙppat ikaŋ waragaŋ sahasa silih usī paḍa nora wĕdi,siŋ sakasambut ikaŋ pinakagada gadānya paḍâmurulu,Umban aliwran arok rĕmĕk iṅ awaṅ awaŋ kapagut kawaluy,dukduk ikā kadi saṙppa pakan aṅin aneka hanêŋ gagana*148:1:919*

wwaŋ bahulâtuha milw-ajurit alara tĕṇḍas ikā ginutuk,Ꜽ putu liŋnya nihan laku walĕsi gutuk buru demu pisuḥ,ndi n wĕnaṅ aṅgutukâṅrahana tan uƀayâku putu prihawak,dwal putu demu palakwan i katigawĕlas tĕṅahê laku ta*148:2:920*

brāhmaṇa wany-apuliḥ galah apupul aḍĕm pinurugnya rĕbaḥ,tan wruh aweda kuraŋ kuraṅ aji makapaṅhaḍa timbul ikā,kepwan ikaŋ musuh amraṅa paḍa wĕdi yan rah ikā mijila,ṅhiŋ pamĕdinya pulut pulutan ika ta hetu nikā malayū*148:3:921*

<basantatilaka>:149 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14

^nya ŋ sogatânwam ajurit kĕna tan dwa bĕntaṙ,mojaṙ kutiknya ḍuh uḍuḥ pukulun laranya,yêka n mijil para cĕṅĕlnya nĕhĕṙ sinuṇḍaŋ,kadyaṅgan iŋ ǥaṭa rĕmĕk tika yan panaṇḍĕm*149:1:922*

śꜽwâpuliḥ kĕna pilis wulaṅun kajuṅkĕl,mitrânuluŋ mpu mapa teku manaḥta maṅko,Eṅĕt ṅhulun ri kita ƀāgya tasim yan eṅĕt,strī ni ṅhulun kita tulakṣaya ko hadêki*149:2:923*

nā liŋ nira mpu tucapa ŋ prajurit siliḥ praŋ,Ārok rinok awur awuṙ paḍa tan wri rātnya,teg tog ḍaḍap nika bubul ginalaḥ tinaṅkis,ḍöhak musuḥnya sinuḍatnya pĕjaḥ kasoran*149:3:924*

gĕntör i śabda ni gubaṙnya baṅun siliḥ prĕp,kady-âcakĕp đwani nikaŋ kukulan karĕsrĕs,kaṅsinya lāgi manah ambĕk iṅ ajrih iŋ praŋ,moŋmoṅan aṅgyat anamaṙ macan asriṅ oliḥ*149:4:925*

wadwā nrĕpātmaja tumampuhakĕn gadānya,rwaŋ lakṣa tan kuraṅ asĕṅhit asiṅhanāda,Akweḥ tikĕl tikĕl igā ni lawanya rĕmpuḥ,Aṅrwaŋ pulūh ulih ikā ri patuṅgalanya*149:5:926*

wīrânapuk raṅin apiṇḍa sahasra wrĕnda,meww-îwu koṭi pagalaḥnya parĕŋ tumampuḥ,gĕk ǥoṙ rĕbaḥ wiꝑala siŋ kinayuḥnya runtuḥ,sawrĕnda māti ginalaḥ sawaneḥ pinökan*149:6:927*

sewwaṙwwudâmana manaḥ mwaṅ ikāṅ agaṇḍi,tandaŋnya tan dwa kinawĕdyan apan karĕsrĕs,hrūnyânrik iŋ gagana söḥ kadi meǥa mĕṇḍuŋ,saṙ cĕb tibâṅĕnani siŋ kĕna tan pasāra*149:7:928*

wadwā narendra malayū sawatĕk watĕknya,peka prawīra kĕna tan dwa yaya praṅ aṅrok,kombak linūd awalikan kumĕlab đwajanya,himpĕṙ nadī kinĕbur iŋ gaja sewu lakṣa*149:8:929*

ƀātriṅśa lakṣa ṅ apuliḥ kalulun kawaṅsul,kālaḥ tibā silih idĕk sinĕsĕb pinökan,rĕmpak tikĕl wiꝑala salwir i sañjatanya,lwiṙ kaywa kaywan asipattra rĕbaḥ kaliṇḍwan*149:9:930*

wadwā nareśwara Inatyan irêŋ kasiṅhan,śakti prawīra parapök i musuḥ yan iŋ praŋ,yêkâpuliḥ tan awĕdî ripubāṇawaṙṣa,wany-ânusup tĕpĕt amūk makasoŋ ḍaḍapnya*149:10:931*

kagyat balā nrĕpatiputra maluy tinaṅkis,Akweh an amriha tawan tiki tan kagöman,mĕṅgĕp kadi jrih akikib malayū tan adrĕs,munduṙ yayā bala nareśwara duṙbbalâlwaŋ*149:11:932*

tan jriḥ bala nrĕpati đꜽṙyya sahâƀimāna,Apraŋ karuŋ paḍa tumiṅgalakĕn ḍaḍapnya,de niŋ siliḥ pĕḍĕk arok wĕkasan siliḥ prĕp,bĕk tĕg hĕhĕḥ kahĕnĕkan jrih ikaŋ lumumpat*149:12:933*

Awrâlayū bala narendrasutâwrĕg awrin,śakti prawīra kapana n kĕna pakṣa pakṣan,hamham tĕkâṅamah amaḥ bala saŋ narendra,Apyak tĕkapnya n aṅucap tuhu siṅha riŋ praŋ*149:13:934*

Ꜽ koŋ watĕk raǥusuta prih awakmu maṅko,haywâpraṅ undur aŧawā paṅaliḥ para ṅke,Āpan ya tan hana sihankwa ri kāsy-asihmu,kāton pĕjahmu pususĕṅkwa ri sañjataṅku*149:14:935*

nā liŋ nikâmutuṅ aṅĕmbuli tan panaṅgĕl,kweḥnyâprameya kadi sāgara tan papiṅgiṙ,maṙmmanya wāni sahasâmraṅ amūk tumiṇḍiḥ,dukduk panaḥ kadi hudan ya ta paṅharĕpnya*149:15:936*

Aṅwehi sañjata humuŋ gumuruḥ suraknya,Aṅrok atambĕh i harĕp kumucup đwajanya,Akweḥ pĕjaḥ tan awĕdî pati maṅkin embuḥ,lwiṙ laṙwwa laṙwwan arĕbut damar alwaṅ embuḥ*149:16:937*

krūrâpuliḥ bala narendrasutâmuk amriḥ,munduṙ bala nrĕpati śīǥra muwaḥ tumampuḥ,Enak siliḥ galah apan paḍa wāni wāni,söḥ sāhasâṅuḍik uḍik praṅ ikā siliḥ sob*149:17:938*

Enak marâpraṅ arukĕt paḍa nora munduṙ,rwaŋ yojana ŋ paƀaratan paḍa söḥ gajâśwa,sāmpun rĕbaḥ wukir anaknya watunya kabwaŋ,Akweḥ juraŋ mari juraŋ wĕkasan kahinya*149:18:939*

ṅkānê ruhuṙ gunuṅ ikaŋ praṅ arok siliḥ sob,Apraŋ sumĕṅka tumurun paḍa rota rodra,rĕp tan katon hanan awās tĕkap iŋ himâwrā,ramyâtulis praṅ ika konĕṅ unĕŋ tinonton*149:19:940*

brahmaṙṣi śewa sugatādi ri sor anonton,mwaŋ wwaŋ jrih iŋ raṇa huwus katuhan wayaḥnya,kweḥnyâtatânudiṅi haṙṣa nĕhĕṙ tumĕṅhā,Akrak paḍâtri gumuruḥ ri paṅadwakĕnya*149:20:941*

rīyūk rĕbaḥ kidul alaḥ rinĕbut sinökan,rīyūk rĕbaḥ muwah alaḥ kasĕsöh ikaŋ loṙ,rīyūk rĕbaḥ muwah ikaŋ kidul alwaṅ akweḥ,rīyūk rĕbaḥ pinĕgatan wĕdi wök ikaŋ loṙ*149:21:942*

Āh uḥ piraŋ juru muwaḥ saka loṙ tumandaŋ,rīyūk rĕbaḥ kidul alaḥ binurunya kagyat,kady-ânutuḥ kalapa denya mamöki tĕṇḍas,nā liŋ nikā hana ta len aṅutū kapūhan*149:22:943*

śīṙṇna ŋ samaṇḍala samaṇḍala konduran syuḥ,Awrĕg paḍâṅhili sira mpu tĕkêŋ kaninyan,Aprakprakan di ta kaki hyaṅ ujaṙ nini hyaŋ,putrī nikā kaburĕṅek burĕṅek tinaṅguŋ*149:23:944*

sāmpun tĕkê ruhur iṅ agra muwaḥ paḍâwrĕg,wwaŋ wrĕdđa wrĕdđa guru niny-aṅuhuḥ sakê soṙ,pāran pinawrĕgakĕn ā mapa liŋ kaki hyaŋ,wikw-âñaruk wiṣaya rakwa nimitta niŋ wrĕg*149:24:945*

lāwan turun patapan ĕmbuli haywa munduṙ,Ambĕk ṅwaṅ iŋ kaguru ninyan alaḥ padandan,ṅwaŋ pwâtuhâlah alah ĕmpu buyut ta lampaḥ,nā liŋ nini mpu kabalik wĕdi wök kaki mpu*149:25:946*

wīrâpraṅ iŋ tĕgal ayun paḍa wāni wāni,kontab maṅontabakĕn amraṅ amūk añakra,kedĕṙ paḍâkuliliṅan gumuluŋ raŧanya,lwiṙ nāga molih amĕbĕd gaja matta sālas*149:26:947*

Enak dahat praṅ ika kādƀuta riŋ triloka,Āpan katuhwan atĕwĕk tĕwĕkan paḍâkris,len taŋ siliḥ tujah amatrĕm amajra maṅduk,bāhunya runtuh asakit trus aṅĕmbak ĕmbak*149:27:948*

sojaṙnya kātara nĕhĕṙ marahup rahup raḥ,hāmaḥ śiraḥ hurupa jīwamu haywa tâjriḥ,haywâdwa ƀoḥ ndya ta śiraḥ mata maḥ ndya jīwa,bwat kaprawīran iki tan dadi miŧyawāda*149:28:949*

nā liŋ nikā tucapa śabda ri de nikâpraŋ,pyak byuṙ kĕpuk kĕtĕlĕbuk kĕḍĕpĕk kĕtug tog,ceŋ has tĕhap tĕhap aḍuḥ gĕdĕbĕg ḍĕhak syok,caṙccab lĕbik bĕk aḍu göŋ gumĕcik gĕlĕmpöŋ*149:29:950*

nāhan taṅ ĕlwan asĕluṙ karĕṅö karĕsrĕs,maṅde ƀayānaka pasaṅǥa nikā gumĕntĕṙ,len taŋ mahātiśaya rodra paṅalw-alönya,wīrâṅgĕtĕm nĕhĕr aṅohan i meḥnya matya*149:30:951*

<wisaṙjjita>:150 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20

^śrī magađāđipa sāhasa mijil aƀimāna nirêŋ palagan,nāgamayāstra laras nira sĕḍĕṅ inayat ƀramita ŋ prĕŧiwī,göŋ swara niŋ tali de ny-aṅin ika kumusuḥ mĕtu kātatakut,hrū nika kādƀuta kātara gunuṅ ahĕlaṙ warakadga murub*150:1:952*

prajwalitāgni cucuknya kagiri giri đūma dilaḥnya murub,sek gumuruḥ paṅawaknya kumisik amĕgat jaladêŋ gagana,boṙ kumutug śara bajra saṅ aja kumĕtug lĕpas aṅdwiguṇa,teg tumibā ŋ wihagācala mati pinanaḥ makĕbĕt kĕbĕtan*150:2:953*

<jagadđita>:151 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^muntab krođa saṅ aṅganāŧa kadi bahni maṅaraman i puñcak iŋ wukiṙ,ṅkānê kūwara niŋ raŧâmahayu lañciṅan ira pinisit siniṅsĕtan,hrū lāwan laras adwitīya sinamāđy-amijilakĕna saṙwwasañjata,wuntw-îkaŋ gaganāntarāla tĕkap iŋ panah atip atĕtĕl turuŋ tibā*151:1:954*

dewanyâwurahan tĕkâṅamah amaḥ harĕp amususa riŋ nrĕpātmaja,lwiṙ meǥodaya māǥamāsa sumaput pĕtĕṅ alimunan aṅhudan hawu,saŋ hyaŋ bāywanala pracaṇḍa pamanaḥ nrĕpatanaya dumeḥ kawaṅsula,bĕk gĕk toṙ cĕrĕcĕb tibêŋ bala nareśwara makasulayaḥ kawaṅsulan*151:2:955*

śaktîŋ praŋ saṅ awantināŧa sira mrĕtyu sakala yan i mađya niŋ musuḥ,maṅgĕḥ budđi nirâpuliḥ nĕhĕr aṅakw-amĕjahana nareśwarātmaja,rāhasyântya nikaŋ kaśaktin inayat nira mĕtu ṅ ayuđâgnipaṙwwata,boṙ muṅgw-iŋ gaganāntarāla paḍa yatna bala saṅ aja kebĕkan panas*151:3:956*

tan kewran saṅ ajâpan adƀuta kaśaktin ira tumiru śakti saŋ raǥu,rĕp mārāđana pañcabāyu mĕtu kātaratara gumĕrĕḥ magĕnturan,kabwaŋ taŋ śara paṙwwatâgni kadi handaru sayuta dilaḥnya riŋ laṅit,ƀuṙ tog söŋ prĕkĕtĕk nahan swara nikâmĕkasi hurip i mađya niŋ tasik*151:4:957*

maṅsö sāhasa tan surud saṅ anupāđipati manah ira n wanîŋ raṇa,paṅhrik niŋ kuda len grit iŋ raŧa karĕṅw-asĕlur i hiriṅan hanê harĕp,pakrak niŋ balasaṅǥa maṅgyat aṅasut ri bala saṅ aja wāni kāmbulan,teg tok lwiṙ garuḍâḍahĕm kĕtug ikaŋ gubar asahuran apratiđwani*151:5:958*

sāmpunya n lumĕpas panaḥ saṅ anupāđipa kadi ruga ṅ aṇḍamaṇḍala,pātālasŧa samāpta nāga lĕkĕr iŋ ƀuwana rumĕbuti nrĕpātmaja,porot boṙ dumilaḥ mara ŋ wiṣa sinĕmburakĕn ika hanâtĕmaḥ kukus,byuṙ laṙ lĕs paḍa mukṣa de ni kuku saŋ garuḍa wahu minuṣṭi riŋ laras*151:6:959*

<sragđara>:152 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^krođâmbĕk saŋ susenā saha bala sumaput kātarâsiṅhanāda,haṙṣa n ton saŋ narāṙyyātmaja pinakamusuḥ kewalânuṅga nuṅgal,hrū hrū śaktîŋ daṅū söḥ linĕpasakĕn irâtaṅkis akrak karĕsrĕs,Āpan pakṣy-âhĕlaṙ sañjata kadi garuḍâneka seww-aṙwwudâhöm*152:1:960*

sumyaŋ sumyak hĕlaṙnya n kinirigakĕn ikâǥāṣa muntab dilaḥnya,sumyuk tan kāwaran dṛĕṣṇya kadi dinukakĕn yan tumandaŋ sakêŋ doḥ,kāṇḍĕg katrĕn dinuk de saṅ aja linud irêŋ cakra puṅgĕl gulūnya,perat sok raḥnya saṅkêŋ ḍaḍa nika kawutaḥ mrĕm tibâdoḥ gumĕntĕṙ*152:2:961*

ṅhiŋ saŋ hemāṅgadâmriḥ mrih apulih i luyuk saŋ susenā katampĕk,sāmpun kempun sinimpĕn bala saṅ aja paḍa krūra kedran kawuṅkus,syuḥ tan sārā sa hemāṅgada mati tinĕḍak bĕntar alwaŋ salakṣa,kāry-aṅlīlā narendrâmanahakĕn irikaŋ sāgarâtyanta rodra*152:3:962*

śīǥra rwabnyâṅgaluntaŋ gaganacara lĕpas māmpuhan matrigañca,lĕmboranyâṅlayaŋ kāƀinawa kadi gunuŋ sewu māliḥ marampak,sumyūk adrĕs tumĕmpuḥ ri saṅ aja kawaluy de ni göŋ niŋ kaśaktin,mawrĕg luṅhâstra de hyaŋ baruṇasuta kaṛĕṣṇya n hilaŋ tan paśeṣa*152:4:963*

saŋ pāṇḍyâmaḥ gunuŋ sāhasa tĕka rumahab de ni göŋ niŋ kamānan,sākṣāt guntuṙ sakêŋ paṙwwata tumurun atūt lwaḥ juraŋ duṙggamâjro,mātaṅga mwaŋ raŧa lwiṙ watu gumuluṅ apan tan pararyan lakunya,krođâmĕṇṭaŋ laras saŋ praƀu mamanahakĕn bahni saṅkêŋ samudra*152:5:964*

lumrā riŋ dik widik teja nika saha panasnyâṅgĕsĕŋ saṙwwawrĕkṣa,sakweḥ niŋ meǥa mĕṇḍuŋ pinaṅan ika huwus hĕnti lāwan gĕlapnya,lwiṙ jihwānya ŋ mahāmrĕtyu dumilata narendrātmajâtyanta rodra,saŋ hyaŋ kālāgni muṅgw-î naraca saṅ aja maṙmmanya mātîŋ raṇāṅga*152:6:965*

<basantatilaka>:153 
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓ = 14

^saŋ pāṇḍya soṙ titih alaḥ malayū tinaṅkis,wadwā nirâlara hilaŋ kahalâwrĕg alwaŋ,Āpan siliḥ praṅ arĕbut hawan ahrit ewĕḥ,wadwā nrĕpātmaja maluy sakarĕŋ mararyan*153:1:966*

saŋ saptarāja sumahab saha ƀrĕtyamantrī,sāmpun sirâṅhabĕtakĕn đwaja śīǥra maṅkat,saṙ sök prawīra gumuruḥ kadi sāgara rwab,lwiṙ siṅha sāṙwwuda paḍâkrak asiṅhanāda*153:2:967*

wīrâtyan iŋ wani hinatyan inĕṇḍĕm ĕṇḍĕm,Agyâpraṅ aṅgĕtĕm atön maṅusap lĕṅĕnya,mwaŋ saṙwwasañjata nikā milu haṙṣa riŋ praŋ,paṅliṅganâṅiṅis iṅis kumĕñaṙ wajanya*153:3:968*

hamham tĕkâmanah añakra bubak sakāmbaḥ,rodrâmupak cĕṅĕl amūk arĕbut kasiṅhan,len taŋ paḍâpapatihan kuḍuwak paḍâkre,saṅhāra kātĕkan i rūpa nika n karĕsrĕs*153:4:969*

śūrâmĕrĕḥ kadi surat tĕkap iŋ kaśūran,kontanya kādƀuta sahasra kuwuŋ kuwuŋnya,Asraŋ kĕtug ni panutugnya ḍaḍap gumĕntĕṙ,himpĕṙ praƀāwa ni musuḥnya pĕjaḥ kapökan*153:5:970*

munduṙ bala nrĕpatiputra tinūt cinakra,Awrā rinampak inirup pinanaḥ ginaṇḍi,ndātan wĕdîŋ panah atip kadi meǥa mĕṇḍuŋ,tahw-âhudan hudan i mađya niṅ astrawaṙṣa*153:6:971*

wadwā narāđipati sāhasa tan panaṅgĕl,śāṙddūla śakti pinakāgramuꝁêŋ kasiṅhan,mañjiŋ marêŋ pakĕkĕs iŋ wunuhan tĕkâmraŋ,tan sāra hĕnti satĕṅaḥ rinakut kadi bras*153:7:972*

kagyat winūk pinĕgatan tinalaṅkup awrĕg,tiṅgalnya sañjata raŧâśwa sahasra saṅꝁya,kedĕṙ gajaḥnya rinubuŋ dinudut śinūla,lwiṙ waṅkay iŋ walaṅ inīrakĕn iŋ sĕmut baŋ*153:8:973*

saŋ saptarāja kadi saptasamudra muntab,de niŋ kamānawiƀawan pinakaswaƀāwa,maṅsö sahâśwa raŧa wāhana meru tulya,Apwī sakêŋ panah irôjwala mumbul umbul*153:9:974*

meǥodayâmaḍĕmi sakṣaṇa tan paśeṣa,saṅkê panaḥ nrĕpatiputra lawan halisyus,mĕtw-âmusus musus anūb raŧarĕṅga kabwaŋ,lāwan gĕlap makasulambĕr anambĕr aṅgyat*153:10:975*

saŋ saptarāja saha ƀrĕtya rĕbaḥ katampĕk,bĕntaṙ winūk saha gajâśwa raŧâlah awrĕg,guntuṙ prawīra kumusuḥ katĕḍun marêŋ lwaḥ,himpĕṙ gunuŋ pituṅ atus rĕbah iŋ samudra*153:11:976*

saŋ saptarāja kabĕlĕt wĕkasan sirâdan,rĕp sy-andakâwak aśarīra liman sawrĕnda,saṅkê panaḥ nira mijil tĕkap iŋ kasidđyan,wuntu ŋ naƀastala lawan prĕŧiwī kasĕṅkö*153:12:977*

śīǥrânurumbunuh amūk ri narendraputra,Atyadƀutâlimunan iŋ gaganāntarāla,mĕttâṅuliŋ kadi gunuŋ kumukūs umaṇḍĕm,saŋ saptarāja humuṅ atry-asurak gumĕntĕṙ*153:13:978*

de niŋ maṅadwakĕn apiṇḍa tĕkap niṅ apraŋ,Āh āḥ mati sy-aja mulat muliṅā kaṅelan,kedran kawuṅkus i tĕṅaḥ kalulun kapĕṇḍĕm,nā liŋ nirâṅgĕtĕm atön dan asiṅhanāda*153:14:979*

kāla nrĕpātmaja n inambulan iŋ gajendra,Eṅĕt sirâmanahakĕn śara hastiśikṣā,meww-îwu hĕnti mati śīǥra parĕŋ tumĕmpĕk,himpĕṙ namuk tinĕpak alwaṅ atambĕh akweḥ*153:15:980*

riŋ sakṣaṇa nrĕpatiputra kumöl ayoga,saŋ hyaŋ smarāntakaśarāgni mijil sakêŋ hrū,śīṙṇna ŋ gajaḥ ginĕsĕṅan paḍa ƀasmiƀūta,lumrā hawunya kumutug baṅun anđakāra*153:16:981*

krođâṅayat śarawarāgni narendraputra,Āpan musuḥ nira suđīra mahāpraƀāwa,maṅsö paḍâṅlĕpasakĕn śara nāgapāśa,tapwan tĕkâpan awilĕt pinĕgat nirêŋ hrū*153:17:982*

saŋ saptarāja paḍa śakti widagđa riŋ praŋ,wil krūra dꜽtya pamanaḥ nira sewu lakṣa,krođâmupul sĕmut amūk ri narendraputra,himpĕṙ grahâṅhibĕki rāt marĕbut śaśāṅka*153:18:983*

siṅhaprawīra saṅ ajâṅayat astra śakti,ḍaṅṣṭrā niṅ antaka minuṣṭi huwus minantran,dewātmakâmawa gadāyuđa mĕtw-arampak,mawrĕg pĕjaḥ silih idĕk para dꜽtya mukṣa*153:19:984*

An maṅkana praṅ ira tan hana sor awantaḥ,maṅsö nrĕpātmaja lawan naranāŧa maṅsö,tĕmpuḥ ni sañjata nirâpagut ātirodra,himpĕṙ gunuŋ madu gumĕntĕr inadw-atĕmpuḥ*153:20:985*

liṇḍū bĕlaḥ ƀramita ƀūmi nikaŋ raṇāṅga,mwaŋ saptapaṙwwata kadînayun agrah olaḥ,pātāla sapta kadudut kagiriŋ kagiṅgaŋ,nya ŋ saptasāgara katumpĕk arok bañunya*153:21:986*

kweḥ niŋ pĕjaḥ saka salakṣa sahasra wrĕnda,len taŋ paḍâmĕkasi jīwa humūṅ aṅohan,meḥ matya maṅrĕguṅ ikaŋ gajah asriṅ aṅgro,Abyūran iŋ ruđirasāgara kombakan ṙyyak*153:22:987*

mātaṅga len turaga nūsa nikâṅalimbuŋ,saṙwwāstra kaywan ika śīṙṇna marok đwajâkrĕp,ṅkāna ŋ prawīra marĕbut ꝑala niŋ kasiṅhan,wetnyâlĕyö kasidĕkuŋ sidĕkuŋ siliḥ praŋ*153:23:988*

ṅkānê pasiṙ pasir ikā naranāŧaputra,Apraŋ lawan ratu kawīśwara riŋ palambaŋ,hrū muṅgw-i kaṙṇna nira piṇḍa tanaḥ kasumpiŋ,tapwan warĕg praṅ alaṅö lagi kombakan raḥ*153:24:989*

rudrāyuđāgni pinasaŋ naranāŧaputra,duṙggānalâdƀuta mijil pamanaḥ narendra,trus riŋ laṅit dilah ikâsĕmu meǥa bahni,lumrâwilĕt latu latunya mahāsurâkrak*153:25:990*

prodƀūta kātara dahat patĕmunya kāliḥ,maṅkin tĕkê ruhur aṅambara kaprahāran,saŋ hyaŋ śiwāṙkka kasuban pan asoṙ sirâgyaŋ,luṅhâhawan kuda lumiṅsir adoḥ maṅulwan*153:26:991*

widyāđarī saha wimāna sumaṅgrahâkweḥ,muṅgw-î tawaŋ wruh irikaŋ wani wāni riŋ praŋ,dukduk hayunya sinahāyan iṅ ambĕk ahyaŋ,haṙṣâmapag ri para wīra pĕjaḥ kapökan*153:27:992*

sāmbĕk niṅ onĕṅ alawas tinĕkan rarasnya,kāmīrasâyam ayamanya sĕḍĕŋ ƀinukti,tan lot đumāraṇa panas nikaṅ agnibāṇa,luṅhā lawan priya nikā suꝁa rāmya māṙgga*153:28:993*

saptaṙṣi dewagaṇa guhyaka sidđa sidđa,Anrik hanêŋ gagana sāṙwwuda riŋ sapaṇṭa,göŋ niŋ praṅ adƀuta ya hetu nira n panonton,milw-âsurak nĕhĕr aṅadwakĕn akrak ahyā*153:29:994*

luṅhā muwaḥ kapanasan paḍa tan hanâṅheṙ,saŋ nāradâsyaṅ aṅuhuḥ ri narendraputra,Ꜽ putra toḥ bapa wulat ndak apintakāsiḥ,hrūntâgni śakti paḍĕmĕnta sihanta ri hyaŋ*153:30:995*

mwaŋ paṅrĕṅökw-i kita yan pinakāntaśāpa,de saŋ priyambada sĕḍĕŋnya gajendrarūpa,kāruṇya māsih amalĕs ri waluy nira hyaŋ,saṅmohanêkaṅ inajinta kĕnoḥ parīkṣan*153:31:996*

An maṅkanôjar ira śīǥra narendraputra,mārāđanâmrĕta sinrĕṣṭi ri tuŋtuṅ iŋ hrū,sumyuk sakêṅ awaṅ awaŋ kadi riŋ paṅipyan,đwasta ŋ śarânala paḍĕm paḍa ƀasmiƀūta*153:32:997*

saŋ saptarāja paḍa śakti parĕŋ tumandaŋ,kapwâṅhudan hudani sañjata bāyubajra,Atyanta tan paṅupamê saṅ ajâpan anwam,muṅgw-iŋ raŧânudiṅi wākcapalâwalepa*153:33:998*

Ꜽ rājaputra mapa tâṅĕn aṅĕnmu maṅko,Āpan huwus wruh aku yan kapalaŋ manahmu,trĕṣṇan purihmu ri huripmw-apan anwam awri,nā pādukaṅku pakacāmana sambahĕmwa*153:34:999*

nāhan wuwus nrĕpati senaka ri twas apyak,pāruṣyaśabda mada tan wruh i śakti niŋ len,krođa nrĕpatmaja sumöṅ i muꝁa ŋ kamānan,saƀyâṅucap sahur irâtĕhĕr aṅdĕdĕl twas*153:35:1000*

sanwam nwamaṅkwa n aku siṅhakula prawīra,tak nāgatêṅ atuha tiṅhali demu maṅko,sakweḥ ni sañjatamu tan hana paṅgaritnya,byakta n pacuṇḍaṅ i bapaṅku kabeḥ kabehmu*153:36:1001*

nā liŋ narendrasuta śakty-aṅayat warāstra,saṅmohana smrĕti nirêŋ kṣaṇa n ekacitta,nidrâṅaweśa sumaput ri lĕpas nikaŋ hrū,mrĕm saŋ watĕk ratu huwus kĕna tan pasāra*153:37:1002*

sāmānya peka rumuhun para taṇḍa mantrī,mātaṅga matta turagâṅrĕpa tan wri rātnya,mūṙcꞓâturū kadi tasik wwaṅ ikaŋ raṇāṅga,mombak raṅin gajah aǥaṇṭa karaŋ liman ya*153:38:1003*

sāmpun jayêŋ raṇasaƀā naranāŧaputra,saŋ saptarāja kadi māti parĕŋ katurwan,tĕkwan huwus kacuriṅan rah i tuŋtuṅ iŋ hrū,yêkā siluŋluṅ ira yan kaparājayêŋ praŋ*153:39:1004*

saŋ hyaŋ sirâjaya jayêŋ gaganāntarāla,mwaŋ puṣpawaṙṣa tumibā kadi kasturi mrik,prīty-âdara nrĕpatiputra sināđukāra,sāmpun maṅañjali sahaṙṣa nĕhĕṙ tumĕṅhā*153:40:1005*

<jagadđita>:154 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^sāmpun byakta kacakrawaṙttyan i nrĕpātmaja ri huwus irâmarājaya,nora lwaŋ nira pūṙṇna maṅkana sasañjata nira kadi ṅūni dug siṅī,sakweḥ niŋ bala śūrasaṅǥa humatuṙ paḍa maṅarahakĕn lumampaha,maṅkat śrîndumatī lawan nrĕpatiputra paḍa suꝁa makālihan raŧa*154:1:1006*

tiṅkaḥ tiṅkah i de nirâpraṅ inucap winarahakĕn irê suputrikā,mojaṙ śrîndumatī wagus kita kakâpa hamĕṅan ikanaŋ watĕk ratu,rakryan yêki panahkw-amuṅwakĕna tan dadi wiꝑala lĕpasnya riŋ musuḥ,saṅhārāstra wimohanāꝁya paṅalaḥ pinakakajayaśatrun i ṅhulun*154:2:1007*

nāhan liŋ nrĕpaputra rakwa tadanantara nrĕpati parĕŋ sirâwuṅu,mwaŋ mantrī saha ƀrĕtya wāhana turaṅga warurutĕn aṅob ariṅguṅan,Eraŋ de ni kahīnakāyan ira tucꞓa kacuriṅan alaḥ sirêŋ raṇa,ry-antuk saŋ praƀu tan kaŧākĕna kunĕŋ nrĕpasuta sira waṙṇnanĕn muwaḥ*154:3:1008*

sāmpun mintar adoḥ laku nrĕpatiputra manĕmu haraṇān ḍusun ḍusun,piṅgiṙ piṅgir ikaŋ hĕnū pakapasan pakalayaran apaṇṭa tan parok,Ewĕḥ tan satinūtakĕn rupit ikāṅ aṅiwa hana nĕṅĕn paḍâgĕnĕt,tan tuṅgal kasasaṙ humuŋ silih uhuḥ kapasah asahuran siliḥ taña*154:4:1009*

duṅhus niŋ palapat kahundul aruhuṙ kabuyutan alawas kinatwaṅan,pañcâṙṇnik winĕlaŋ sakanya pinakolul ika tawiṅ ikā hibĕk parab,wwaŋnyâkweḥ mapupul hanâṅiduṅakĕn ri gaway ira nareśwarātmaja,lantuŋ mambw-awaṅînasū nika ginanti saha caru sinaṅgaran hañaṙ*154:5:1010*

ṅkānê soṙ talagâhĕniŋ hana buyut buyut iwak arĕbut walaŋ tibā,piṅgiṙnyênasaban paras hawan ikā siniku siku hinambalan watu,raṅrö kaywan ikā lawan kĕpuh agöŋ jaha wijah asĕkaṙ lawan winöŋ,Akweḥ sĕñjaṅ ikâjajaṙ hana kawadwan ana kalanaṅan dinudwakĕn*154:6:1011*

meḥ meḥ rwaŋ puluhaŋ kulĕm lawas irâṅhinĕp i huwus irâpraṅ iŋ hĕnū,prāptêŋ ŧāni ḍusun kaḍatwan iṅ usāna parawaśa rinampak iŋ musuḥ,piṅgiṙ niŋ talagâwukiṙ wukir anak patani nika manumpak aṅlĕnaŋ,ṅkāna śrī naranāŧaputra maṅĕnaḥ kakawin ulih irâṅdadak dadak*154:7:1012*

<wikrĕti>:155 
⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓ = 23

^dinĕlö ku jinarumanan iṅgut iŋ halis i kāla nika wahu mijil,Awuyuŋ miṅay anirirakĕn susup susup ikâsana nĕhĕr ahidu,Irikâkw-amĕgati turidaṅku tan wani mulat muwah i muꝁa nikā,sahajâṅhuripakĕn atukup tukup ri pawahinku kadi kaluputan*155:1:1013*

<jagadnāŧa>:156 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^tĕwĕknya n inalap ni rena nika tan tahu katĕmu gĕnĕp tigaŋ tahun,lipuṙ turida ni ṅhulun mari rimaŋ sinapihan i lawasnya tan katon,kaŧañcana kapaṅgih iŋ yaśa lawan panuluyan iriyâṅdadak lumuḥ,pĕpĕt pĕpĕt ikā ya ta n pinahaliṅsya nika ri paṅawenya ri ṅhulun*156:1:1014*

<jagadđita>:157 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^nāhan wastu ni de nirâṅikĕt ikĕt winĕkasakĕn irêrikaŋ yaśa,prajñā śrîndumatī sirâmaca kapintiga tama tumurun sirâduluṙ,pawwat niŋ para pora tan papĕgatan tinĕmu nira sumaṅgrahêŋ hawan,secꞓecꞓā hanan aṅhinĕp sira hanan lumaku ri wijil iŋ niśākara*157:1:1015*

sāmpun rakwa gĕnĕp salek lawas irêŋ hawan asuꝁa suꝁan dudū gawe,lok niŋ māṙgga pasiṙ wukiṙ tinutakĕn lamakan ira macaṅkramâṅlĕṅĕŋ,ry-âyođyānagarī katon hada hadā ni dilah i gupuranya mās maṇik,saŋ hyaŋ sūṙyya niśākarêṅ udayapaṙwwata paḍa nira kewalâhalĕp*157:2:1016*

wrĕtta śrī naranāŧaputra katĕkê nrĕpati raǥu lawan nareśwarī,An sāmpun sira labđakāṙyya ri widaṙbƀapura mamĕnaṅ iŋ swayambara,mwaŋ ry-âlaḥ para nāŧa riŋ praṅ aharĕp rumĕbuta naranāŧaputrikā,haṙṣa śrī parameśwarī makamuꝁa nrĕpati tĕhĕr akon anuṅsuṅa*157:3:1017*

wwaŋ ri jro paḍa muṅgah iŋ paṅuṅaṅan rumĕṅĕ rĕṅĕ hanan siliḥ pĕḍĕk,Agyā gyān hana tan tulus sipat ikânahĕlay apan alaḥ girahyasĕn,len taŋ strī malajĕŋ wagĕd wagĕd anaṅga susu nika sinaṇḍuṅ iŋ saꝁī,Akweḥ mādĕg adan tapiḥ mirir iniṙ nika nĕhĕr akaluŋ kaluŋ sabuk*157:4:1018*

strī ry-âyođyapurī parĕŋ mijil anuṅsuṅ ahayu kadi paṅjrah iŋ sĕkaṙ,ndan budđinya kaḍaṅhanan raras i denya mulat inuparĕṅgan iŋ guyu,rūm niŋ strī ri widaṙbƀarājya kadi pālĕman i hayu ni rūpa niŋ rakĕt,Aśrī denya mawâmbĕk abwat atĕrĕḥ tumiru tiru manaḥ suputrikā*157:5:1019*

Akweḥ rājasutā ry-ayođyanagarī mada makapaṅayāya rūm nikā,maṅgĕḥ rūpa nira n panampikakĕnê nrĕpawaraduhitā n pinaṅkwakĕn,maṅke n wruḥ ri halĕp narendratanayā kawĕdi wĕdi ni rūpa niŋ ratiḥ,mrĕm tan löŋ kadi wintaṅ iŋ wĕṅi katon akucĕm i kĕñar iŋ niśākara*157:6:1020*

miṅgut piṇḍa nikaŋ kaḍatwan i sĕḍĕŋ saṅ aja tĕka lawan suputrikā,Āpan kādƀuta siŋ sapolah ira kāƀinawa ri haliwat nirêŋ lĕbuḥ,sakweḥ kweḥ para taṇḍa söḥ parĕṅ anuṅsuṅ i sira paḍa haṙṣa gaṙjjita,Abyūṅan kumisik garantuṅ ira rāmya kadi papagut iŋ ṙyyak iŋ pasiṙ*157:7:1021*

ṅhiŋ dewînalĕm iŋ mulat syapa ta taṇḍiṅa nira liṅ ikânulus dahat,yadyan sewu purī pametana mamaṙppatana hajĕṅ ira ndatan hana,strī sāmantasutā paḍâhyaṅ araras ndan arada kapalaŋ tiniṅhalan,byakta śrîndumatī pakapraƀu nirêŋ śayana pisaniṅū katampika*157:8:1022*

nā liŋnya n paṅalĕm katuhwan apa tan hana kadi sira ratnakanyakā,Āpan saṙwwa sĕkaṙ suganđa makanāyaka pĕnĕd i raras ni rūm nira,lāwan mađya nira pramāṇa ri kĕlab ni lĕmĕs ikaṅ aśokapādapa,śrī śrī niŋ muꝁa śudđa pūṙṇna gumawaŋ tuhu tuhu ratu niŋ niśākara*157:9:1023*

sāmpun śrī naranāŧaputra kalawan nrĕpawaraduhitā marê dalĕm,ƀakty-ânĕmbah i jöŋ narendra raǥu karwa nrĕpatimahiṣī sirâpupul,budđi śrī parameśwarī makamuꝁa nrĕpati suꝁa tumon anak nira,prajñā śāstrawit iṅgitajña wani śakti lituhayu dumeḥ sirâsiha*157:10:1024*

śrī dewîndumatī kinon marĕka de nrĕpati raǥu kagöṅan iŋ suꝁa,lāwan śrī parameśwarī sira makon marĕka nĕhĕr aṅol sirâsĕgĕḥ,pāman penan awās marâṅgĕh ira de saṅ ahayu paḍa sūṙyyawaṅśaja,wet niŋ haṙṣa lumuḥ sira n marahakĕn pakadaṅan ira riŋ nrĕpātmajā*157:11:1025*

sĕmbaḥ śrī naranāŧa ƀoja ri narendra raǥu winaca maṙmma riŋ rasa,An dewîndumatī kaśudđyana pakānak anaka nira nitya kāsy-asiḥ,rājaswâdƀuta rājayogya maṇirāja pahula nira muṅgu riŋ raŧa,kesî sĕmbah ira pramāṇa gumĕlaṙ hinaturakĕn irê nareśwara*157:12:1026*

budđi śrī parameśwarī suꝁa lawan nrĕpati raǥu tumon anak nira,An poliḥ maṇik iŋ kaḍatwan i widaṙbƀa saꝑala sira rājakanyakā,tĕkwan kapwanakan paḍâparĕk ikaŋ pakadaṅan awilĕt karaṅkĕpan,boṅgan rūpa nirâhañaṙ hañar amantu saparan ira tan kasaḥ tumūt*157:13:1027*

budđi śrîndumatī rĕsĕp makabapebw-i sira puji puji n kināsihan,byātītan salawas nira n tĕka paḍâsuꝁa suꝁan aduluṙ macaṅkrama,mary-onĕŋ ri widaṙbƀarājya tuwi rāka nira sira marĕk manuṅgayap,ry-âyođyānagarī jugâṅinaki de ni sih ira ri nareśwarātmaja*157:14:1028*

sakweḥ niŋ makapuṇya rāga nira riŋ nrĕpatisuta paḍâṅhiḍĕp smara,sāmpun rakwa sinūkṣma riŋ pahula mās maṇi rajata suwastra kasturi,Aṅkĕn māsa silib silib wwaṅ irikaŋ wĕṅi pinaran irêŋ paḍaŋ wulan,wāwaŋ mātra karĕṅwan iŋ taṅis arūm winisikan ira māsku cĕp tuhan*157:15:1029*

māliḥ tan tĕka saprahāra ri huwus niṅ ulah aṅalih asriṅ iŋ tilam,maṙmmâṅdūmi karāsikan wruh i harĕp harĕpan iṅ aharĕp halĕmbaṅĕn,rakryan saŋ pinakādipūṙwwa niṅ amūṙwwa kataruṇan irêŋ pasaṅgaman,kañcit moǥa kapaṅgih aṅliga ligā kinisapu nira sāhasâwuyuŋ*157:16:1030*

<jagadnāŧa>:158 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^kakâja winaliṅku tan wruha kitâṅlwaṅa turida ni rāga ni ṅhulun,hanânak anakanku ketaka miṅiŋ sahaja tan inakunta rakwa ya,putiḥ siki kaduṙyyaśaśruti wawaŋ katalu sagalakanta tak wĕdi,manaḥku wani tan surud pwa ya tat antu kita ya karaṇaṅku tan rara*158:1:1031*

Ahum yayi saliŋta māsku n awuyuŋ sapaṅucapan i māsku lampunĕn,ṅhulun yayi turuŋ wĕnaŋ maṅawayuḥ rumatakĕna wilāpa ni ṅhulun,ya hetu ni kakanta tan wĕnaṅ asiḥ lĕwu marika sih i ṅhulun yayi,hĕlĕm ṅhulun atĕmwa māsku kalawan kita ratakĕna haywa saṅśaya*158:2:1032*

paran tiki dumeḥ kitâṅucapa maṅkana dali dalihanta keraṅan,katon aṅawatāra denta tan asiḥ pati pati parihāra tan padon,tahâkw-alara denta yan kadi kadaŋ haji para kulaputra kāsy-asiḥ,kita pwa ta bakal ratu syapa ta tan kapanasana hatinya kinwakĕn*158:3:1033*

waliṅkw-asisinahwa tan wĕnaṅa miŧya kita ri rasa ni pralāpita,Apan kita sinamƀawâṅadĕga ratw-aṅalilirana kapraƀun haji,Ujaṙtta kita tan paṅakwa lĕpihanta nĕhĕr aśapaŧâṅdilat laṭi,Adalka kita tan panampa ri laraṅkw-apuji puji kita n tuhan tuhan*158:4:1034*

tuhanku yayi ni ṅhulun wruh aku yan kita mujarakĕna ŋ salaḥ kĕna,tuhun palaku ni ṅhulun siha ni māsku tumutakĕna budđi ni ṅhulun,rahasyan ibu polah i ṅwaṅ apa tan wuruṅa kahaturê nareśwara,huwus kaka huwus nahan wuwus ira n winuwusan akĕcap miṅĕl miṅĕl*158:5:1035*

taṅeḥ yan ucapĕn paganti saṅ amālihi prĕman i narendraputrikā,paḍĕm pamanas iŋ smarānala ri budđi nira siniram iŋ karāsikan,nrĕpātmaja sirâmrih aṅlih amĕkul mĕkul amĕkasi turwan iŋ tilam,muliḥ sira bisâpi sāđu kanin iŋ jaja kakuku kinampu kampuhan*158:6:1036*

<wisaṙjjita>:159 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20

^jāti nikaŋ caritêṅgal aṅucap adawā n hiḍĕpĕn ri hati,śrī raǥu wrĕdđa sirâṅlwasi suꝁa ni pamukti nirêŋ nagara,Indriya tan wĕnaṅ iŋ wiṣaya ri sira niṙ pakönanya kabeḥ,kady-asalin rasa tan parasa wirasa salwir ikaŋ wiṣaya*159:1:1037*

hetu nirâsrah i kapraƀun ira ri narāṙyyasutêŋ pasaƀān,kādƀuta de niṅ aṅastwakĕn i sira samâhalĕpêŋ nagara,saŋ ratu nora parāṅmuꝁa sahana nirâwĕdi sāmpun anūt,śrī raǥu paṇḍita walkalađara magawe patapan riṅ alas*159:2:1038*

yāwat alas ƀaya duṙggama paṅulilan iŋ mrĕga siṅha baroŋ,yan sinusuk patapan tĕkap ira paramaṙṣi saƀā wĕkasan,tonĕn ikaŋ wana śūnya tinaruka saṅ uttama niŋ karatun,lwiṙ suraloka tĕkânurun iṅ acala rāmya katon ahalĕp*159:3:1039*

saŋ hulu kĕmbaṅ anak wĕsi haji sira milw-anadin wiṣaya,tan tuna riŋ pariƀāṣa sira dahat alĕp nira yan paṅucap,Āpan inuttama tuwy-apatih atiśayâdƀuta wīṙyya nira,tan hana śeṣa niṅ ambĕk aruhur i huwus niṅ aḍampa wuluŋ*159:4:1040*

kweḥ nira saŋ ƀawika prakaśita milu wikw-anusup riṅ alas,ƀakti tuwin katĕkan tuha masa niṅ awalkala nora hineṙ,gīta lawan kakawin binisa pinakacaṇḍi nirêŋ nagara,māywan akīṙtti palambaṅ amanis alaṅö hibĕk iŋ patani*159:5:1041*

wuṅkuk aṅambĕkakĕn kawi milu kawilaŋ kawi wikw-alawas,saƀya jitākṣara hāsyakaraṇa pinakādi ni kawruh ikā,lumbu waluḥ hajujöŋ rasa ni manis i lambaṅ ikā rinasan,ṅhiŋ rwa tiwas dumadak lagi winaca wacâṅrahatîṅ amaca*159:6:1042*

<kilayu anĕḍĕŋ>:160 
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22

^wikw-âpa ta ṅaran ira saŋ tamuy pili piliḥ wiku nagara sira,Akweḥ marĕk i sira maliŋ maliŋ rusi rusit kinahatakĕn ira,dondonan inucap ira rāmya rāmya niṅ aṅĕṇḍĕki turuṅ inucap,yapwan binuru sinulagaḥ luput liṅ ira soṙ saꝑala niṅ alayaṙ*160:1:1043*

heman wruh aṅaji sira tan palokika sadā marika wiku haji,prāyâpi lupa kadi lamuṙ sināpa dumadak sira malĕs ataña,kastryan pwa ta marĕk atĕkĕn tĕkĕn sira nĕhĕṙ lumaku ginamĕlan,de niŋ hyun ira pinakaśaṅꝁapāṇya tumuhâpi pikun api lupa*160:2:1044*

<wisaṙjjita>:161 
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓ = 20

^yeki palambaṅ ira mpu tapa tucapa rāmya nikaŋ patapan,wāṇḍira sāmpun agöŋ pinakasaƀa saƀā para śiṣya lanā,campaka tañjuṅ aśoka pinatiga tinumpyatak iŋ harĕpan,bwat halu piṅgir ikaŋ talaga ri harĕp iŋ gupurâṅharĕpi*161:1:1045*

sāmpun awās paripūṙṇna sahana hana niŋ waṅunan hinĕduk,bapra lumaṅkuṅ ikaŋ patani jamur alaṅw-aṅuṅaŋ pasisi,tal tirisan pinakādi ni tuwu tuwuhanya huwus pinahat,saŋ para śiṣya paḍâṅigĕl aṅiduṅ i kāla nikaŋ tutuban*161:2:1046*

wet ni lawas naranāŧa lumaku wiku muṅgw-irikaŋ patapan,māṙ kumĕtĕṙ sahana ny-awayawa ni śarīra nirâṅlĕwasi,rūkṣa samāpta ni tĕṅran ira paṅanumānan ira n pĕjaha,kewalatattwa ginĕgwan ira pamariśudđa nira n lĕpasa*161:3:1047*

<sragđara>:162 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓ = 21

^sāmpun swaṙggasŧa rājaṙṣi saṅ aja winaraḥ māṙ gupe twas nirâṅrĕs,dadyâṅganyâhaṅan tan sapira lara nira n kantuna śrī sudewī,byakta pwâkālihan maṇḍyuṣa sira sahawan mantuk iŋ swaṙggaloka,tan pātma śrī narāṙyyâja winiđi pinĕgat siḥ nirârāma rena*162:1:1048*

Eṅgal mary-âlarâpan wihikan i purih iŋ janma riŋ maṙttyaloka,An tan sŧitya ŋ śarīrânut i hala hayu niŋ kaṙmma tan sāh aṅinte,śꜽwaṙṣy-akweḥ ḍatĕŋ maṅgĕsĕṅi śawa mahaṙṣînutus śrī narendra,byātītan ƀasmi rājaṙṣi Inañut i tĕṅaḥ niŋ tasik śūnya rāmya*162:2:1049*

sāmpun līlā manaḥ saŋ praƀu mari siwuhĕn kewalâṅgöŋ kapūjān,mānak tuṅgal prasidđa hyaṅ atanu maśarīrâtĕmaḥ rājaputra,Anwam prajñā sirâpañji daśaraŧa huwus kaprakāśêŋ triloka,wahw-âṅajy-âhiḍĕp wruḥ ri samaya ni rusit niŋ đanurwedaśāstra*162:3:1050*

<jagadđita>:163 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^saŋ mambaŋ kawidoṣa karwa jayawaspa suꝁa manĕmu wīṙyya de haji,sedĕmpaty-aduluṙ marĕk silih asiḥ tumĕmu ꝑala nikâmalaṙ malaṙ,sojaṙ saŋ praƀu kewalôjar ika siŋ sawacana nika śabda saŋ praƀu,wet niŋ sāmpun anĕmwakĕn kahulunan satirun iṅ amalaṙ tuhan tuhan*163:1:1051*

Ekacꞓattra narendra saŋ para ratu praṇata paḍa wineh anugraha,Icꞓā nora kasaṅśaya prakaśitêŋ triƀuwana sira digwidikjaya,đaṙmma kṣatriyađaṙmma pinrih iniwö nira pamahayu đaṙmma saŋ wiku,mwaŋ taṙ kewĕhan iŋ giṇâmayuṅi rāt sakala tuhu tuhu prajāpati*163:2:1052*

śrī dewîndumatī lawan saṅ aja tan bĕsur aṭika ṭikan sirâlawas,śrĕṅgārātmaka rāsikâṅdadi manuṣya sira pinakamaṅgalê dalĕm,hyaŋ niŋ saṅgama pāwak iŋ paṅĕsah iŋ śayana sakala janma niŋ rĕṅiḥ,siḥ siḥ jaṅga wĕlas harĕp sah ira saṅsaya lumuṅ awilĕt paḍâlaṅö*163:3:1053*

<jagadnāŧa>:164 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^gĕrĕḥ wruh i masanya rāmya sinuluḥ dulur i raras i ganđa niŋ sĕkaṙ,ya hetu nira lālanâmĕṅ amĕṅ iŋ taman aṅĕnĕs akālihan kĕmul,Adoḥ kahiḍĕpanya de ni pĕluk iŋ hawan i siluk ikaŋ latāgrĕha,hanâmbĕk ira mampirâpan asĕnĕt wulat ira muliṅânahā nahā*164:1:1054*

smarāśrama tĕkânurun sawaṅ ikaŋ taman aparimitêŋ giṇâlaṅö,hĕbun hana ri campakanya tumitis kadi lĕṅa waṅi rūmnya kāṅinan,lĕbūnya saḍĕk iŋ puḍak kahudanan mrik awaṅi kumukus turuŋ paḍĕt,tinumpyatak arurwa rurwan iṅ aśoka sinalisir i laywan iŋ wuṅū*164:2:1055*

Ikaŋ talaga mesi pahyas iṅ acaṅkrama mahas ahasâṅañut laṅö,susup susup aśoka kombak i tĕpinya kasarakat arok lawan wĕrĕḥ,sare ni kalakānya söḥ salaga niŋ mĕnur anuru nurū sakêŋ gĕluŋ,kasaṅlad i pasiṙ pasiṙnya śawa niŋ puḍak anak anakan hibĕk parab*164:3:1056*

narendramahiṣī lawan saṅ aja madyus akaramas aśokapādapa,paḍêñjuh akase wĕrĕḥ harĕp iṅ endah araras awĕḍak wĕḍak lumut,siliḥ susu susū tĕka ŋ ṙyyak aduluṙ maṅupuk upuk anawwa nawwani,hilaŋ halĕp ikaŋ saroja tĕkap iŋ muꝁa kadi śaśiwimba riŋ bañu*164:4:1057*

ri sāmpun ira mĕntas ahyas asalin jayaꝑala kadi raṇḍi kābunan,rah iŋ ripukulâlah iŋ samara tattwa nika sinuji niŋ surāṅganā,paḍâyugala rūmnya jāti kadi kasturi waṅi nika tan gawe gawe,Amānuṣa halĕpnya mūlya sakaḍatwan ulih iṅ amarājayêŋ musuḥ*164:5:1058*

muwaḥ sira mahas marêṅ upawanānta ri paraṅan arĕs gunuŋ gunuŋ,mahantĕn aṅuṅaŋ kaḍatwan alaṅö dunuṅan ira sinuṅsuṅ iŋ gĕrĕḥ,sĕlā ni paṅ i cāmaranya hawan iŋ kukus asĕmu walantagâṅadĕg,lĕṅĕŋ watu karaŋnya manda tan awās kadi gaṇapati kāmukan sĕkaṙ*164:6:1059*

diṅaryan asalaḥ ri kāsih ira tan paṅisapu pinarĕk pijĕṙ maṅö,palambaṅ inikĕt nirê hati rasanya pinakapamawan putĕk hati,linambaṅakĕn iŋ wilaḥ pupugan esi kakawin alawas huwus lĕbuṙ,linolya rinasan manisnya winiweka winaca waca de nareśwarī*164:7:1060*

<jagadđita>:165 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^rakryan riŋ lĕpihan taṅisku k aṅaraŋ waca lĕburĕn i luḥta yan tama,rĕsku n kawruhana n siliḥ kirim ujaṙ tinĕkakĕn i huwusta medĕman,maṅke n prāpta muwaḥ suwalta sipi wiṣṭi nika katĕṅĕrâmabak puḍak,yadyastun ṅwaṅ apaṅgihâwaka palambaṅ ibu kadi wuruŋ hana ŋ ƀaya*165:1:1061*

rakryan yan priya rakryan aṅluruga māsku tumuta kita muṅgwa riŋ raŧa,tan wismrĕtya kitêŋ tĕgal pacaru luḥ yat atutur i kasiṅhan i ṅhulun,pañjiṅkw-iŋ kakawin taṅis taṅisananta ri hati yak araryan iŋ yaśa,lambaṅkw-îbu wunin rasanya hiḍĕpĕn ṅhulun aṅisapu maṅruwat prĕman*165:2:1062*

<jagadnāŧa>:166 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^nahan rasa nikaŋ palambaṅ alabuḥ saṅ ahayu sira moǥa kasrĕpan,prapañca hiḍĕpan sirê carita niŋ kakawin inayu rāgawādaka,sumaṅśaya ri budđi saŋ praƀu makolah iṅ ulah ika hetu niŋ wiwal,miṅe musapi luḥ nirâṅisĕk isĕk tinañan api kapĕñcir iŋ kuku*166:1:1063*

prahāsana narendra rakwa wihikan ri karaṇa ni wuyuŋ nareśwarī,sumatya ri laṅö nira n paṅikĕta ry-awak ira nĕhĕr aṅdilat pupuṙ,Amaṅkwakĕn ameri luḥ tuhu tuhu n kawi siṅ ulah ira n tĕkâmanis,raras raras i kapriyambadan irâṅhari hari saha luḥ mawoṙ taṅis*166:2:1064*

yayī mapa panĕmwanaṅkwa kadi māsku hayu saꝑala rājaputrikā,yadin susupanêŋ sahasranagara triƀuwana kapana n kapaṅgiha,hyaṅ iŋ kusuma sūkṣma tan wĕnaṅ aṅiṇḍarat awĕdi tumon kitêŋ taman,tulis kanaka tan kĕḍap kadi kapūhan aṅaraṅ alara n sinorakĕn*166:3:1065*

tĕwĕk niṅ akurĕn lawan kita kakanta karakĕtan amaṅkwakĕn laṅö,hirĕŋ siṅ ulah iŋ karas kapana yan paṅalapana rarasta riŋ prĕman,lulutkw-i jarijinta riŋ kapana yan kawaśa taruhĕn iŋ tanaḥ garuŋ,sĕkaṙ pisaniṅūn panampikakĕna n hana kita ri kisapwan i ṅhulun*166:4:1066*

ṅhulun ratu niraṙŧa kady-usaṅ amak ri papaḍa nika sūṙyyawaṅśaja,sih iŋ hyaṅ aṅiriŋ ri siḥta riṅ anāśraya pinupu ri laywan iŋ puḍak,manaḥta kapalaŋ tuhun siha ni māsku pamuhun i kakanta tiṅhali,Unĕṅku ri raras rarasta yayi saṅwa niṅ ajar ajarêŋ wanāśrama*166:5:1067*

Ujaṙ saṅ aja mātra maṙmma rinasan tuna tuna mamĕlas mĕlas harĕp,nimitta ni manaḥ narendramahiṣī wĕdi kaluputanê nareśwara,hilaŋ taṅis irâtĕmaḥ gĕrĕh arūm luh ira sumĕmu riŋ hudan muliḥ,Aminta sĕpah esi de nira mulat kadi mawarah i hĕnti niŋ lara*166:6:1068*

<śiꝁariṇī>:167 
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ = 17

^lipuṙ suṅsut saŋ lwiṙ śaśađara lumiṅsiṙ karĕrĕban,parĕŋ mantuk hinrĕt ni pakusikan iŋ cāmara mure,I siṅgroŋ siṅgroŋ niŋ watu hawan irâlok trĕbis arĕs,siliḥ tuntun ṅkānêŋ juraṅ arupit awwat wwad alĕyö*167:1:1069*

guhā lambuŋ tistis kalĕṅĕṅan ikâwaṙṇna siluman,Asĕp ri jro lāwan sarasija pamūjā mrik awaṅi,kukus lagy-amrĕg tawwan aliwĕran iŋ ketaka mĕkaṙ,bañunyânūt rĕṅkā ni muꝁa nika sumyuk manutupi*167:2:1070*

sudewī līlâpiṇḍa wayaṅ adĕgan muṅgu ri dalĕm,manaḥ saŋ swāmi prīti maṅudaṅ udaŋ santĕn arupit,Anāntwâṅlīlâñumbana kinĕliran wwe kadi jamaŋ,kiduŋ lālityârūm hawan ira muliḥ rāmya tumurun*167:3:1071*

huwus prāptêŋ kalpadruma pinarigîŋ ratna kinaraŋ,turuŋ mampĕḥ sub niŋ hariṅĕt aṅĕbun tūsnya ri jaja,Aganty-aṅdĕmwan dĕmwani muꝁa tan imbā silih usap,gĕluŋ mury-âtöb lāgi pinĕpĕkakĕn mwaŋ karatala*167:4:1072*

<jagadđita>:168 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^An kāmīrasa saṅgamênulahakĕn narapati kalawan nareśwarī,wwantĕn paṙwwata riŋ pasiṙ tĕpi kidul hinĕmukan i kukus niṅ ampuhan,riŋ gokaṙṇna ṅaranya rāmya kahujuŋ saray i suku nikâmĕgat harus,ṅkā n līlâmĕṅ amĕŋ ƀaṭāra mihat iŋ timi wijah aṅalūŋ hanêŋ tasik*168:1:1073*

kāla dyaḥ hariṇī śināpa ri pamiǥna nika tapa madadya mānuṣa,mogâsiḥ wĕkasan dwijaṙṣi trĕṇawindu ri panaṅis ikâmaṅun wĕlas,ndan rakwânta ni śāpa saŋ rĕṣi sĕkaṙ sumanasa hawananya mantuka,ndaḥ yêkī ginawe ƀaṭāra paramāṙŧa karaṇa nika don ikêŋ jagat*168:2:1074*

saŋ saptaṙṣi sulakṣaṇâhalĕp asewa satata sira śuśruṣâguru,ndān aṅhiŋ rĕṣi nāradâṅgupit inuttama tuwi kawi gīta suswara,winwītan lalitâmanis tinĕṅahan raras inapi tinuṅtuṅan laṅö,kālap citta ƀaṭāra mūṙcꞓita saśoka hati nira kalĕswan aṅrĕṅö*168:3:1075*

lwiṙ strī stry-aṙjja kawîṅgitajña para gīta pawulatan i piṇḍa niŋ gupit,ṅkānê tuṅgul ikā sĕkaṙ sumanasênikĕt asĕmu sadak hanêŋ gĕluŋ,kady-ânumpiṅakĕn tanaḥ ri sĕḍĕṅ iŋ tabĕh inĕnah i tambaṅ iŋ waluḥ,mwaŋ kady-âsidĕhâṅrĕṅiḥ rĕṅih i pĕs ni lĕṅĕn ika lanā katiṇḍihan*168:4:1076*

srĕṣṭi hyaŋ madanâtikaŋ sumanasa mrik inalap iṅ aṅin huwus lĕwas,kāry-âśâlara piṇḍa niŋ gupit arūm sawaṅ anaṅis inambilan sĕkaṙ,Akweḥ ṣaṭpada maṅrubuŋ milu katūt humuṅ aliwĕran iŋ naƀastala,saŋ hyaŋ lek alaṅö lumöŋ sĕmu nikaŋ sumanasa ḍumawuḥ sakêŋ tawaŋ*168:5:1077*

haṙṣa śrîndumatī mulat ri sĕkar iŋ sumanasa kadi tan pamatyana, 
Āpan de ni laṅönya kāṅinan amet ri sira katĕmu riŋ pasaṅgaman,ndātan wruḥ sira yan sināđya ya ta hetu nira kahĕnĕṅan pijĕṙ maṅö,ndaḥ yêkī karaṇanya śīǥra tumibā ri jaja nira kasuṅsaṅ iŋ susu*168:6:1078*

ndātan wyaṙŧa ḍawuḥnya māti sira denya tuhu wĕkas i śāpa saŋ rĕṣi,mrĕm tan sāra tibê kisapwan i wulat saṅ aja milu tibā sirâpupul,kāliḥ māti sirêŋ tilam tuhun uđāni saṅ aja wĕkasan sirâṅliliṙ,Akrak taŋ sakaḍatwan aṅgyat adadak taṅis ika ri pĕjaḥ nareśwarī*168:7:1079*

göŋ niŋ duḥka kaƀukti de saṅ aja tan papaḍa wĕkas i tībra niŋ lara,kāla śrîndumatînalap ni sĕkar iŋ sumanasa mulih iŋ surālaya,kāry-aṅhol śawa koŋ pinakpak inamĕṙ tinañan ira tĕhĕṙ pinaṅkwakĕn,rĕñcĕm twas nira hetu niŋ luh aṅasapta kalara lara de nirânaṅis*168:8:1080*

rakryan saŋ lumah iŋ kisapwan ahurip karika kita mĕne n maliḥ yayi,haywântĕnkw-asuwe pĕjaḥ yayi tutuṙ tutur ibu paṅucap kitê ṅhulun,heman māsku śawanta tiṅgalakĕnanta sĕḍĕṅ ahayu kāsih i ṅhulun,maṅkin rūkṣa tuhanku tan patuluṅan dudut aku ta duluṙ duluṙ pĕjaḥ*168:9:1081*

prāṇaṅkw-indumatīṅku māsku pawuṅu ndak amalaku sĕrĕḥ lawan pucaŋ,Aṅgy-aṅgī saha pastikêbu palakuṅkwa muwah i kita haywa tâsuwe,Agyâweha sĕpaḥ sakê waja kakanta yayi ri kita māsku paṅliliṙ,siḥ sihkw-î kita tan pahīṅan ibu sugyan asĕbĕla hatinta yan pĕjaḥ*168:10:1082*

maṅke n tan pakakāraṇa ŋ lara patinta pĕjah i taṅan i ṅhulun kita,t asy-âsiḥ pawaraḥ ri doṣa ni kakanta karaṇa niṅ atiṅgal i ṅhulun,paṅheṙ māsku waluy muwaḥ ri śawa rakryan apa hamĕṅanaṅkw-inaryakĕn,suŋsuŋ wāhu ḍatĕŋ kisapwakĕn anakta si daśaraŧa māsku hĕmbanĕn*168:11:1083*

karwânakta karîŋ kaḍatwan aku denta yayi kadi linad twas i ṅhulun,sambatnya n patañê nimitta ni patinta kawĕlas arĕp aṅgamĕl taṅan,yâṅde syuḥ ni hatiṅku māṙ kapĕnĕtan humĕnĕṅ apĕga tan wĕnaŋ mulat,Aṅhiŋ luḥku lawan taṅisku sahur i ṅhulun ibu ri kĕdö nikâtaña*168:12:1084*

yêkī sambat irânaṅis kasih arĕp kaluputan i pĕjaḥ nareśwarī,maṅgā matya matêṅ aṅölakĕna duḥka pamĕkas ira saŋ huwus pĕjaḥ,maṅke n tiṅhal amaspadākĕn irikaŋ kusuma kasĕlaṅan taṅis nira,de niŋ krođa lawan putĕk hati mijil paṅuman uman irêrikaŋ sĕkaṙ*168:13:1085*

Ꜽ koŋ kĕmbaṅ apaṅkwa ko kuṭila kewala ḍumawuh amatya matyani,denya n tan rujitĕṅkwa ko pĕjahi tâku saha bala sarājya hĕntyakĕn,maṅke ko tumibê jajaṅku ri hatiṅkw-apa karaṇamu tan pamatyani,sākṣāt ko wiṣapuṣpa dadyan i manaḥ niṅ aṅupĕt agawe prahelika*168:14:1086*

lāwan deṅkw-anahā nahā ri dadimu n kusuma tĕmahan iŋ warāpsarī,saṅkêŋ swaṙgga tĕkânurun harĕp aniwya ratu huwus akīṙtti riŋ jagat,ndātan haṙṣa n amaṙwwa hetumu n amatyani ri kasi kasiḥku putrikā,riŋ śūnya n waluyâpsarī marĕka tan sah anilihana saŋ huwus pĕjaḥ*168:15:1087*

nā de śrī naranāŧa mojar irikaŋ sumanasa sĕkar iŋ kadewatan,sakweḥ saŋ rĕṣi śꜽwa sogata kapaṙccaya haji marĕk aṅlawad lawad,mwaŋ ḍaŋ hyaŋ karuhun purohita nareśwara paḍa humatuṙ marê dalĕm,niṙwiǥna ŋ rumöṅö pāwitra ni tāṅis taṅis ira paḍa wrĕdđāpaṇḍita*168:16:1088*

<jagadnāŧa>:169 
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^sĕḍĕŋ tinaṅisan narendramahiṣī lumay awĕnĕs apan huwus pĕjaḥ,taṅis nrĕpati rakwa mātra rinĕṅö nira tuna mamĕlas mĕlas harĕp,nimitta nira n aṅliliṙ tutur irâmuhara wĕlas irê nareśwara,Aṅiṅkin atalaṅkup amwit i nareśwara pĕjaha nĕhĕṙ maṅañjali*169:1:1089*

praƀuṅku huniṅan taṅisku rasa mamwita pĕjaha ri jöŋ nareśwara,hilaŋ manĕ manĕḥta tan tĕmu kaƀaktin ika pahalawö kita praƀu,patikta kawĕlas harĕp syapa wiđin haji tumuta rumakṣa riŋ hĕnu,Ahā haji waliṅku rāmya parĕṅâku pĕjaha kalawan kita praƀu*169:2:1090*

narendra warahĕn ṅhulun ri paran iŋ mati tuduhakĕnanta riŋ hĕnū,ndya taŋ hiḍĕpĕn i ṅhulun karaṇa niŋ maluya silih asiḥ lawan kita,Apan kasi kasiḥta ratnawanitā juga tĕmahana ni ṅhulun pĕjaḥ,sahasraśatajanma janma ni patikta huluna pakĕnaṅkwa de haji*169:3:1091*

<Aṙdđasamacatuṣpadī>
– – ⏑ | – – ⏑ | ⏑ – ⏑ | – ⏓ = 11
⏑ – ⏑ | – – ⏑ | ⏑ – ⏑ | – ⏓ = 11

^trĕṣṇāṅkw-i nāŧaṅku mapôlahaṅkwa,hilī ni luhtâkilayū hiḍĕpku,Aṅrĕs hatiṅku n rumĕṅö taṅista,Ay ay ṅhulun matya tuluŋ laraṅku*170:1:1092*

swāmiṅku nāŧaṅku wĕkasku maṅke,marĕk ri paṅkwanta cinumbananta,Amwīta mūrâku sakê jajanta,lalun patiṅku n lumah iŋ kisapwan*170:2:1093*

yadyan kitâṅjanma muwaḥ dĕlāha,tĕṅaḥku tan sāha sakê lĕṅĕnta,haṙṣanta rokĕn kalawan lulutku,Iruŋta sotpattya lawan pipiṅku*170:3:1094*

nāhan taṅis śrī naranāŧapatnī,rasâmĕlas haṙṣa tĕkap nirâmwit,sāmpun sirâṅañjali satyaƀakti,pĕjaḥ sirâgĕgwan i jöŋ narendra*170:4:1095*

nitya prakampâmbĕt i mađya niŋ strī,praƀāwa saŋ satya matî kisapwan,truḥ truḥ luh iŋ śoka hañaṙ tinambaŋ,kĕtug kĕtīg iŋ wahu wahw-apaṅgiḥ*170:5:1096*

ƀakty-âtuhan dyaḥ jayaluḥ tumuṅkul,mulat kapūhan ri pĕjaḥ sudewī,tan samƀawā matya sirâpan anwam,hiḍĕpnya ri twasnya nĕhĕṙ masambat*170:6:1097*

Āḍā tuhankw-indumatīṅku māsku,ṅhulun tuhan pun jayaluḥ kasiḥta,yêki n humaṇḍĕm ri padadwayanta,Asiŋ sapatyanta tumūta bela*170:7:1098*

līlā tuhan pun kawidoṣa winwit,maweḥ tumūtêka pĕjaḥta māsku,Āpan katon milwa nipun dĕlāha,namaś śiwāya n pĕjaha praƀunta*170:8:1099*

patrĕm pabelan wulatîbu yêki,Umigrahâtmā ni manĕḥta maṅke,nāhan wuwusnya trus awaknya mūṙcꞓa,pĕjaḥ tumūt satya ri jöŋ sudewī*170:9:1100*

wahw-aṅliliṙ śrī naranāŧa meṅĕt,Apan katuhwan lara niŋ kapatyan,keṅĕṙ muꝁa śrîndumatī kalĕṅgak,huwus katon līna yayan tinaṅhi*170:10:1101*

Induŋ pawuṅw-îbu lihat kakanta,Ikaŋ turū haywa ginöŋta māsku,Āḍā pĕjaḥ kapwa tuhanku maṅke,dumeḥ si tan paṅlilir an tinaṅhi*170:11:1102*

Atyanta sihtêry-aku tan pahīṅan,Ujaṙtta matyê kapatiṅku liŋta,maṅke kitâniṅgalakĕn huripku,waliṅku tuhw-âsiha miŧya māsku*170:12:1103*

ṅhiŋ māsku māṙggaṅku suꝁêŋ kaḍatwan,huripku tuṅgal kalawan huripta,luṅhā pwa jīwanta sakê śawanta,hilaŋ pwa jīwaṅku sakê hatiṅku*170:13:1104*

nāhan śawa dyaḥ jayawaspa māsku,tumūt awās bela tĕlas mapatrĕm,swāminya lāwan tanayanya kāri,laranya tuṅgal kalawan laraṅku*170:14:1105*

nā de narendrâṅucap asrĕt ahrĕk,mawoṙ taṅis luḥ nira maṅkin adrĕs,ndan soca dewîndumatî tibānya,paḍânaṅis rūpa nira n paḍâṅluḥ*170:15:1106*

sāmpun śawa śrîndumatī pinuṇḍut,sakê kisapwan saṅ ajâlupâwak,mūṙcꞓā pĕjaḥ sakṣaṇa śīǥra meṅĕt,tuhun sira glāna masū masambat*170:16:1107*

Induṅku māskw-indumatīṅku paṅheṙ,Ah aḥ yayi ndī parananta maṅko,Āḍâlalis tan panahā laraṅku,tuhanku toliḥ kawĕlas harĕpku*170:17:1108*

nāhan taṅis saŋ praƀu māṙ rasanya,tamuy nira prāpta mahāṙṣi wrĕdđa,ndan rakwa saṅkêŋ ƀagawān wasiṣṫa,narendra maswāgata sāṙjjawâtwaŋ*170:18:1109*

kṣāntabya rānak mapa don mahāṙṣi,ḍatĕŋ sĕḍĕŋ niŋ lara tan patambān,saŋ paṇḍitâtaḥ karaṇanya marya,prasidđa śudđāmrĕta saŋ munīndra*170:19:1110*

<bramitākṣara>:171 
⏑ ⏑ – | ⏑ – ⏑ | ⏑ ⏑ – | ⏑ ⏑ ⏓ = 12

^kṣama yogya de saṅ ahulun mataña,ri ḍatĕŋ ƀujaṅga haji riŋ nagara,ƀagawān wasiṣṫa maṅutus marĕka,tumĕkākĕnôcapan irê nrĕpati*171:1:1111*

haji rakwa haywa kalaran dahatĕn,purih iŋ dadi n dadi kalotakĕna,lara duḥka moǥa tumuwuḥ riṅ awak,ya tikā prihĕn saṅ ahulun paḍĕmĕn*171:2:1112*

suraputrikā kĕta saṅ indumatī,suƀagêŋ triloka maṅaran hariṇī,śuci rakwa janma nira śudđy-anulus,sira dewatī niṅ araras pinuji*171:3:1113*

ri sĕḍĕŋ dwijaṙṣi trĕṇawindw-atapa,hana saṅśayê hyaṅ amarendra mulat,I mahāpraƀāwa nira riŋ patapan,tinahā nirâṅadĕha kendran ira*171:4:1114*

Irikā ta rakwa sira saŋ hariṇī,katuduḥ mamiǥnana tapâṅĕnĕsa,I ḍataŋ nirêŋ patapan epw-aputĕk,ƀagawān sirâsĕgĕ sĕgĕḥ ya masiḥ*171:5:1115*

suraputrikâṅucapakĕn hyun ira,marĕk iŋ dwijaṙṣi sĕḍĕṅ iŋ majapa,Amahaywa kĕmbaṅ ira tan kasaha,Atĕhĕṙ manaṅhuluha riŋ śayana*171:6:1116*

<krĕti>:172 
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 20

^mawuyuŋ dwijaṙṣi wĕkasan rumasa rasani de nirâṅucap,tumuluy śināpa nira tan waluya muwah i jöŋ surāđipa,jĕnĕkêŋ manuṣyapada kewala matĕmaha janma mānuṣa,Ujar iŋ wiśeṣapuruṣa pratiniyata tĕtĕpnya tan wuruŋ*172:1:1117*

I ḍawuḥ ni śāpa ƀagawān sira kapĕgan ikêpu keraṅan,Anaṅis nĕhĕṙ marĕk aminta tinurunan anugrahâṅĕdö,ƀagawān mulat ri kawĕlas harĕp ira wĕkasan sirâwĕlas,Ikaṅ antaśāpa sĕkar iŋ sumanasa paṅanugrahêrika*172:2:1118*

<bramitākṣara>:173 
⏑ ⏑ – | ⏑ – ⏑ | ⏑ ⏑ – | ⏑ ⏑ ⏓ = 12

^Irikā n pĕjaḥ ta sira riŋ patapan,tumuluy prakāśa dadi rājasutā,I widaṙbƀa maṙttyapada rājya nira,kraŧakeśikendra makawīja sira*173:1:1119*

pira taŋ tahun lawas irêŋ nagara,mĕtu dewatī nira n arūm rumara,sĕḍĕṅ iŋ swayĕmbara kināṙyya nira,naranāŧa kahyun ira nora muwaḥ*173:2:1120*

matutuṙ sirê sĕḍĕṅ ira n paniwi,I narendra riŋ surapada n patĕmu,dumadak pwa saŋ praƀu hilaŋ rumuhun,dadi rājaputra sira rājasutā*173:3:1121*

Akurĕn muwaḥ suꝁa tĕkêŋ karatun,tĕka ṅ antaśāpa maṅutus muliha,maluyê swajāti nira dewasutā,tumibā ŋ sĕkaṙ sumanasâmĕjahi*173:4:1122*

kaliṅanya saŋ praƀu hade kalarā,kĕna saŋ pĕjaḥ mulih iṅ indrapada,Apa tan wuruŋ haji matĕmwa muwaḥ,kalawan sirêṅ amaraloka hĕlĕm*173:5:1123*

nya wuwus mahaṙṣy-apitutuṙ I haji,Ahĕbaŋ hĕbaŋ lara nirâtĕlasan,Umuliḥ mahāṙṣi tumuluy kalaran,pitutuṙ nirê saṅ aja rakwa tumūt*173:6:1124*

<Aṙdđasamacatuṣpadī>
– – ⏑ | – – ⏑ | ⏑ – ⏑ | – ­⏓ = 11
⏑ – ⏑ | – – ⏑ | ⏑ – ⏑ | – ⏓ = 11

^sāmpun śawa śrîndumatī ƀinasmi,murub siluŋluŋ nira ratnacetya,maṅkin prapañca nrĕpati wyamoha,wwaluŋ tahun kāla nira n katiṅgal*174:1:1125*

<Udgatawisama>
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 20
– ⏑ ⏑ | ⏑ ⏑ ⏑ | ⏑ – ⏑ | ⏑ ⏓ = 11
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏓ = 13

^Irikā ta saŋ daśaraŧâṅadĕg anilihi kapraƀun haji,budđi saṅ aja suꝁa haṙṣa mulat,I kasiṅha siṅhan ira digjayêŋ jagat*175:1:1126*

tadanantarêrika ta budđi saṅ aja siwuhĕn sirâlara,monĕṅ i hayu saṅ aniṅgalakĕn,mulih iŋ surālaya maluy surāpsarī*175:2:1127*

<Atiśakwarī>:176 
⏑ ⏑ – | ⏑ – ⏑ | ⏑ ⏑ – | ⏑ ⏑ – | ⏑ ⏑­⏓ = 15

^hana tīṙŧa niṙmmala wĕkas niṅ anindyaśuci,I patĕmwan iŋ suranadī kalawan sarayū,naranāŧa karwa kawidoṣa pĕjaḥ lumabuḥ,mulih iŋ surālayapadântya pinaṅgih ira*176:1:1128*

jayaluḥ dadi hyaṅ aṅaraŋ rumuhun katĕmu,tumuluy kataṅgamaṅ anĕmbah i jöŋ saṅ aja,Anaṅis nĕhĕṙ mulat i saŋ kawidoṣa marĕk,Umucap lawasnya mapasaḥ mataṅis taṅisan*176:2:1129*

parameśwarī haji sirâṅdadi dewasutā,surarājya nandanawanāꝁya katĕmwan ira,pinĕkul pinaṅkwakĕn aweḥ pipi wet niṅ unĕŋ,Asalin śarīra paḍa māṙddawa rūpa nira*176:3:1130*

saṅ apiṇḍa puṣpa tamuyan ƀramarâṅarĕki,kamatĕṅgĕṅĕn sira mulat ri papaṅgih ira,kadi tan patĕmwa muwah iŋ paḍa sūkṣma pĕjaḥ,maduluṙ taṅis wara waraḥ nira maṙmma dahat*176:4:1131*

<jagadđita>:177 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^saŋ sākṣāt hurip i ṅhulun kawĕkas iŋ nagara ri sĕḍĕṅ i ṅhulun pĕjaḥ,duḥkantê ruhun i ṅhulun mulih iṅ indrapada karaṇa niŋ lanânaṅis,maṅke n prāpta paran tĕmunta kaka de ni kawĕlas arĕp i ṅhulun maṅö,Aṅhiŋ luḥku panuṅsuṅaṅkwa tarimanta kaka wijil i rāga ni ṅhulun*177:1:1132*

Induŋ tan sipi kapwa göṅ i lara niŋ huwus atĕmu rinudđa niŋ wiđi,saṅsāraṅkw-aṅajap tawaŋ karaṇa niŋ ḍatĕṅ i kita katalyan iŋ hayu,ndan maṅke n tĕka śūnyahasta yayi kewala ḍatĕṅ aṅisapw-aṅolakĕn,Aṅhiŋ kūṅ ulih i ṅhulun saha taṅiskw-asĕkĕl i hati māsku sanmatan*177:2:1133*

tonton ku n rumuhun pĕjaḥ karika hetu niṅ anĕmu larônĕṅ antya ya,tontonĕn taṅan i ṅhulun ri kita yan panipati nĕhĕr aṅdĕlö mata,mwaŋ tan kram waja ni ṅhulun kadi humeṙ kita masuṅa sĕpaḥ sakê waja,milw-âkuŋ tĕṅah i ṅhulun kaka paṅawruhana lagi kaluṅsuran tapiḥ*177:3:1134*

hāḥ swāmiṅkw-alawas dahat kita tan antuk iṅ amarapadâparan hineṙ,mūṙcꞓâpriḥ ṅwaṅ aṅantyakĕn ri ḍatĕṅanta tumutura ri līna ni ṅhulun,trĕṣṇantê suꝁa niŋ hanêŋ kabinihajyan amuhara lalista ri ṅhulun,deṅkw-ânaṙkka ri tan tĕkanta tumuluy pilih aharĕp i patya ni ṅhulun*177:4:1135*

Aṅkĕn rātri ri tambwaṅ iŋ wulan awā ṅhulun aṅaraṅ anaṅhulun puḍak,de ny-ûnĕṅkw-i kitâṅutus taḍahasiḥ tumĕkakĕna taṅisku riŋ kulĕm,kālaṅkyaŋ jarumankwa riŋ masa kapat ḍatĕṅa ri kita kāla niŋ rĕmĕŋ,heṙ herĕn ri tĕkanta kewala kitâtiśaya kadi hinundaṅ iŋ patĕṙ*177:5:1136*

lwaḥ luḥ wāđaka ni ṅhulun drĕs i hilī nika kadi minahâmĕgat hawan,wwat goṅgaŋnya gaḍuŋ mure sĕkar ika mrik awaṅi sinaluṇḍiṅ iŋ puḍak,luṅgaḥ niŋ katiraḥ lumuŋ pinakagĕgwan i tĕka niṅ aṅin kadînayun,Aṅlaṅwākĕn ululnya puṣpa winaṅun hinĕduk i hĕlar iŋ mađubrata*177:6:1137*

ṅkâku n ton kakawinta riŋ wĕla wĕlaḥ paḍa paḍa tinatā limaŋ wiji,wwantĕn ṣaṭpada kanyakânaṅis i saṇḍiṅ ika karaṇa ni ṅhulun mulat,haṙṣaṅkw-ânuculî talinya tumuluy kinisapu hiniḍĕp hiḍĕp kita,tan pātmâkw-amacânaṅis katitisan luh araras ikaṅ akṣarâmanis*177:7:1138*

<nawahaṙṣa>:178 
⏑ ⏑ – | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ ⏑ | – ⏑ ⏑ | ⏓ = 19

^saṅ apiṇḍa mađubrata taruṇa manĕḥta sawaŋ salaga,winaraŋ waraṅ iŋ masa kapat alaṅö kararas rarasan,Irikā ta tuwuhkw-asana wawaṅ alum kita kāry-anaṅis,maluyā sahanêŋ katiga kaka maran ṅwaṅ atĕmwa muwaḥ*178:1:1139*

kaka yan kita lūha niṅ amaca wilāpa suwal piniṅit,tĕmahaṅkwa taṅisnya winuni sinamaṙ samar iŋ kakawin,yan adadyana ketaka kita tĕmahaṅkwa tulisnya ṭikā,kaka de ni laraṅkwa pinasahakĕn iŋ wiđi niṣkaraṇa*178:2:1140*

<jagadđita>:179 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^wruḥ kw-î tan wĕnaṅanta đāraka kumölakĕna lulut unĕŋta ri ṅhulun,wwat niŋ lwaḥ luh ariṅguṅan hawana saŋ praƀu tumutur i līna ni ṅhulun,tiṅhaltê lara ni ṅhulun winaṅun akṣara rasa kakawin pralāpita,byaktâdadyana luḥ tutuṙtta ri hatinta yak amaca ri lambaṅ i ṅhulun*179:1:1141*

saŋ kārî nagari ndi siḥta winaliṅku tumuta saparanku tan saha,ry-antuk ni ṅhulun iŋ surālaya tĕwĕk niṅ anaṅis apasaḥ lawan kita,kālanta n panulis karas mwaṅ aṅikiṙ tanah i kuku ya konĕṅ i ṅhulun,kāpan swāmi muwaḥ ṅhulun warahananta kakawin anĕhĕṙ pinaṅkwakĕn*179:2:1142*

lāwan pājara ni ṅhulun hana gaḍuŋ lumuṅ awarah i tiṅkah iŋ hĕnū,makweḥ luŋnya hanan paṅulwan aṅaloṙ hana lumuṅ aṅidul ya tan tutĕn,wwantĕn luṅgah ikâṅawetan amĕnĕṙ sĕkar ika kadi kĕmbaṅ iŋ laṅit,Aṅhiŋ tūtakĕnanta riŋ gagana nandanawana tinujunya nora len*179:3:1143*

<girisa>:180 
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓ = 16

^yayi rasa ni palambaṅtêkī māṙ ṅhulun amaca,muwah inĕnahakĕnku ry-uṅgwanyâlawas alaṅö,lumaku laku tumoliḥ rākantêbu karakĕtan,pawarah ika tinūtkw-induŋ maṅke n tĕka ri kita*180:1:1144*

tarima yayi paṅolkw-î rakryan kuṅkw-amarĕpĕhi,syapa parana ni rāgaṅku n haṙṣaṅku katulaka,hĕnĕṅakĕna taṅankw-âmet met moǥa kajĕnĕkan,sapamalaku niṅ onĕŋ rakryan haywa pinihĕran*180:2:1145*

<jagadđita>:181 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^rakryan haywa kitâṅhĕmū guyu nĕhĕṙ miṅay amiru mirū tapiḥ lukaṙ,rĕñcĕm twasku mulat raras paran ikā ṅaran ika lĕṅĕṅ aṅligā tĕṅaḥ,ndan mogârĕṅu tan tulus waśa kita n paṅutu taṅan inambilan tapiḥ,māskw-akras karikā manis manis i denta lumiriṅ anamaṙ linurwakĕn*181:1:1146*

<kilayu anĕḍĕŋ>:182 
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓ = 22

^nāhan paṅucap ucap irêŋ taman sinĕlaṅan prĕman uwat iṅ akuŋ,saswaṙgga paḍa suꝁa tumon i rāmya ni papaṅgih ira silih asiḥ,ṅūnî sĕḍĕṅ ira ratu cakrawaṙtti suꝁa niŋ ratu tinĕmu nira,maṅke n suꝁa riṅ amaraloka maṅdaśaguṇê suꝁa nira mawa rāt*182:1:1147*

riŋ nandanawana sira karwa raśmi niṅ asaṅgama hinarĕp ira,riŋ pūṙṇnama mijil amaḍaŋ wulan sira marêŋ taman aṭika ṭikan,riŋ swapna tuwi sira yayâmanĕḥ manĕhi rāga nira tan awanĕḥ,kiṅkiŋ ni hati nira miniśra kāraṇa ni tuṅgal i turida nira*182:2:1148*

riŋ nandanawana wĕkas iŋ kaŧā sumanasāntaka riṅ aji raǥu,pinrākrĕta rasa kakawin tinīṙŧakĕn i jöŋ nrĕpati rasa laṅö,siḥ kāraṇa nira n anumāna mājara rikaŋ paṅikĕt amanisa,śudđāmrĕta warah ira hetu niŋ kadi gaḍuŋ lumuṅ anĕmu kapat*182:3:1149*

<jagadđita>:183 
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ = 23

^sāmpun kekĕtan iŋ kaŧā sumanasāntaka winaṅun ahĕmbanan laṅö,kāla śrîndumatī lawan saṅ aja mantuk iṅ amarapadâkurĕn muwaḥ,yêkī tambay ira mpu monaguṇa milw-aṅikĕt ikĕt amaṙṇnana ŋ kaŧā,ṅhiŋ śrī waṙṣajaya prasidđa guru niŋ guru laǥu sira hantusâmuruk*183:1:1150*

dīṙgǥāyuṣya janapriyā saṅ amacâmahiḍĕpakĕna saŋ harĕp wruha,niṙwiǥnâstu saŋ Aṅröṅö sakahārĕp nira katĕkanā moǥā sanmatan,salwiṙ saŋ makapustaka ŋ sumanasāntaka kasihana de nareśwara,sidđi mpuṅkw-i garuŋ tirun saṅ anulis katĕkana sasināđya saŋ wiku*183:2:1151*

&Iti sumanasāntaka samānta, sinalinakên geśa mahendra cunyađa, puput riŋ rahinā, śaniścara lĕgi wurukuŋ, waṙṣa :1947:, śaśiḥ wꜽśāꝁa, piŋ :12:, Utawi :24:mey:2025:, riŋ bintaro, taṅĕraŋ sĕlatan, pinunasakên iŋ sajroniŋ sucīŋ manaḥ, Amrĕta-madu riŋ śabda, tan hana dosa, tan hana daṙppa, mugi laṅgĕŋ pinaṅgiḥ śuƀāya, Ōṃ sidir astu, Astu, Ōṃ saraswatyꜽ namaḥ, Ōṃ hri rĕk swāhā, Ōṃ śrī guruƀyomanaḥ * Ōṃ śāntiḥ śāntiḥ śāntih ōṃ *