Naskah Cariyos Raja siyĕm


Halaman :1:
Punika cariyos bab rawuhipun kangjêng Raja siyêm ing salêbêting wulan pebruari tahun :1871:

Ing nagari Batawi wontên kabar mênawi Kangjêng Tuan bêsar ingkang wicaksana Gubêrnur jendral badhe katamuan Raja agêng sangking nagari Siyêm.

Dene Rawuhipun wontên nagari Batawi ing wulan Marêt samongsa mongsa.

Ingkang kaping kalih gêdêring pawartos samongsa Kangjêng Raja Siyêm rawuh wontên nagari Batawi Kangjêng Tuan bêsar ingkang wicaksana Gubêrnur jendral, karsa angurmati ingkang sakêlangkung urmat. Sarta anyugata ing karamean ingkang sakêlangkung rame, sarta kasugata atingalana angwarniwarmi anehaneh ing sadangonipun Kangjêng Raja Siyêm wontên nagari Batawi.

Dene sapisanipun yatra, ingkang badhe kadamêl nyugata dalah waragat katingalan sadaya, satus ewu rupiyah.

Ingkang punika, sadaya tiyang ing salêbêtipun nagari Batawi agêng alit, jalu éstri sadaya bangsa sami muji sayêktosipun ing kabar wawu. Saha mumuji ing gala kalêksanan wartos ingkang makatên punika.

Pramila sadaya bangsa agêng alit sami pangajêng ngajêngipun, sabab ciptanipun ing manah kalih prakawis.

Ingkang rumiyin sagêd da ing gala (enggal) pirsa kawujudanipun bangsa Siyêm kados punapa pênganggenipun para agêng bangsa Siyêm?

Ingkang kaping kalih badhe ningali atingal lan kathah awarniwarni saha anehaneh

Sarêng dumugi wulan Marêt tanggal kaping kalih dasa wontên kabar malih rawuhipun kangjêng Raja Siyêm tanggal kaping :25: Maret samongsa wontên têngara mariyêm mungêl kaping tiga.


Halaman :2:

Enjingipun sadaya pajurit militer tuwin prajurit mêrdika prajurit sêlam sami mêdal baris.

Samantên nagari Batawi awitnya eni sawarni ning margi salêbêtipun nagari, sarta mulas pêthak sakathahing palang karêtêg.

Tuwin angrêsiki sadaya kantorkantor miwah sakolahan. 

Sarêng tanggal kaping :24: amasang palêngkung badhe kadamêl kaurmatan sabab samongsa wontên kaurmatan agêng, saestu mawi pasang palêngkung sarta mawi karêngga sasêkaran janur jêne utawi sêkar gantal gagodhongan ingkang pantês katrap ing ngriku.

Wondene kathahe palêngkung awit saking dalêmipun Kangjêng Tuan bêsar ngantos dumuginipun ngêbum wonten :8: palêngkung naming dereng dipun trapi sasêkaran.

Sarêng ing dêdintên saptu tanggal kaping :25: wulan Marêt wanci jam :12: siyang, kula mirêng wontên mariyêm sami nginjên bilih Raja Siyêm rawuh andadosakên suka bingahipun tiyang kathah, kamanah badhe kathah tatingalan ingkang damêl suka bingahipun tiyang kathah.

Samantên wanci jam kalih sontên kula prêlu kesah dhatêng kitha, badhe lajêng ningali dhatêng laut, sadumugi kula ing ngêbum, sampun pinajang pajang sasêkaran warnawarni, sakêlangkung endah warnanipun, sarta mawi kasudiyan palênggahan risban alit majêng ngilen angajêngakên kantor alit bandaran minggah tumurunipun saking baita kapal laut tambangan sapanunggilanipun baita ingkang dhatêng laut minggah turunipun sangking bandaran ngriku.


Halaman :3:

Kapirsa babêktinipun wawu risban alit, ka apitapit kursi ing kanan kiri wolu sisih ngajêngipun risban alit kagêlaran babud alus.

Ingkang kaping ka\nHalamanlih, baita kapal laut tambangan ingkang badhe kadamêl mêthuk Kangjêng Raja Siyêm ugi mawi rinêngga sakêlangkung adiluhung, sarta mawi kasudiyan palênggahan kursi ingkang penipeni, kathahipun :12: wiji kalih sakathahipun baita agêng alit mawi kapanjêran bandera, wawu bandera awarniwarni.

Wontên ngriku kula pitaken dhatêng kumêndhan sêlam ingkang jagi pabeyan, punapa Kangjêng Raja Siyêm sampun rawuh wontên palabuhan? Wangsulanipun Kangjêng Raja Siyêm dereng rawuh, rawuhipun ing dintên akat, wanci jam :12:, dene ingkang dhatêng kalawawu punika, sawêg para punggawa kêmawon, sabab kula wawu sarêng kapal siyêm dhatêng lura kula Tuwan Kumêndur laut, sampun mirsani ingkang dhatêng punika ministêr Siyêm kalih punggawa tiga, sami sowan Kangjêng Tuan bêsar Naming sampun wangsul dhatêng kapal malih. 

Sarêng kula dipun sanjangi makatên lajêng botên siyos dhatêng palabuwan tumuntên wangsul mantuk.

Ing sawangsul kula sangking ngêbum, sadaya plêngkung saturutipun margi saking kitha, dumugi ngajêng dalêmipun Kangjêng Tuan bêsar kados ingkang sampun kula cariyosakên ngajêng wawu, sampun sami kadekekan sasêkaran janur jene, utawi sêkar gantal. Sriti ningalan wangunipun salêngkung warni warni punapa dene para toko ingkang agêng agêng sakiwa têngênipun margi agêng agêng sangking kitha dumugi dalêmipun piyambakpiyambak.


Halaman :4:

Kalih ing griya panggenan pakêmpalan main bola punika mawi dipun panjêri bandera tiga iji sami agêng agêng sarta ing salêbêtipun kamarkamar sadaya kapanggah langkung sae sangêt, punapa dene ing dalêmipun Kangjêng Tuan bêsar mawi dipun panjêri bandera agêng tiga iji ing katangah bandera wêlandi ingkang kilen bandera Siyêm ciri dipongga, pêlêk ingkang wetan bandera ciri songsong susun :7: asawêrninipun pakapinge ngisor ngajêng karêngga ing sasêkaran mawi dipun sampiri sêkar gantal asti tiningalan.

Sarêng ing dintên akat kaping :26: wanci jam :8:, kula prêlu wangsul dhatêng ngêbum anumpak kareta. Sumêja badhe lajêng dhatêng nglaut, sadumugi kula ngêbum pitaken dhatêng kumêndhan kang jagi pabeyanipun. Cariyosi bilih Rawuhipun Kangjêng Raja Siyêm wanci jam :2: siyang, kula lajêngakên ngupados awan baita kesi ingkang asring sambangi dhatêng palabuwan. Botên antawis dangu angsal baita tambangan dhayung tiga lampah ing baita sakêlangkung rikat, sadhatêng kula palabuwan ningali sakathahipun baita agêng alit sami masang banderanipun piyambakpiyambak, andadosaken sênêngipun manah kula, amargi wangunciranipun bandhera awarniwarni sareh ning kula dene natepi sabandera ingkang makatên warnenipun apa, taken dhatêng tukang pambêlah, wangslanipun tukang pambêlah bandera punika anêdahaken nagaranipun piyambak, dados sadaya baita kendêl wontên ngriku punika sangking nagari pun dipun dikadosta baita saking nagari Walandi, kalih baita sangking nagari Dislan inggih sanes warni inggalipun pamosa sanes nis nagari inggih sanesipun di ing kang nanggal  nagari inggih sami banderanipun, pramila juru pambêlah lajêng pirsa baita ingkang dhatêng sangking Siyêm sababas kang bandera ingkang kadamêl tondha.


Halaman :5:

Dados juru pambêlah lajêng mandêng murun gigi baita Siyêm kêmawon,ing ngriku kula pirsa wujudipun tiyang Siyêm.

Mênggah kakulitanipun tiyang Siyêm punika ugi cêmêng kados kakulitanipun tiyang Jawi. Dalah wajanipun ugi cêmêng dipun sisigian naming sami tanpa udhêng saingga wêlandi sarta mawi topi.

Dene pênganggenipun bahprabot kula ingali saking katêbiyan sadaya para matrus ugi kados matrus walandi mawi clona, mawi topi, para wadyabala mawi bêbêd kathok cêkak sadhêngkul, bêbêd lajêng kacawêtakên.

Ingkang para agêng mawi kathok lajêng mawi mojah panjang dugi nginggil dhêngkul, mawi sêpatu,  lajêng mawi bêbêd sutra biru, tumuntên kacawêtakên, manawi kasawang saking katêbiyan kados mawi kathok Panjipanji naming rasukanipun kados walandi 

Botên antawis dangu wontên paratuwan saking atawis sami nitih baita tambangan namung prêlu badhe ningali tumuntên wontên pryantun Siyêm tiga iji.

Kalih Walandi, kapitan kapal tumurun saking kapal Siyêm,badhe dhatêng dararan batawi, kula inggal ngêtutakên lampahing baita.

Sadhatêngipun ngêbum sami minggah dhatêng darat, kula inggih tut wingking saking gawantos cêlak sangêt, dados tamat anggen kula ningali sarta mirêng wicantênipun sangking pêngraos kula, sairip kados cina wawu priyantun tiga saka pan wlandi lajêng nitih kareta dhatêng kitha Batawi.


Halaman :6:

Kula pitaken dhatêng kumêndhan jagi ngêbum, dipun cariyosi mênawi priyantun Siyêm tita wawu sami punggawa agêngagêng sadaya, tumurunipun dhatêng dharat punika namung badhe basiyar sakêdhap kêmawon, sabab rajanipun dereng dhatêng, Kula lajêng mantuk.

Sadumugi kula griya, watawis jam tiga siyang. Mirêng ing laut wontên mariyêm mungêl kaping rambahrambah, sarta ing beteng Batawi lajêng mungêlakên têngara mariyêm kaping tiga, tondha bilih Raja siyêm badhe tumêdhak dhatêng dharat. Malêbêt dhatêng nagari Batawi, Ing dintên sênen enjing. Saha mawi hurmatan agêng, kapêthuk para agêng agêng sarta mawi baris ngapit margi agêng sadaya. Para prajurit sami mêdal jajar riapit sangking dalêmipun Kangjêng Tuan bêsar, jejer wayang sakiwa têngênipun margi agêng sapêngahe ngantos dumugi ngêbum.

Samantên maneh kula sakêlangkung bingung anggen kula badhe ningali dados sadalu ngantos botên sagêd tilêm.

Sarêng wanci jam... enjing, Lurah kampung gobyagas kathahipun tiyang ingkang dados prajurit kampung sami kaangkatakên bidhalipun barus prajurit ingkang badhe baris. Asarêngan kalih tiyang ing badhe ningali jalêr, estri, agêng,alit sadaya bangsa asêlur kados semut.

Dene pratelanipun ing baris kados ing ngandhap punika:


Halaman :7:
Ingkang wontên Margi agêng sangajêng gapuranipun Kangjêng Tuan bêsar barisipun prajurit punika kathahipun :800:, satêlasipun baris mêrdika dipun têpangi baris militer tigang bataliyun.
Sabataliyunipun :750:, dados tigang bataliyun gunggung :2250: mengalêr dumugi ing krukut.

Satêlasipun baris kumpêni, kasambêtan baris prajurit kampung, mêngangge prajuritan walona pêthak, rasukan jas pêthak asikêp waos, landheyan abrit panjang sadhêp pasabêlah ingkag nindhihi kumêndhan salam, mêngangge pamêrasukan sangkêlat cêmêng palisir renda jêne satêbah kathahipun kawan kumêndhan sakumêndhan :400: dados :1600: mêngalêripum ngantos domugi Glodhog. Satêlasipun prajurit kampung kasambêt baris Cina, nyêpêng dêling mawi jêbêng, sarta dipun dekeki sinjang jingga loka wiyar saka kipanjang gangsal kaki, kaangsalakên dêling kalih. Kadêgakên lêt tigang kaki, dados sinjang wawu ngandhêlong tengah, kanan keri langkung sakaki kumlewer saingga bandera deling satunggal dipun cêpêngi tiyang satunggal, sarta sabên korining Cina ngajêng kori dipun pasangi meja tuk satunggal, wolu meja kasa sabi sutra kasongket,kabludir, rêkanipun kados Cina sêmbayang sojah. Sabên satunggal tuk, katêngga cina kalih, sami mêngangge kados pênganten, ingkang wontên ing meja ngriku namung lilin abrit, namung lilun abrit sajodho kalih padupan.

Saking Glodog mêngalêr dumugi kantor bicara, kasambêtan barisipun prajurit panggung bangsa sêlam. Sikêp waos landheyan abrit panjang sadhê pasabêlah cacahipun :160: pêngagêngipun kapitan, mêngalêr dumugi gapuraipuntên kasambêtan prajurit arahan sikêp waos ingkang nindhihi jêksa agêng sakancinipun, mêngalêr dumugi ngêbum.


Halaman :8:
Botên dangu prajurit usar ingkang badhe jajari Kangjêng Raja dhatêng kathahipun :100: dalah usar mardika. Anggarêbêg rata  kêncana, titiyanipun Kangjêng tuwan ingkang wicaksana pangirit turongga persi :6: iji sakêlangkung bagus rinêngga busana murup, anjawi saking rata kêncana wontên malih rata pêthukanipun para punggawa, wolu kareta.
Dene para agêng nagari Batawi ingkang kapatah mêthuk rawuhipun kangjêng Raja Siyêm:
:1: Kangjêng tuwan ingkang wicaksana litnan jendral
:2: Kangjêng tuwan jel laut
:3: Kangjêng tuwan presiden radpanindhi
:4: Kangjêng tuwan jendral mayor
:5: Kangjêng tuwan sekrêtaris jendral
:6: Kangjêng tuwan direktir
:7: Kangjêng Tuwan asisten presiden Makili kangjêng tuwan risiden Margi gêrah
Ingkang badhe lajêng mêthuk laut, nitih bahita latu alit ingkang rinêngga endah, Kangjêng Tuwan sekrêtaris jendral, :2: Kangjêng Tuwan jendral laut.
:3:kangjêng tuwan risiden wakil saha tuwan tuwan sawêtawis. 
Anjawi saking punika, sadaya wawu sami angantosi wontên pasanggrahan ing ngêbum.
Botên antawis dangu palabuwan angungêlakên têngara mariyêm kaping :21: tondha Kangjêng raja Siyêm sampun tumêdhak saking baita kapal Siyêm,nitih kapal tambangan.


Halaman :9:
Wondene inggal damêl gumunipun manah kula, amung kathahing tiyang tiyang ningali ingkang wontên saurutipun bankenbruk ingkang dhatêng laut punika, awit saking ngêbum ngantos dumugi pinggir muara. Angrêp jêjêl sapsapan tiyang jalêr estri, agêng alit sawarnening bangsa sampun botên kantênan kathahipun, sayêktos bilih angge rameramakên kathahing tiyang ingkang ningali wontên pinggir sungapan. Sêmantên punika anjawi ingkang wontên pinggiripun margi agêng kanan keri gêbel atap sapsapan sauruting margi agêng awit saking ngêbum ngantos dumugi dalêmipun Kangjêng Tuan bêsar.

Samantên sarêng baita kapal laut alit ingkang kadamêl Raja siyêm sampun katingal, sadaya tiyang ningali opag sêksêkan punapa dene sadaya tiyang ingkang nintali pinggir lautan kumêrut sami mlajêng ngêtutakên lampahing bahita laut latu.

Kangjêng Raja sarawuhipun ngêbum, lajêng kapêthukaken kangjêng Tuwan litnan jendral Jog têdhak saking bahita, urmat mariyêm mungêl rambah kaping :21:

Samantên sarêng lajêng raja siyêm tumêdhak saking bahita, dipun kanthi kangjêng Tuwan jendral, dereng ngantos tindak kawan tindak têbihipun saking bahita. Kula tumuntên mlajêng rumiyin saking niyat kula badhe ningali wontên gapuranipun Kangjêng tuwan besar pirsa atêdhakipun Raja Siyêm saking rata.

Lampah kula meh botên sagêd pirsa, amargi saking katahipun kareta utawi tiyang ningali mayutayuta.


Halaman :10:

Kula dumugi gapura, prajurit usar ingkang jajar rarata ugi dhatêng wontên ngajêng gapura.

Wondene pratelanipun ing lampah ingkang jajari wontên ngajêng prajurit usar mêrdika :25:, sang agêng upasir wingkingipin usar militer :25: tindhih upsir, lajêng reta kêncana pangirit turongga persi :6: kusir, kênek plopor busana endah inggih punika kareta titiyanipun Kangjêng Tuwan Ingkang wicaksana pameran kadamêl mêthuk Kangjêng raja Siyêm, kangjêng Raja Siyêm wawu taksih taruna saha pêkit atawis sawêg yuswa kalih dasa warsa,  mangagêm busana karajan cara Siyêm sarta adiluhung, ingkang nunggul sarata kangjêng  tuwan litnan jendral kalih Kangjêng Tuwan jendral laut, tiga Kangjêng tuwan sekrêtaris jendral.

Sawingkingipun rata kêncana rata gêrbong pêlag, ing ngriku wontên pangeran Siyêm :2: taksih sami lare watawis sawêg umur :9: utawi :11: tahun, sami busana endah anaming busananipun Kangjêng raja Siyêm utawi pangeran kalih wawu sami cara Siyêm, wujudipun busana Ngagêm nyamping sutra kacawêtakên dados bilih dipun tingali saking katêbiyan kados Ngagêm lancingan panjipanji, naming rasukanipun cara Inggris, tanpa dhêstar.

Dene ingkang nunggil sarata kalih pangeran kalih wawu Kangjêng Tuwan direktur.

Sawingkingipun pangeran kalih ministêr ing Siyêm kanthi kangjêng tuwan Satunggal wingkingipun punggawa Siyêm, kanthi para tuwan satunggal, lajêng para punggawa sadaya, dados :7: rata Satunggal rata, punggawa kalih utawi tiga, sadaya punggawa sami busana sarwa endah.


Halaman :11:

Satêlasipun para punggawa Siyêm, prajurit usar mardika :25: lajêng usar :25:, wingkingipun usar retanipun para Tuwan, lajêng para kumêndhankumêndhan sêlam, jaksa sasaninipun.

wawu Kangjêng tuwan ingkang wicaksana jumênêng wontên ngemper dalêm ingkang ngajêng, Saha Ngagêm busana pameran sakêlangkung adiluhung abra murub, sarta ing ngayap para agêng agêng sami busana endah angantos rawuhipun kangjêng Raja Siyêm.

Sarêng ratanipun Kangjêng Raja Siyêm Malêbêt ing salêbêtipun gapura musikan salêbêting gapura mungêl, sarta mariyêm ing beteng mungêl kaping :21:, rata dumugi tari tasing ngemper. Kangjêng Tuwan bêsar têdhak saking rata kêncana, dipun kanthi kangjêng tuwan bêsar kabêkta minggah dhatêng ngemper, sarta musikan wlandi ingkang wontên ngemper ngandhap mungêl gêndhing cara Siyêm.

wawu Kangjêng raja Siyêm sarêng sampun kinanthi minggah dhatêng ngemper, jumênêng majêng ngaler, jejer kalih Kangjêng Tuwan bêsar, wontên kilen Kangjêng Raja Siyêm wontên wetan, para tuwan ingkang agêng agêng sami hurmat ngaturakên tabe. 

Para agêng Siyêm ngaturi hurmat dhatêng Kangjêng Tuwan bêsar, Saha lajêng ngaturakên hurmat dhatêng para tuwan ingkang agêngagêng.

Kangjêng Raja Siyêm tumuntên kanthi kangjêng tuwan bêsar, kabêkta Malêbêt dhatêng dalêm têngah ngriku, dipun pirantosi badhe palênggahanipun Kangjêng Raja Siyêm, kalih Kangjêng Tuwan bêsar, mawi meja andhap dipun gêlari babud, saha pinajang kobongan rinêngga langkung asri, ing ngriku wontên kursi gadhing ing ngukir pinatikna warêtna kakalih jejer majêng ngaler, dados kursi kalih wawu, wonten ing meja, sangajêngipun kursi gadhing kapering kanan keri, kilen wetan, kursi jejer wontên sangandhaping meja andhap.



Halaman :12:

Kangjêng Raja Siyêm, lajêng kalênggahakên ing kursi gadhing ingkang wontên salêbêting kobongan, jejer kalih majêng ngaler Kangjêng Raja Siyêm lênggah wetan, Kangjêng Tuwan bêsar lênggah kilen.

Dene ingkang lênggah kursi ngajêng kapering kanan keri kang sabanjêng kilen, para Tuwan agêngagêng amtênar.

Ingkang sabanjêng wetan para Tuwan agêng Militer.

Para punggawa Siyêm sadaya, angadêg pêngkêranipun Kangjêng Raja Siyêm, radi kapering namung pangeran kalih kapara cêlak Kangjêng Raja jumênêng wontên meja, kalih wonten juru basa Siyêm lênggah kursi sêngkêripun Kangjêng Raja.

wawu Kangjêng Tuwan bêsar, lajêng ngaturakên para Tuwan ingkang agêngagêng, para Tuwan lajêng majêng gêntos ngaturi tabe dhatêng Raja Siyêm, Kangjêng Raja jumênêng maringi tabe.

Sasaninipun para Tuwan ingkang agêngagêng ngaturi tabe dhatêng Kangjêng Raja Siyêm, gêntos Kangjêng Raja Siyêm matur dhatêng Kangjêng Tuwan bêsar hangaturakên para punggawa Siyêm pangeran kalih, lajêng ngaturakên tabe dhateng Kangjêng Tuwan bêsar, Kangjêng Tuwan bêsar jumênêng saking palênggahan, maringi tabe dhatêng pangeran kalih, lajêng gêntos dhatêng para punggawa sadaya, sasampunipun ngaturi tabe, Kangjêng Tuwan bêsar, para punggawa Siyêm lênggah kursi ngajêng kanan keri. Para Tuwan sami kondur.


Halaman :13:

Samantên sakathahipun ingkang ningali dharat, utawi ingkang wahana rata bibar kumêbuk kados sulung karinan brubul mayutayuta, sayêktos kang gumunakên sangking kathahipun tiyang ningali.

Sarêng watawis jam :11:, Kangjêng Raja Siyêm lajêng têdhak mariksani dhatêng kantor palis, sawadya punggawanipun sadaya, sasampunipun mirsani kantor palis kondur dhatêng dalêmipun Kangjêng Tuwan bêsar, saha lajêng kahaturan makuwon wontên dalêmipun Kangjêng Tuwan bêsar, dalah punggawa ingkang agêngagêng, dene punggawa ingkang kathah kaparingan pakuwon wontên sakidulipun alun alun Gambir, cêlak kalih dalêmipun Kangjêng Tuwan Risiden.

Wanci jam :5: sontên, Kangjêng Tuwan bêsar ingkang wicaksana, dhawah nyudhiani kareta :7: iji kacawisakên Kangjêng Raja Siyêm sapunggawanipun, bilih kêrsa bêsiyar mubêng mubêng salêbêting nagari Batawi, samantên Kangjêng Raja lajêng basiyar nitih kareta Peni ngubêng mubêng saha para punggawa sadaya, sami wahana kareta sakathahipun bangsa ingkang gagriya pinggir margi kathah ingkang sami ningali.


Halaman :14:

Sarêng sênen dalu, ing dalêmipun Kangjêng Tuwan bêsar aramerame ngungêlakên musikan, sarta kathah para Tuwan ingkang agêngagêng sowan, ngaturi tabe Kangjêng Raja Siyêm, awit jam :9: sontên ngantos jam :10: kareta anglêr betên kêndhat, punapa dene para niyaka ing Siyêm sadaya ugi pêpak wontên dalêmipun Kangjêng Tuwan bêsar.

Ing dintên kaping :28: Kangjêng Raja Siyêm karsa Tindak amirsani mester kurnelis, karsa anitih kareta tremwe sawadya punggawa dalêm sadaya.

Kangjêng Tuwan bêsar, dhawah mundhut kareta tremwe titiyan dalêm utawi tremwe pasudiyan tamu, kalih iji, wanci jam pitu enjing sampun cumawis, wontên ngajêng gapura.

wawu tremwe ingkang satungal, dipun tumpaki Walandi tukang musikan lumampah wontên ngajêng wingkingipun, tremwe ingkang katitiyan Kangjêng Raja Siyêm, utawi para pangeran, saha punggawa ingkang agêngagêng kadherekakên para tuwan agêng sawêtawis.

Ing wingking para punggawa sadaya ugi kanthi para tuwan.
Jam pitu satêngah Kangjêng Raja Siyêm bidhal, sarta musikan mungêl urut margi, andadosakên asrining lampahipun tremwe dados katingalan samargimargi.

wawu lampahing tremwe sadhatêngipun ing mester kendêl ngajêngipun tangsi, Kangjêng Raja têdhak saking rata tremwe, ginarêbêg para punggawa malêbêt dhatêng tangsi, amirsani sakwontênipun ing tangsi sadaya, sasampunipun mirsani tangsitangsi lajêng nitih kareta, saha para punggawa dados nêm kareta.


Halaman :15:

Sakonduripun saking mester, têdhak dhatêng sakolahan raja ing ngriku, sampun kasudiyan musikan saha para sinyosinyo ing sakolahan raja sami sudiya tarap wontên gêdhong wingking, sarawuhipun Kangjêng Raja Siyêm, kahurmatan musik mungêl. Sakêlangkung rame Kangjêng Raja têdhak saking kareta Malêbêt ing gêdhong ngajêng, mirsani punapa kawontênanipun ngriku, sasampunipun mirsani gêdhong ngajêng, Kangjêng raja tumuntên têdhak ing gadri wingking wawu para sinyo ingkang tarap wonten kadri wingking sarêng Kangjêng Raja Siyêm rawuh, para sinyo menyanyi sakêlangkung rame, ngantos kados gêrah kasapta, wawu Kangjêng Raja parêng mirsani para sinyo menyanyi katingal sakêlangkung suka ing pênggalih dalêm.

Punapa dene sagung para punggawa Siyêm, sami suka sadaya tondha sami gumujêng sarta katingal lêjaring tingal.

Para sinyo sarêng sawêtawis dangu anggenipun menyanyi, bibar Malêbêt gêdhong, santun busana mawi rasukan sangkêlat abrit sadaya, lajêng sami Malêbêt dhatêng kamar mainan, Kangjêng Raja Siyêm ginarêng bêgas gung para punggawa dalêm sadaya, têdhak mirsani ing gêdhong wingking ingkang inggil.

Sami miyosipun saking gêdhong inggil, têdhak dhatêng kamar pêngajaran gimnasti, tegesipun pangajaran karosan tuwin lumpatan menek, gandhul, mêncolot, sasaminipun.


Halaman :16:

Sarêng Kangjêng Raja rawuh ngriku para sinyo lajêng sami ajar kathah gêlaripun asantunsantun Kangjêng Raja Siyêm saha para punggawa sadaya, katingal sangêt suka pirênanipun ing pênggalih aningali kawigunanipun para sinyo ingkang sami sakolah sadaya.

Sasampunipun sawêtawis dalu kendêl, lajêng sami baris asikêp sênjata, agêng alit, sinyo ingkang alit inggih mawi sênjata alit, ingkang agêng inggih mawi sênjata agêng.

wawu barisipun para sinyo, sayêktos adamêl eramipun ingkang sami ningali, saking parigêlipun para sinyo sadaya.

Kangjêng Raja Siyêm sangking sukanipun ing pênggalih aningali para sinyo ing sakolahan raja. Lajêng maringi yatra sadasa ewu rupiyah dhatêng Tuwan ingkang nguwasani ing sakolahan raja, dhawahipun Kangjêng Raja Siyêm yatra sadasa ewu rupiyah wawu kalêbêtna dhatêng kantor bang, bingahanipun sabên tahun, kadamêl aganjar dhatêng para Sinyo, ingkang katarima anggenipun sakolah utawi ingkang katingal nêmên anggenipun marsudi dhatêng kasagêdan.

wawu Kangjêng Raja Siyêm wontên sakolahan raja, ngantos sawêtawis dangu, kirang langkung :21: jam, lajêng kondur nitih kareta sawadyabala punggawa.

Kangjêng Raja Siyêm sakonduripun saking sakolah raja, têdhak mirsani tiyang sênen sarta mirsani gêdhonggêdhong kantor sakolahan dhoktêr Jawi, tumuntên kondur.


Halaman :17:

Sarêng sampun dalu, para pêngagêngipun tiyang Cina ing nagari Batawi, ngaturi tatingalan junggi tuwin tatingalana awarniwarni, mawi kairing ngobong lilin kathah, agêngagêng sabên satunggal lilin utawi obor  satunggalipun cêpêngi tiyang satunggal ngalêmpakipun tatingalan sadaya wontên ngalunalun Gambir, ingkang kapering kidul kilen, wanci jam :8: sampun ngalêmpak wontên alunalun Gambir, punapa dene tiyang ningali agêng alit awarniwarni bangsa wontên ingkang numpak kareta kahar bendi, sakêlangkung kathah, wanci jam :9: jênggi sapanunggilanipun lumampah kaaapit apit latu obor lilin.

Sajawinipun obor lilin tiyang ningali jalu estri warnawarni bangsa. 

Samantên kula sakêlangkung gumun sangêt aningali sangking kathahipun obor utawi kathahipun tiyang kang mung kasabên obor satunggal, kabêkta tiyang satunggal sanes ingkang bêkta jênggi, tuwin sanessanesipun tatingalan wawu lampahing obor sapanunggilanipun ingkang wontên ngajêng sampun lumêbêt dalêmipun Kangjêng Tuwan bêsar, ingkang wingking taksih wontên ngalunalun Gambir ingkang padon kidul kilen.

Ing salami kula gêsang wontên ngalam dunya dereng nate pirsa tiyang samantên kathahipun saha dereng nate mirêng kabar wontên tatingalan obor lêlampah samantên kathah obor agêng alit,dalah dilah ting jinggi botên kirang saking :5000: gangsal ewu pintên banggi jangkêp nêm ewu obor.


Halaman :18:

Dene lampahing obor dalah jênggi sapanunggilanipun bidhal saking Gambir lajêng malêbêt dalêmipun Kangjêng Tuwan bêsar, ingkang pêngkêran mêdalipun tumuntên mubêng ngubêngi dalêmipun Kangjêng Tuwan bêsar malêbêt malih sangking ngajêng gêntosgêntos.

Samantên nalika jêgi malêbêt mêdal ngajêng ing margi agêng ngajêng dalêmipun Kangjêng Tuwan bêsar punika, surutipun jêjêl apit tiyang jalêr estri saha warniwarni bangsa.

Sarêng katarajang jêngge langkung ngriku tiyang jêjêl sêksêkan Pipit pinipit sawêneh wontên ingkang ngantos nangis, labêtipun sangking cêpit saking ngajêng wingking wah kula piyambak sarêng kapipit sangking ngajêng wingking, sarta kadhêsuk saking kanan keri inggen kula ngandhut erloji ngantos rêmêg galasipun. Bibaring tatingalan ngantos jam :11: kula lajêng mantuk.

Ing dintên rêbo tanggal kaping :29:, kasugata tatingalan baris pradhah wontên ngalunalun Gambir. Ingkang wontên têngahipun saking ler kidul kadêgi panggungan panjang, inggil sawêtawis ler kidul kapara andhap ing têngah badhe palênggahanipun Kangjêng Raja Siyêm, kalih Kangjêng Tuwan bêsar amirsani baris, ingkang ler badhe palênggahanipun para niyaka siyêm, ingkang kidul palênggahanipun para nyonyah para tuwan.

Ing ngriku mawi pinanjêran bandera wiyar :3: iji, ing têngah bandera walandi kanan keri bandera siyêm ciri liman pêthak.


Halaman :19:
Wanci jam :6: enjing sadaya prajurit kumpêni sak nagari Batawi, sampun pêpak wontên ngalunalun Gambir, badhe ajar prang ngungêlakên sênjata mriyêm, mawi pasang gêlar kados caranipun tiyang pêrang sayêktos.

Satêngah pitu para prajurit sampun tata baris kalawan prajurit dharat tuwin prajurit turanggi usar sêtabêl sampun tata para agêng militer Mayor Kolonel Jendral sami nitih turanggi.

Namung prajurit samir, jagani panggung palênggahanipun Kangjêng Raja kalih Kangjêng Tuwan bêsar, wanci jam pitu Kangjêng Tuwan bêsar kalih Kangjêng Raja rawuh nitih kareta ginarêbêg Punggawa Siyêm, Kangjêng Tuwan Litnan Jendral sapunggawanipun ingkang sami nitih turanggi, mêthuk Kangjêng Tuwan bêsar lajêng garêbêg kanan keri rata, rindhik malipir ngubêngi barisanbarisan lajêng sami hurmat tambur musikan mungêl gêntosgêntos.

Anaming sagung punggawa Siyêm lajêng sami dhatêng panggung mawon,  botên mawi dherek ngubêngi barisan.

Kangjêng Tuwan bêsar sasampunipun ngubêngi baris sadaya, lajêng têdhak dhatêng panggung, tumurun saking kareta minggah panggung ingkang têngah lênggah ing kursi gadhing jejer kalih Kangjêng Raja Siyêm majêng ngilen.

Kangjêng Tuwan Litnan saha para punggawa ingkang nitih turanggi taksih panggung wontên turanggi andher wontên sangandhaping panggung, kapara mêngarsa.


Halaman :20:
Sarêng Kangjêng Tuwan bêsar sampun lênggah wontên panggung prajurit dharat ingkang :3: bataliyun mariyêm :16: usar :12: sami awit masang gêlaring ngayuda, kados dene tiyang pêrang sayêktos sênjata mungêl barondongan tuwin mariyêm mungêl mawantuwantu jumêgur kados gêrah sasra usar nyandar pêdhangipun mobatmobit saingga bujêng mêngsah sayêktosipun.

Ing salami kula wontên nagari Batawi sawêg sapisan punika kula ningali prajurit galadhi kados makatên, saha Kangjêng Tuwan bêsar amirsani wontên panggung, samantên kula nyawang Kangjêng Tuwan bêsar, kados nalika prabu nyakrawati madayin nalika ngabên prang tandhing prabu bahram kalih menak jayeng satru.

Punapa dene ingkang sami ningali, Para Tuwan para nyonyah ingkang nitih kareta bendi ing margi agêng sawetan alunalun Gambir punika sapang ngaler ngantos nêkuk mangilen bêntêt kareta punapa malih bangsa jawi, sêlam, cina, ingkang ningali dharat sampun botên kantên tuwuhipun. 

Wondene dangonipun ajar prang watawis :11: jam, sênjata alit mungêl kaping wolu likur ewu. 

Mariyêm :16: iji satunggal kaping :15: gangsal welas sadaya mariyêm mungel kaping :240:, kalih atus kawan dasa, kukusing sêndawa ngantos pêtêng saingga pêdhut.


Halaman :21:
Sarêng sampun jam :8: baris  têngara bibar, lampahing baris mêdal cêlak panggung kalêrês ngarsa dalêm Kangjêng Tuwan bêsar, satêlasipun prajurit Kangjêng Tuwan bêsar kondur.
Sakonduripun Kangjêng Tuwan bêsar, sadaya ingkang ningali bibar kumêrut pating salêbar, ngaler ngidul ngetan ngilen, kumêlun kula mantuk.
Rêbonipun dalu Kangjêng Tuwan bêsar kalih Kangjêng Raja Siyêm karsa têdhak dhatêng griya agêng, ingkang dipun wastani griya makan harmoni, inggih kamar bolah sarta animbali para Tuwan, para nyonyah badhe dhangsah.

Ing kamar bolah wawu, mawi rêngga sakêlangkung adiluhung pinajang sarwa endah mawi kapanjêran bandera agêng tiga, sarta wontên bandera ciri dipongga pêthak, badhe palênggahanipun Kangjêng Tuwan bêsar kalih Kangjêng Raja Siyêm, sami kursi gadhing ing ngukir pinatik ing nawarêtna, pinasang wontên salêbêting papajangan, linangse sutra abrit jêne ijêm sangking adining rarêngganipun ing griya kamar bolah, kula botên sagêd nyariyosakên wijangwijangipun warni, saha kula botên sagêd angempêr ing warni, margi kula dereng nate pirsa wujud ingkang makatên bagusing wangunan, dados kula gunggung kêmawon bok mênawi ingkang kacariyosakên ing suwargan punika, makatên warnenipun. Dene wawangunanipun ing dilah gas wontên ingkang kados gapura plêngkung wontên ingkang saingga makuthanipun prabhu dasamuka, sawêneh kados liman pêthak wontên ingkang nyarupeni bintang, warniwarni bintang, wontên ingkang kados sêkar, ing nganggit sakêlangkung adinipun ing rarênggan, malah sangking pandugi kula piyambak ingkang kacariyosakên kala jaman buda, ingkang dipun wastani kaendran punika botên makatên bagusipun, ing pasang rakit sangajêngipun palênggahanipun ananteri kursi banjêng penipeni sadaya.

Dene dilah gas ing jawi nglêbêt, sampun botên kantênan kathahipun.


Halaman :22:

Sarêng wanci jam pitu satengah, para Tuwan saha para Nyonyahnyonyah sami dhatêng kareta sêlur saingga sêmut lampahing kareta ingkang dhatêng kejah, wanci jam :9:, Kangjêng Tuwan bêsar rawuh kalih Kangjêng Raja Siyêm anitih rata kêncana, para punggawa Siyêm sadaya wahana rata dados :6: kareta.

Nalika Kangjêng Tuwan bêsar kalih Kangjêng Raja Siyêm tumêdhak saking rata, para Tuwan para Nyonyah amêthukakên sami ngaturi tabe, lajêng malêbêt dhatêng kamar ginarêbêg para Nyonyah para Tuwan lênggah ing kursi gadhing rinêngga. Para Tuwan para Nyonyah, para punggawa Siyêm andher ing ngarsa kanan keri.

Nalika samantên Kangjêng Tuwan bêsar utawi Kangjêng Raja Siyêm kula sawang saking jawi, kados sanghyang Endra nalikanipun angangkat jumênêngakên ratu dhatêng satriya Madukara, kala mêntas amintaraga, lajêng mejahi niwatakawaca, tumuntên dados ratu wontên suralaya, tinariman widadari sakêthi, ing ngayap para dewata dewati.


Halaman :23:

Dene ingkang ningali sakathahipun bangsa, jalu estri, agêng alit, sami suka bingah manahipun saha mumuji dhatêng kaluhuranipun Kangjêng Guprêmen.

wawu Kangjêng Tuwan bêsar, sarêng sampun lênggah sawatawis dangunipun tumuntên awit dhangsah wontên kamar têngah sakêlangkung rame.

Anaming samantên kula lajêng mantuk rumiyin, dados botên ngantosi bibaripun dhangsah.

Kêmisipun enjing, Kangjêng Raja Siyêm têdhak dhatêng laut, kadherekakên Kangjêng Tuwan Jendral Laut, karsa mirsani Pulo Hondrus.

Kalih kapitanipun kapal pêjah wontên bahita, badhe kapêtak dhatêng dharatan, ing dintên Kêmis punika ugi, anaming samantên kula botên ningali.

Kêmisipun dalu para Tuwan sami sowan ing dalêmipun Kangjêng Tuwan bêsar.

Sarêng dintên jumungah enjing wontên tatingalan pêkên Gambir, kados nalika tahun raja wontên ngalunalun Gambir ingkang kidul kilen, ing ngriku kadêgi griya pasanggrahan kathah, agêng alit pasanggrahan agêng ingkang badhe Palênggahan dalêm Kangjêng Tuwan bêsar, kapanjêr bandera agêng tiga, saha mawi ciri dipongga pêthak. Ing ngriku panggenanipun anglêmpakakên sakathahipun ringgit taledhek, sangking pundipundi nagari, ingkang barang dhatêng nagari Batawi, tuwin topeng wayang warniwarni wayang, angklung, barongan, gongsa, musikan.


Halaman :24:

Anjawi sangking tatanggapan inggih kang warni tatingalan inggih warniwarni, kadosta menek pucang kagêmuk nginggil kasampiri sinjang kathah, nguwot pucang kagêmuk plajêngan kabuntêl karung, maos tong mêdhang gulu banyak sapanunggilnipun ingkang dados kasukan.

Sarêng jam :8: enjing, Kangjêng Raja Siyêm têdhak dhatêng kêbon kewan jêkini, sawadya punggawanipun sadaya, punapa dene para Tuwan para Nyonyah pintênpintên ingkang sami dhatêng tamanipun jêkini, aningali taman utawi mirsani kewan sapanunggilanipun.

Anaming tiyang ningali botên patos sakathah sabab botên kênging ningali malêbêt, dados sakathahipun tiyang ingkang badhe pirsa Kangjêng Raja Siyêm sami dhatêng Gambir kêmawon, amargi Kangjêng Raja Siyêm sasampunipun ningali ing taman jêkini badhe lajêng têdhak dhatêng gêdhong barang kina, ingkang dipun wastani gêdhong musiyum, wontên sakilenipun alunalun Gambir, cêlak kalih panggenan tatingalan ingkang dipun wastani pêkên gambir ngajêng wawu.

Sarêng sami jam :9: langkung saprapat Kangjêng Raja Siyêm sawadya punggawanipun rawuh ing kantor musiyum kapêthuk dhatêng para Tuwan sawêtawis ingkang wontên musiyum.


Halaman :25:

wawu Kangjêng Raja Siyêm sapunggawanipun sarêng rawuh ing musiyum lajêng malêbêt ing kamar panggenan wayang, amirsani ringgit wayang sapanunggilanipun ingkang wontên kamar ngriku.

Sasampunipun mirsani dhatêng kamar ringgit wayang, lajêng mirsani dhatêng kamar yatra, ing ngriku panggenan yatra warniwarni yatra, ing sakathahipun yatra kina, sangking pun dipun jagani, ingkang warni mas sêlaka timah ngriku wontên.

Sasampunipun pun mirsani dhatêng kamar yatra têdhak dhatêng kamar sêrat sastra walandi pintênpintên sêrat katata wontên ing ngêrak agêng pintênpintên rak. 

Sarêng sampun mirsani ing kamar panggenan sêrat sastra walandi têdhak dhatêng kamar sêrat sastra Jawi, Arab, kropak buda pintênpintên karopak, kitab, babad, utawi kabar warniwarni.

Sangking ngriku lajêng malêbêt dhatêng kamar panyêratan, ugi kamar panggenan sêrat kathah warniwarni.

Sasampunipun mirsani ngriku, wangsul mangetan lajêng malêbêt dhatêng kamar panggenan sela watu padas tuwin balung cumplung pintênpintên kathahipun.

Sasampunipun amirsani punapa kawontênanipun ing kamar panggenan sela watu cumplung lajêng amirsani dhatêng kamar peni, pramila kula wastani ing kamar peni sabab panggenanipun busana waos dhuwung, ingkang penipeni saking pundipundi nagari, sarwa sotya kêncana, sarta ing ngriku wontên sela intên barleyan agêngipun satugêl bêton ingkang agêng kabaripun saking nagari Banjarmasin.


Halaman :26:

Sarêng sampun mirsani dhatêng kamar peni, lajêng malêbêt dhatêng kamar barang warniwarni ingkang anehaneh, awon sae kina inggal saking pundipundi nagari sarta gongsa jaman kina sangking bantên, pah songsong pintênpintên Songsong warniwarni, punapa barang ingkang tinakekakên saestu ngriku wontên Kangjêng Raja Siyêm dalah sapunggawanipun sadaya sangêt rênanipun ing pênggalih ngantos sawêtawis dangu amirsani punapa kawontênanipun ing ngriku sadaya.

Sasampunipun mirsani ing ngriku lajêng mirsani dhatêng panggenan rêca, pintênpintên rêca agêng alit sarta warniwarni.

Sarêng sasampun mirsani rêca, Kangjêng Raja Siyêm karsa nyêrat wontên ing sêrat tekênan, sêrat tekênan punika sintên ingkang ningali dhatêng kantor musiyum mawi nyêrat tondhananipun, dados Kangjêng Raja Siyêm wawu nyêrat tondha asma, saha para punggawa sadaya, sasampun Kangjêng Raja nyêrat, gêntos para punggawa sami nyêrat sadaya, gêntosgêntos tumuntên kondur.

Sarêng jumungahipun dalu, Kangjêng raja Siyêm badhe têdhak dhatêng griya kamar bolah militer, ingkang wontên sakidulipun kantor palis, ing ngajêng kamar bolah mawi taman sakêlangkung sae satêngahing taman wontên panggunganipun sarwa tosan wêsi.


Halaman :27:

Ing kamar bolah wawu, mawi rinêngga pinajang pajang sakêlangkung adiluhung, badhe palênggahanipun Kangjêng tuwan bêsar kalih Kangjêng Raja Siyêm, mawi kobongan rinêngga nglangkungi peni, kula botên sagêt nyariyosakên wijangwijangipun rarênggan namung kula gunggung kêmawon, sampun sasat kasuwargan ing ngindrabuwana kanan keri Palênggahan, mariyêm kalih ing kanan keri, saha sabêt katata sae, wah pistul sênjata katata dipun damêl sasêkaran, ingkang nata sadaya wawu walandi, kiwa têngên palênggahan ingkang kapering ngajêng songsong susun pitu ingkang dipun angge songsong wawu, sutra jêne sabên padon ingkang inggil bandera agêng ciri dipongga pêthak.

Dene ing taman ngajêng wawu, sabên wiwitan ingkang agêngagêng dipun dekeki bandera awarniwarni, satunggal wit wontên :12: iji wontên ingkang :246810: ing salami kula gêsang inggih sawêg sapindhah punika pirsa bandera awarniwarni kados makatên.

Padon alunalun palis ingkang kidul wetan badhe panggenan damêlin sêkar latu.

Awit jam :4: sontên tiyang ningali sampun kathah, punapa dene kula piyambak anggen kula ningali ngantos arasarasên mantuk sangking sênêng kula nyawang kumêlapipun bandera kanginan.

Sarêng ngajêngakên satêngah pitu dalah ingkang wontên kakajêngan sadaya kapasang ngantos saingga kajêng  sêkar dilah sewu.


Halaman :28:

Tiyang ningali ingkang saking ler, sangking kidul, sangking wetan, sangking kilen, dalidir kados laron mêdal sangking ngêlong ngalêmpakipun tiyang ningali wontên alunalun palis.

Sarêng wanci jam :8: Kangjêng Tuwan bêsar kalih Kangjêng Raja Siyêm rawuh ing kamar bolah konordiya, sawadya punggawa dalêm ing Siyêm. Kahurmatan musikan mungêl sakêlangkung rame, binarung suwantênipun tiyang ningali ingkang sami rêbat papan, lajêng sami kaundurakên dhatêng prajurit usar botên kênging tiyang ningali cêlak kalih griya pasamuan.

wawu sarawuh dalêm Kangjêng Tuwan bêsar kalih Kangjêng Raja Siyêm, sarêng tumêdhak saking rata, para Tuwan ingkang sampun sami rawuh rumiyin hurmat jumênêng sangking kursi, mêthukakên Kangjêng Tuwan bêsar, sami ngaturakên tabe, kalih ngaturakên tabe Kangjêng Raja Siyêm, agantosgantos lajêng sami tabeyan kala para punggawa Siyêm sadaya.

Sasampunipun para Tuwan sami ngaturakên tabe, Kangjêng Tuwan bêsar utawi Kangjêng Raja Siyêm malêbêt dhatêng griya pasamuan ginarêbêg ing sakathahipun para Tuwan saha para punggawa Siyêm, wawu ing griya pasamuan saestu sakêlangkung endah rarêngganipun kados dedewa wangunan ing ngalam donya.

Dene badhe palênggahanipun dalêm Kangjêng Tuwan bêsar kalih Kangjêng Raja Siyêm punika, wontên wetan majêng kilen saha pinapajang pajang sarwa adiluhung, linangse sarwa sutra, jêne ijêm, abrit, saingga kluwung abarabir saking patêngênipun palênggahan dalêm, mawi kareka kados beteng, ingkang minongka balewarti, sasêkaran roning waringin katata sakêlangkung rêspati, sarta dipun pasangi mariyêm agêng satunggal sisih.


Halaman :29:

Dados palênggahan dalêm ingkang pinapajang pajang langkung endah wawu, saingga wontên madyanipun gapura beteng, ingkang wontên têngah kobongan, kursi gadhing sakêmbaran sami pinatik ing parêtna kajejer majêng mangilen.

Saha ing padon kidul kilen, wontên kawah isi toya, sasêkaran ugi katingalan kados toya, warniwarni sakêlangkung sae, sarta aneh sayêktos, wawu kawah mawi dipun krobongi samongsa kabikak amungêl jumêgur. Lajêng madhangi ing griya pasamuan sadaya saha padhangipun awarniwarni, sulak abrit, jêne, ijêm, pêthak, dadu, biru, saingga sêkar latu sakêlangkung anehipun sayêktos angêrame ramakên.

wawu Kangjêng Tuwan bêsar kalih Kangjêng Raja Siyêm salêbêtipun dhatêng griya pasamuan lajêng pinarak ing kursi gadhing, ingkang wontên salêbêtipun ing papajangan, Kangjêng Raja Siyêm pinarak wontên ler, Kangjêng Tuwan bêsar wontên kidul, majêng ngilen, sangajêngipun beteng kapering gapura, kanan keri palênggahanipun para Tuwan para nyonyah aglar aparikparik babanjêngan punapa dene para punggawa Siyêm ugi sami lênggah ing kursi wontên ngajêng beteng wangunan.


Halaman :30:

Sasampunipun Kangjêng Tuwan bêsar ingkang wicaksana pinarak wontên ngamparan dênta rinêngga sawêtawis dangunipun, lajêng wontên suwantên jumêgur kados mariyêm, tumuntên ing griya pasamuan katingal padhang anglangkungi, wawu papadhang katingal awarniwarni kados dene ingkang sampun kasêbut ngajêng.

Samantên kathah para Tuwan utawi para nyonyah ingkang ningali dhatêng kawah.

Kangjêng Tuwan bêsar, utawi Kangjêng Raja Siyêm jumênêng saking kursi dênta, têdhak amirsani kawah condradimuka, sasampunipun amirsani kawah saha para punggawa.

Kangjêng Tuwan bêsar tuwin Kangjêng Raja Siyêm ginarêbêg têdhak saking griya pasamuan karsa minggah dhatêng panggung tosan, ingkang wontên madyanipun ngudyana rinêngga, sawadya punggawa dalêm karsa mirsani sêkar latu.

Sasampunipun mirsani, Kangjêng Tuwan bêsar kalih Kangjêng Raja Siyêm sawadya punggawa minggah panggungan, walandi ingkang dados tukang sêkar latu awit ngungêlakên mariyêmanipun sêkar latu, rambah kaping sakawan, lajêng nyulêt lilin, urubipun lilinan awarniwarni gêntosgêntos damêl eramipun tiyang ingkang dereng nate pirsa. Sasampunipun nyulêt lilin tumuntên sanessanes warni agêntosgêntos panyulêtipun saha warniwarni wangunipun sêkar latu panjang mênawi kula cariyosna.


Halaman :31:

Ing satêlasipun kalangênan sêkar latu, kula lajêng mantuk rumiyin, dados botên ngantos sisa kondur dalêm Kangjêng Tuwan bêsar kalih Kangjêng Raja Siyêm.

Sarêng enjingipun wanci jam :5: Kangjêng Raja Siyêm sawadya punggawa dalêm karsa bidhal dhatêng kapal, naming karsa lajêng dhatêng nagari Samarang, saha kadherekakên para Tuwan ingkang agêngagêng sawêtawis.

Dene nalika konduripun Kangjêng Raja Siyêm inggih mawi kahurmatan kados nalika rawuhipun, amung punika sasêrêpan kula.

Anaming panyuwun kula dhatêng para priyantun ingkang sami amirsani sêrat cariyos punika, mênawi wontên kirang langkungipun ingkang kula cariyosakên wawu, ingkang mugimugi paringan pangapuntên ingkang agêng.

Sah ing pangikêt tanggal kaping :2: April :1891:

