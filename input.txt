*Awighnam astu*

<Jagaddhita>:1.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

1/1/1.
tunggal mūla ni tattwa ning kalĕngĕngan sinamaya parūmarthadurlabha,
lumrā sedran anūkṣma ring daśadigantara tinuduh i lĕnglĕng ing hiḍĕp,
lot pinrākṛta ring karas rinacanâstuti kakawin amūrti ng aksara,
manggĕh sādhana sang kawīśwara n asādhya kalêpasan i sandhi nin mangö*

1/2/2.
milw âbhyāsa mara ngwang amrih amutĕr tanah ataki-taki pralāpita,
de ning jñāna kĕdö jugâmalar anĕmwakĕna rasa rahasya ning mangö,
nāhan kāraṇa ni nghulun cumaṭakā manam-anama kathârjunātmaja,
mon cĕnggāna padenya don ika silunglunga ning umulihêng Smarālayā*

1/3/3.
śrī bhūpāla Jayākrĕta prabhu wiśeṣa tuhu-tuhu bhaṭāra Keśawa,
khyātī n Krṣṛa sirêki ngôni muwah angdadi pinakasurakṣa ning jagat,
wet ning duhkha ri śīrna ning bhuwana tan hana phala ni gawe Prajāpati,
hyang Rudrâmralayākĕn ing kapana yan tun aradina ya tan sirâsiha*

1/4/4.
wyaktinya ng kalanârurĕk paḍa silih ttwĕk arĕbut ulah kaduṣkṛtan,
nāhan marma bhaṭāra Wiṣṇu mangadĕg ratu rumawas ikang durātmaka,
manggêh kīrti nirân Mapañji Madaharṣa maluyakĕn ikang jagatkrĕta,
yajñā mwang yaśa dāna śâstra winiweka muwah awungu sang hyang*

āgama
towi pwân sama len Wṛhaspati pangajyan ira nipuna śastrapāraga,
sūkṣmâtindriya dūradarśy anupamêng guṇa parūmawidagdha nītimān,
nāhan kāraṇa ning jagat pranata bhakti ri haji musuh awri sak hilang,
āpan śakti narendra sagni dinulur ning angini hana sang yatīśwara*

1/5/5.
nora pwânukĕra ng manah narapati n huwus aradin ikang parangmukha,
līlânggöng kalangĕn sirâmijahakĕn kawi sinawung irêng pralāpita,
ngwang sinwī kinĕḍö nira wruha matangya k angiket i kathârjunātma,
ndah śrī Kṛṣṇa ta tûtĕn ing carita tulya haji gati nirâdimanggala*

<śardhulawikridita>:2.
– – – | ⏑ ⏑ – | ⏑ – ⏑ | ⏑ ⏑ – | – – ⏑| – – ⏑| ⏓

2/1/6.
ngūnî kala Yudhiṣthirâlah anitâtoh rājya len kaprabhun,
kālap de nṛpa Koraweśwara tĕkêng wastrâdi sampun hawis,
nahan karaṇa Pañca-Pāṇḍawa layat munggw ing halas durgama,
mantî dwādaśawarṣa nā samaya ning rāmyā muwah ring purī*

2/2/7.
byātītan sira ring wanāśrama rĕngön pang ning kathā warṇanĕn,
wwantĕn putra Dhanañjaya pwa saphalânwam śakti śūrêng raṇa,
prajñânindya warâbhimanyu pangaran khyātî prajāmaṇḍala,
sākṣat Manmatha māwak apti tuladĕn ring rūpa tan popama*

2/3/8.
ngūni ndug hana ring bapâparimitâtyantêki göng ning sukha,
wah bhogânupama ng bhinukti sakatön kewalya tan kāwaran,
mangke pwa n kari de Dhanañjaya kumöl tan kram lanângāsyasih,
solah ning masalah swadeśa sahajângungsî purā ning waneh*

2/4/9.
wwantĕn rājyasabhâdwitīya linêwih ring rāmya sarwâhalĕp,
pāwak sang hyang Anantabhoga kari kang bapramilet ring kuṭa,
têkwan tang gupurênukir pamutĕr ing hyarg ring gunung Mandara,
puñcaknyârja payung putih maṇik apuy lwir muntabânunwana*

2/5/10.
sakweh ning wangunan tĕkêng alun-alun mwang ring wanguntur kabeh,
minggar hīra hatĕpnya kumram aruhur sākṣat pahöm ning gunung,
astām tang batu len pangastryanan apūrwâkokiran kadbhuta,
angde rĕs pucak ing gaduh garuḍa tatkālâmangan mānuṣa*

2/6/11.
ri jro pañcabale durung paḍa susun rwā mwang yaśârjâhalĕp,
kaywanyâsĕkar ing natar saha sêwönyâbhrângĕlih kānginan,
kumbangnyânghrĕng arūm tinūt i pangawat ning mrak ring antahpurī,
kady āsyang-syanga dewa kinnara panawwangnyâlalĕh suswara*

2/7/12.
ring tāman wĕkas ing lĕyĕp saracananyâninditâmānuṣa,
grong singgrong aparung mapañcuran aranw ātuban angde lĕngĕng,
mālas puṣpa maparwatâkĕnas aring sering laki stry āngaring,
tistis nghing surakanyakâsring anilib prāptêriyâcangkrama*

2/8/13.
ngkānê dwārawatī ngaranya tuhu sākṣāt swargalokânurun,
āpan sang prabhu wastu Wiṣṇu subhaga śrī Krṣna ling ning sarāt,
tĕkwan rwang siki reh nirân hana kakângekaprabhāwâdbhuta,
khyatī n śrī Baladewanāma majajar kang rājya kapwâhalĕp*

2/9/14.
ngkā tôngwan prawarâbhimanyu n umusap jöng Kṛsṇa dewaprabhu,
marmâsih ri sirân hatur pahulunan sākṣāt anak tan waneh,
āpan rena nira prakāśita Subhadrâri pwa de bhūpati,
nâng sambandha tinūt nirân marĕk angungsir solah ing sewaka*

2/10/15.
nistanyêki wineh akuwwa hinaris ning rena len kadyahan,
astām tang bala-kośa-wāhana yathāyogyā rumakṣê sira,
solah sang para rājaputra panitah śrī Krṣna tātan pahi,
ndātan lwâmbĕk irân hatur pangalasan de ning marĕk nityaśa*

2/11/16.
byātītan rwawĕlas tahun tuwuh ira ngkā ndah sĕḍĕng yowana,
ābhā ning smara mandĕl ing mata ya tângdānî manis ning wulat,
ndin tan dadya karasikan sĕmu ri rūm ning śabda māmbö tilam,
ñĕpñĕp ning manah ing kapāna tiki yan tan wĕtwa gītâñĕñĕr*

2/12/17.
swāng aswring makire tinangtang awicārê raśmi ning rāsika,
lobhânunggalakĕn manis kaliliran sangkê narāryâjuna,
nāhan hetu nirêki rakwa kilalan kūng de ning oghângarang,
daṇḍan ring lara harṣa talyana wirāgâwĕtwa rūm ning jinĕm*

2/13/18.
akweh de ning arūm paḍângayam-ayam hyun duṣṭa kûngnyê sira,
manggâ yan ḍatĕngâmaling-malinga ring tinghal marêng pamrĕman,
hetunyân pangasah sipat waja singî sāmpun wināhwan sĕpu,
panglūdê wĕlar ing jajârja tĕwĕkĕn ring santĕn angras hati*

<Jaganātha>:3.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

3/1/19.
tangeh yan ucapĕn rimang ning angājap ri sira wijuh atunggalan lulut,
kasewakan irê narendra Harimūrti rĕsĕp angani nāla ning hati,
matangnya tan angel sirângaji kaśaktin inahalan i singhit ing manah,
pisan wĕkas ikang hiner nira îurung puput i wĕkas ikânganugraha*

3/2/20.
tuwin hana manah narendra makamantwa ri sira winunî dalĕm hati,
ikang kawĕdi lokikāgama ya kāraṇa nira tan atön amidhyani,
kunang yadin atĕmwa tan pawarahâpuputa wĕlinĕn ing parākrama,
ikā karika ng enakê hiḍĕp irân wruhi raras ing ulah walat smara*

3/3/21.
kunang hajĕng ira ng narendraduhitā luput ing angĕn-angĕn rinūpaka,
pilih wĕkas i buddhi sang hyang agawe wwang ahayu ta kunĕng hinĕntyakĕn,
pangas-ngas ira yan luput lĕkas irâsisinawu magawe Tilottama,
iki pwa kawaśā lĕmĕh ta sira ring wĕkasan ing apa len hanā muwah*

3/4/22.
arĕs lengĕng i rāmya ning taman i rūm nira ri huwus irâhyas angligā,
sĕkarnya mangunĕng rurū prihatin epw awĕdi pamapasa mrik ing gĕlung,
katon arĕngu ron ing imba niki nāgata ri halis irâhyun amranga,
tĕkêng sarasijâlume tĕngi-tĕngin kagalakana tuminghal ing mata*

3/5/23.
ndin anggarita sinwam ing kayu manis ri laṭi nira n inge sinewaka,
umūra mara pakṣa ning bhramara nāgata ri larap i kengis ing waja,
pucang gaḍing alök anoliha ri santĕn ira n inaku kangsya ning smara,
ri tan paphala ning sĕwö satata kanglihan angiring i pambêt ing tĕngah*

3/6/24.
lawan lĕmĕs i lunggah ing gaḍung adoh milêta ri lungayan suputrikā,
tumon i kucup ing wakung kaputihan marĕk i jariji tan hanângĕne,
puḍak mrik asiwī tuwi anahâgigu harasakĕnê wĕtis nira,
apan purih i rum nirâpangus arājasa puji n adikāra ring langö*

<Jaggaddhita>:4.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓

4/1/25.
akweh yan caritan kawarnaṇan i rūpa nira tuhu lĕwih sakêng Ratih,
ndā dewī Kṣiti Sundarī subhaga nāma nira saphala katwang in purī,
ndan rakwêki rimang-rimang sira tĕkâpti mahas-mahasa rāmya lālana,
lunghânūt kalangĕn manah nira tinuntuni patuduh î lunggah ing gaḍung*

4/2/26.
tĕkwan tang masa Kārtikângarahakĕn lêngĕng aluluy anamtam ing mangö,
darpâsyang-syang alon gĕrĕhnya tan arên pangaway i jaladanya kānginan,
matrângras larap ing kilat pangujiwatnya n anamayaru mangkatângḍusun,
anggyākĕn sakulĕm patĕrnya n amisik-misiki lĕyĕpa ring pacangkraman*

4/3/27.
lwir agyā mara rāmya ning giriwanânranga ri hajĕng irân parânglĕngĕng,
sāmpun lambung ikâkilâpamulu campaka linuludan ing drĕs ing jawuh,
mwang romanya ghanâhirĕng pinatah arja saha tali gĕlungnya wangkawa,
kuntul mör atatâsusup-susup ikâpĕnĕd angapa kasor sakêng mĕnur*

4/4/28.
tĕkwan raśmi nikang śikhî mrak angaring jĕngĕr angawat i gĕntĕr ing patĕr,
lālityân patajug sêwö mawida kĕmbang asana mapupur himânipis,
panghrĕng ning bharamarângrubung kusuma kambang ika lĕngĕng arumpukan wungû,
tambirya n pasale-sale wĕlas-arĕp wruh araras asawit-sawit gaḍung*

4/5/29.
nāhan lwīr ni langö nikang sakamatan winarahakĕn i gĕntêr ing patĕr,
yângde lĕnglĕng i buddhi sang dyah alangö lagi kajenĕkan angdĕlö tawang,
ngkân pojar sira lālanân lali lumĕnghay alihangan i bahu ning kaka,
yatnângrary anakĕn patĕr sĕmu nikang rĕmĕng angiring i rūm nirângucap*

4/6/30.
ndi nggânyâku n acangkrama kaka mahas-mahasa lĕngĕng atapya-tapyana,
baddhā ni ngwang aśoka tañjung inangit sinalisir abahirya pādapa,
bhasmangku hrĕbuk ing puḍak minging asampĕta sĕmi sinalangsang ing gaḍung,
santosânusupêng pasir wukir asangwa ñĕñĕr i manis ing gangan kapat*

4/7/31.
tan makweha dahat matêki ng anung enaka ning adulur angrarah ririh,
līlâmupwa jamur lawan lalab amañcaka tan arĕsĕhĕng tis ing rĕrĕb,
lunglungan saha larwa-larwan ulihâkĕla-kĕlana ri tīra ning nadī,
bhukti mwang nasi mātra sotan iki n angliwĕ-liwĕta ri wungbung ing pĕtung*

4/8/32.
nāhan ling nṛpatiputrikânggyang i manah ning iña kaka wawang girahyasĕn,
ḍū atyanta dahat wuwusta tuhan anglĕngĕnga mahasa ring wanāntara,
singgih yadyapi söka ng antyasukha buktinĕn ing angĕpĕpê dalĕm puri,
moghâwarsih alĕh ya tan sinĕlangan lalĕha ning awilāśa lālana*

4/9/33.
sangsiptanya harêbu yogya tiki kĕdwakĕna ri haji haywa sangśaya,
tuwy ātanggwana rena rakryan ing apan wihanga sira katon girang nira,
āpan śrī parameśwarī satata langwan iki sira ng anāma Rukmiṇī,
wāswās têki tuhan lĕngĕng kaliliranta ngaran ira sakê yayah bibi*

<Madraka>:5.
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏑ – ⏑ | ⏑ ⏑ ⏑ | ⏓

5/1/34.
mangkana lingnya tambay irikā ta rakwa ya marê narendramahiṣī,
mājaraken paminta waraputrika mahas acangkramâmĕng-amĕnga,
śrī parameśwarī kari sirâwarah ri haji tan wihang narapati,
gönga ni tanggal ing wulan inanti ping rwawĕlasêki yan lumarisa*

5/2/35.
māyu nikâng alapkĕna wineh dadar sahana ning watêk wwang i dalĕm,
ring paricārikânapaha ring karaṇḍan iña len uwâta ng anĕngah,
strī haji kapwa tan hana wineh mahirya tinapis kabeh sang anahil,
sang tuna panghañar-hañar iniṇḍĕt ing pahutangan jugângumĕk-umĕk*

5/3/36.
nista nikân tan ewĕha ning arthasādhana pênuh ri sang narapati,
ndā yayan epu tan wring ulah ing lanâmaluyakĕn pasung nira dadar,
ndān lĕwiha ng kinapryakĕn irêng lulut wiwala ning mahirya kataha,
yan hĕnĕngê calā niki paran kunang kawĕdi tan kawehari sira*

5/4/37.
len wwaya ceṭikâmalaku sambang ing bibi kakâri mitra ri yawā,
mwang ri kakungnya motusan asung kupang muliha wastra mūlya saphala,
molih iking waneh kunang ikang mĕne n muliha kolih ing judi sawung,
yêka ng angĕmbĕk-ĕmbĕk amĕgöng tangisnya n apĕgâwĕdi n kawĕḍaran*

5/5/38.
mwang para taṇda kapwa tiniban dadar sakatuduh kĕnoh angiringa,
len para rājaputra Yaduwangśa Sāmba Gada sang kawidhyan atihang,
ndah prawarâbhimanyu nguniweh ta rena nira yatna sāmpun akire,
sangka ri kerangan kadurus ing hutang makajaga ng dadar dadi wirang*

5/6/39.
ndah katĕkan ikang samaya ning lumampaha mĕnêng kulĕm ḍawuh ĕnĕm,
kapwa sumanggraha ng gaja rathâśwa ḍampa humaḍang lalu wĕngi lĕpas,
wwang ri dalĕm saratri madamar paḍâsipatanâhyasângdani patah,
akrak ikang waneh katujah ing sadak mata niki n kasinggul asipat*

5/7/40.
tocapa rūpa rājaduhitā sirân huwus abhūṣaṇâhyas asĕkar,
raṇḍi winarṇa ring kanaka cūrṇa siñjang ira kumram arja lumarap,
canglwi samar lawan kukus ikang salampur ira sāndêl ing hima sumār,
ndi n kĕḍapa ng rimang lumihatê sirâpan inuhanya mūkṣa hilanga*

5/8/41.
ndah syapa wānya rakwa mulatê siran waśa panambhawānya tulaha,
tĕkwan ajöng nirân lagi rinakṣa pahyas ira towi tan sah apingit,
tonĕn ikang wiraga milĕt ing gĕlung saha tajug matĕngran asana,
lawan ikang susup-susup atingkah asrang angĕmit patah rinacana*

5/9/42.
byakta harĕng bhaṭāra Madanâdine suwĕng irêka mūlya ri rahi,
len winangun mamanṇḍaga ginatrākĕn pamuni gandha ning pipi minging,
lāṭi ri lambay angḍani gĕsĕng mrik arja pamĕdinya duṣṭa turida,
pamrih ikang sipat ri mata tan karâmanisi mogha tan kawulatan*

5/10/43.
ratna mahöm ikā tuku-tukup nirângingĕt-ingĕt sumöng ri talinga,
ndān asusun kalung-kalung irânĕngah ri susu tan paweh angarasa,
sĕsran abheda rehnya milĕt ing tangan tan asarag lanâmĕlas-arĕp,
simsim alêh kapūhan i manis nirân amasa panggilisnya jariji*

5/11/44.
tan baribin kunang sira ri sök ni hambulungan ing tatur tali tapih,
mangkana tang gĕlang nupura ring wĕtis kadi silih jrumâwara-warah,
hīngan i yatna ning hyas apingit rumakṣa ri raras nirân lihatana,
yadyapi kĕdwa rāgana ng akūng awas pĕjaha sākṣanân katuridan*

5/12/45.
ndah tumiba ng ḍawuh nĕm irikân wijil haji lawan watĕk sang i dalĕm,
kapwa matunggalan śakaṭa ta pwa de nira kabeh tĕkêng kaka-kaka,
garjita sang huwus tinuduh unggwana ng turung anumpak akrak anangis,
kari lanâkĕdal-kĕdalan osah onĕk awĕdi n lumakw aḍarata*

5/13/46.
tan huningan layat lari nirâlalĕh lumihat ing pradeśa kahawan,
tapwan awās tahĕnya sawayang kuwongnya lalitâlalĕh mangidungi,
ring wĕkasan lêpas karahinan ri himbangṣ i tĕgal ni jöng ing acala,
rāmya macanggiger ayam alasnya sinrang i pamangsul ing kidang alon*

5/14/47.
towi paḍâkĕmul hima mara ng tahĕn hatur atis bĕsur kajawuhan,
wyartha wijil hyang arka lagi tan katon katawĕngan ghanâtaratayan,
len ika larwa-larwan amĕwĕh bangun kukus ing ambarângibĕki rāt,
marma ni tan katon i tuwuh ing jamur tuwin asong pangĕmbĕng ing ĕbun*

5/15/48.
ngkân tumurun sakêng śakaṭa sang macangkrama girahyasên wija-wijah,
asrang amet jamur saha ririh dudū tikang amet lalab sakatêngên,
len tang amañcak ing haraṇan epu kemĕngan i pangjrah ing laru-laru,
nya ng turung olih endah akĕdal-kĕdal juga hariñjangĕn salah ile*

5/16/49.
mangkana ratnarājaduhitṅ muwah milu wijah ring ambĕk alangö,
lampah irârdha kanglihan alon agĕgwan iña mār sapādapa lume,
munggah amarga ḍampa yan angel hana n tĕka hana n turun mahas-ahas,
garjita ring kakângaturakĕn sĕkar sing angĕne wineh nira sĕrĕh*

<Turidagati>:6.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏓

6/1/50.
tucapa warâbhimanyu karĕhĕn sira saha pariwāra kadyahan,
angurati ngûni lampah ira hamham amungarana rāmya ning gĕgĕr,
swang abasahan hañar-hañaraṅ aṇa sinalisir anekawarṇana,
narah apa n eñjuh angdadak apet ulah akĕmu-kĕmul gibah wulung*

6/2/51.
tuwi paḍa darśanīya ng angiring ruciragati tĕkêng apawwahan,
sama-sama len anaṇḍangi sabuk nira lawan ikang anghawin karas,
salukat akokiran walĕsan apnĕd aracana rinākṣan ing rare,
sira lalitâmasang papikat epu rumaras i panambĕr ing jarah*

6/3/52.
tĕka mara ratnarājaduhitā lumihat i sira ñör ikang hati,
ri gati nirêki sānak amisan tuhun atĕgĕg apan turung waśa,
huwus apisan kunang sira sapocapana manawa rāmya solaha,
pinasahakĕn pwa de ning atuhâpuhara ta kadi len kamerangĕn*

6/4/53.
tuwi kataman wirang sira rikāna ri hana ning anagwa-nagwakĕn,
sumĕmangakĕn saraśmya nira ring lituhajĕng araras priyambada,
bari-bari nora len inucap ing kaka-kaka pinakesi ring purī,
iki mara waspadân tuhu wuwusnya ya tikang amangun manah dudū*

6/5/54.
inimur-imur nirêng twas i salah sĕmu ning angĕn-angĕn ndatan lipur,
winungu ni pasrang ing kaka-kakângjawati sira Dhanañjayâtmaja,
tuhan apa hetu ning layat aninggalakĕn atilar i ngwang atpada,
tĕḍanĕn ikung karas patĕmu harṣa niy usun i langönta suswana*

6/6/55.
nahan iki lingnya tan wawarĕngĕh sira lali pijêr anghiḍĕp langö,
tuwi tan adoh dahat pwa sapamaṇḍĕm irika n inuhuh sakêng hĕnū,
kahaliwatan matêki wĕkasan karakĕtan i gawe nirâpikat,
nṛpaduhita pwa lagi kamatolihĕn adalihan asyang ing kaka*

6/7/56.
lalu wĕkasan ḍatĕng ta naranātha sahana Yaduwangśa tan kasah,
irika Dhanañjayatmaja marĕk humaturakĕn ulih nirâpikat,
anginaki buddhi solah ira sewaka tumuluy amangku pawwahan,
lumawan i goṣthi sang prabhu tuwin hirĕng amacĕ-macĕh ginuywakĕn*

<Sragdharā>:7.
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓

7/1/57.
lunghā lampah narendrâhyun angusira pasir lālanâtūt wanâdri,
tan warṇan reh nirâraryan amangan anginum ndângrĕrĕb yan kawĕngyan,
tĕkwan de ning lumampah tinĕbu-tĕbu nirêng pringga sĕngkan kininkin,
sarwecchâsing katön ing hati juga tinĕkan sānukhanê suputrī*

7/2/58.
ndan dewī rakwa lĕnglĕng sira wahu kataman rāga sūkṣmângras i twas,
tontonĕn ry Abhimanyu n kawulatan amangun ringrang erang wirangrwang,
ndah mangkā Pārthaputrârdha salah angĕn-angĕn mogha kāngĕn sang adyah,
ngkân tan ry amban lumampah pati lumaku sirân mūrchitâsring kasaṇḍung*

7/3/59.
tambing ning lwah-lwah ahning hawan ira sahajâmungwakĕn kung ring adyah,
kriñcing ning wwe sakêng grong sapatakis i kale ning marâñidra ratri,
asring mulyar larap ning kakul aniru liring ning wikampêng atanghya,
kumlab ryaknya n sasiñjang ri kĕtĕr i laku ning tan bisângöl raras twas*

7/4/60.
pinggirnyâpnĕd lanâhyas kari n apara-paras karkaṭâsrang masuksuk,
sākṣāt santĕn watunyâpipit alumu-lumut swâng akĕmbang susuhnya,
lagy ādīkṣa suhun bras tuwin apata-patah tang hĕnī mangkin angrĕs,
ndân adrĕs polah ing wwe wruh awĕrĕ-wĕrĕh an tan panunggal hilīnya*

7/5/61.
eñjing rāmya ng wukir kaywan apupul asĕkar lwir sukhâwahya-wahyan,
lagy anggītâng ĕping len têpakan angiring ing kungkang ing grong abaṇḍung,
mwang pasrang ning taluktak mangulutak atarik suwarânrang saluṇḍing,
endah de ning mayūrângawat i pasurak ing tūban ahyā gumĕntĕr*

7/6/62.
kumbang darpâwĕrö de ni rĕsĕp i madhu ning puṣpa sālas bhinukti,
mrĕm lolyângangguh-angguh pĕtung ika dumudul tan swang anghrūk manuknya,
meghâtwab lot mutah warṣa gĕgĕr atilar ing sanghub awrā ri jöngnya,
pangringgang-ringgung ing ranggwan amarĕki gagā jangga mĕmbang tinuntun*

<Jagaddhita>:8.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

8/1/63.
sangsiptan laku sang marêng paṣisi tan huningan iki lawas nirêng hĕnu,
eñjing kongang ikang pasir tĕkap irân lari wahu tumurun sakêng gĕgĕr,
ceṭī kapwa rimang girahyasĕn aninghali pakusikan ing ryak ombakan,
kady ānungsunga garjitê tĕka sang anglĕngĕng angiring i nāthaputrikā*

8/2/64.
ngkānêng lod hana nūṣa marwata katon wahu winĕḍar i teja ning rawi,
empĕn tapwan agöng dahat kadi dine ning Atanu sakatonan ing tulis,
lwir prāsāda mangunggul endah apucak ranu mulutak angagra jambangan,
sorêsuk niyatân iki n parana ning hyang adulur arahup macmana*

8/3/65.
tūsanyâparêpat mangertali tumĕmpuh ing udadhi sinungsung ing harus,
wwenyârok apagut kawantus i parungnya sumirat amangun kuwung-kuwung,
lot saryâmĕtu hangsa-hangsa sumawur lumarap aputih anghulap-hulap,
len tang mĕltuk ing antarāla tan awās angĕḍap-ĕḍap anguntul anglayang*

8/4/66.
honyêking kaparö muwah karang awarṇa siluman arĕcĕp kadînukir,
astām tang kadi caṇḍya-caṇḍyan ajajar hana kadurus ajagjag ing bañu,
len lwIr asrang ago hurang harūma tan wawarĕngĕh ing alun pasang surud,
asring molih agöng tika kahiḍêpanya n inuhuh i surak ning ampuhan*

8/5/67.
tan tunggal tang aweh lĕngöng ning umulat nya ng amayang amibit hanâmukĕt,
līlā tan hana rĕsnya ring wway i ḍĕmit ni parahu niki lūd paḍâgaling,
mosyan himpĕr aburwa-burwar anĕngah sakayapu kalilī n huwus lĕbuh,
lwir mukṣêng tĕpi ning langit kahiḍĕpanya hilang anusup ing ghanâhirêng*

8/6/68.
endahnyân hiḍĕpĕn langit rĕbah ikang jaladhi ḍawuh anungsang ing lĕmah,
meghanya ng paranūsa honya manukanya layar ing amayang mangambara,
sĕmbur ning gajamīna têki jawuhanya mĕlĕtuk i ruhur mawangkawa,
ryak muntar lumarap winarṇa kilatanya n apatĕra gĕrĕh ning ampuhan*

Tiḍak ḍiketahui
<>:9.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓

9/1/69.
tangeh yan ucapĕn lĕyĕp lĕngĕng i rāmya ning sakamatan,
ḍatêng ta sang acangkramâsĕmu girang watĕk binihaji,
makādi parameśwarī dumunung ing bale maparĕpat,
pasanggraha lĕyĕp langönya n angungang wwṅy ing tasik arĕs*

9/2/70.
karaṇḍan iña len uwā wruh irikang sayogya panganĕn,
ulih ning apikat mamañcak amibit kabeh rinatêngan,
aneka mara pawwat ing juru samā tĕka sapasisi,
sĕsök pĕnuh ikang bhinukti tuna raśmi têki wĕkasan*

9/3/71.
narendraduhitâmisah sira hanêng mahantĕn alangö,
aninggilis i dunghus ing karang anungku-nungkuli pesk,
jĕngör sira pinangku ning kaka lali n mangö kadi rakĕt,
huwā juga manah nirā mulati sagarâtĕpi langit*

9/4/72.
aneka mara ceṭika nira widagdha ring kalĕngĕngan,
lumālana manah nirân lumawanî sirângucap-ucap,
dudū ng wijah amukti sarwa kusuma mrik angjrah asinang,
lawan tikang amet karang-karangan ing pasir sakaharĕp*

9/5/73.
nihan tang arurĕk silih galah arok jĕmur kawigaran,
tĕwĕknya kusumâjurit-juritan ing hênī silih usī,
larut ng asana śīrṇa hĕnti tinutuh ranginya n arukĕt,
wuluh gaḍing ikang watang rinawisanya pādapa lume*

9/6/74.
silih tĕbah amaṇḍĕm ing sumanasângduk ing puḍak arūm,
sinambi niki n adyus asrang amapag ryak anggyat angasut,
hanātilar i ken ikângumak-amik yayângumĕk-umĕk,
tan erang i cacadnya rambiḍan ikang wilut pwa kutilĕn*

<Basantatilaka>:10.
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓

10/1/75.
byātītā rehnya huningan gati sang narendra,
lālītya lālana ri sor ning aśoka mĕmbang,
Pradyumna Samba Gada taṇḍa kabeh asewa,
tan sah Dhanañjayasutâmawa pawwahan mās*

10/2/76.
swecchân pamukti sakatön rasa pāna matsya,
twak ring gĕḍah sumaji len taḍak adwitīya,
asring tikā cinarik ing bala mantri mukhya,
mowah mĕne tĕka mĕne sing apūrwa-pūrwa*

10/3/77.
gītâmṛdangga karĕngö lalitângrĕsi twas,
mwang goṣṭhi lālana sareh ning aguwyan-guywan,
kintw īng abhaṇḍagiṇa yêka hanêng kadohan,
tontonĕn ing sapasisi n tĕka sök arūmpak*

10/4/78.
nā reh nareśwara tuhun prawarâbhimanyu,
amwit sirân sumĕlangâmĕng-amĕng marêng doh,
wwantĕn gihâlĕnglĕng anungkuli sāgarâjro,
lwir pañcuran wway umijil ri dungus-dungusnya*

10/5/79.
ngkānê ruhurnya paranganya ñamut mangunggul,
wwenyân pangertali tumampuh i tūban ing grong,
sök sarwapuṣpa ri hiringnya mĕnur śikantĕn,
paṇḍan wwang anglih alangö n lumigê puḍaknya*

10/6/80.
marmâsĕgĕh lwir i langönya ri sang suputra,
sungsung-guyunya winĕḍar ni girang-girangnya,
nā padapângaway akon jĕnĕkêng śilâpnĕd,
syungnyângaka mpu wuwus ing trĕgukū paḍângâling*

10/7/81.
ngkân lālanâpuḍa-puḍay wara Pārthaputra,
Punta Praśanta dumulur sira len Jurudyah,
rāgī n panon ryak anikĕl sapatah ning adyah,
wör ning gurundaya lêyêp sahalis gumiñcang*

10/8/82.
ngkân mār tĕñuh twas ira rañea rimang prapañca,
edan tĕkângên-angĕn ri hajĕng sudewī,
elik sirê hati nirân kataman smarângras,
kung duṣṭa kengêr i kadangnya mĕne n adoha*

10/9/83.
kepwan sirângimur-imur kĕtĕr ing raras twas,
kong lālanân panalukat saha gīta rāmya,
akweh ulah nira hanân pangikĕt sĕkar mrik,
len ciṇḍagânak-anakan tinulis ṭikâpnĕd*

<Kusumawilasita>:11.
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | – ⏑ ⏓

11/1/84.
kala nirâlangö mangĕn-angĕn ri hajĕng ira narendraputrikā,
mogha ḍatĕng sang adyah i harĕp nira kadi paśarīra ning Ratih,
ngkân paḍa kagyat epu kamatĕnggĕngĕn apa tan i rāt hiḍĕp nira,
tan wruh ing enakângujara len ulaha kawĕgĕgĕn kamerangên*

11/2/85.
ndân iki rakwa rājaduhita muwah akusikan epu ring gati,
mogha salah smarâway-awayĕn lumihat iri Dhanañjayātmaja,
marma nirâmahânglipu-lipur kĕtĕr i hati nirân salah sĕmu,
bhrānta rimang-rimang saparan ing suku lumaku jugân tinūtakĕn*

11/3/86.
ndân kahaḍang larut sahana ning kaka-kaka wijah adyus ing tasik,
nghing kari kāsi-kāsih ira tan sah i sira mangaran Sudarpaṇā,
lālana kārwa wungkuk arĕjâng angiring amawa pawwahan tatur,
prāpta nirêkihĕn kadi dine kawawa ri kahanan sang anglêngöng*

11/4/87.
ndah tĕka mār gupe sira kasökan irang arasa matya ng enaka,
nirwa harĕp nirêki tumuluy maluya kakĕtĕran tikang suku,
antuk ing ambĕk amrih atĕkĕn kaka lari nira tan wawang lĕpas,
tapwan adoh dahat pwa sira n anglĕlĕh akiḍupuh ing śilātala*

11/5/88.
bhrānta sirângrase salah ile ni manah ira luput linakṣaṇan,
de ni hiwag nirâsuway atön lumihata ri Dhanañjayātmaja,
ndah katĕkan pwa mogha ta dinagdha ning irang anĕñuh twas anglare,
ndâpa kunang kalīngan iki ling nira n angangĕn-angĕn mengĕn-mĕngĕn*

11/6/89.
mangkana Pārthapura siluman hiḍĕp ira ri ḍatĕng suputrikā,
lwīr ulih ing samādhi marikânggĕh ira saphala yogya marmanĕn,
ndân wiphalâpa tan wĕnang anantwa nguni-nguni n amangkwa harṣa,
wastu marêki sānak amisan sira tuhun awirang turung waśa*

11/7/90.
prāpta Sudarpaṇā ri sira sah ri lari nira narendraputrikā,
ambĕk ikânahā ri sira kārwa n angalihana rāgasañcaya,
hyunya ri waspadā nira mĕne n paḍa mamĕḍara rañca ning hati,
nâpti niki n marângdudula ring smita sĕmu-sĕmunĕnya ring wuwus*

11/8/91.
lingnya lĕwĕs tuhan lalĕh i māsku n amĕng-amĕng angikis angḍusun,
lĕnglĕng anūtakĕn manah apĕt kalĕngĕngan amagantakĕn langö,
marma nirâri rakryan angĕnĕs tumuturakĕn i māsku n anglĕngêng,
ri hyun irâtĕrĕn mahas-ahas lĕpasa lĕyĕp amukṣa-mukṣana*

11/9/92.
ndân tĕka kerangan tiki sirêki mapa tuhan anehakĕn manah,
duryaśa sānak ing kapana māsku wĕnanga palarĕn pangöbana,
sis pĕjaha pwa sang prabhu mapĕki sirirakĕna ning samīraṇa,
toh syapa tânglingê sira katon kasihana nira tan wring ungsirĕn*

11/10/93.
nista nipun lĕpas tiśaya rakryan i sira sira kĕdwa tan saha,
cihna kahundangêku tanayanta bapa rasiki Caṅcu-Ciṇḍaga,
moliha puṣpa campaka wirāga rĕsĕpakĕna kung nirê bibi,
matūt ikā sirân anaka kārwana purih ing ulah katunggalan*

11/11/94.
mangkana lingnya Pārthaputra sasmita sumahur awor ngrĕs ing hati,
ḍū kaka ring kapāna kari tan giranga nini yadi n kasanmata,
yadyapi tuhwa śuddhya yayi hinrĕtan iki ri pingit nareśwara,
duryaśa tâku sānak amisan kunang awirang apan sinehakĕn*

11/12/95.
mangkana ling nirâmĕlas-arĕp rumĕsĕp i hati ning Sudarpaṇā,
ndāh irikā Jurudyah angucap muwah ibu huningan tiking gati,
ndin tan agĕnga harṣa ning asewaka wĕlasana ning sinewaka,
āpan awās manah nira tuhan marĕk amalar i śuddhya putrikā*

11/13/96.
ndah ya tikā nimitta nira mār kapĕnĕtan i ḍatĕng nṛpātmajā,
wāni nirângĕnĕs mapa nimitta nira lumaku tan parākṣaka,
śūnya niking paran manawa durjana mangalas-alas kanāgata,
pucchawali syapêki duwahagya matang ira tumulya mantuka*

11/14/97.
nâta sahur Jurudyah amuhun lumarisa gati ning Sudarpaṇā,
campaka len wirāga winawâpuḍak anak-anakan pĕnuh ṭika,
prāpta nikī narendraduhita marĕk añulu-ñuluh priyambada,
solih-ulihnya kasrah i kisapwan ira wiphala tan sinambrama*

11/15/98.
lingnya tuhan paran karaṇa ning humĕnĕng i tĕka Cañcu-Ciṇḍaga,
wet ni lulut nirâbibi nimitta nira kasah i pangkwan ing yayah,
tan huningā pwa māsku mapa len karika sira sakê kitêng smara,
sungsungĕn ing smitârĕkana kenaka nira pĕkulĕnta ĕnbanĕn*

11/16/99.
nā wacananya mangkin akĕtêr hṛdaya sang anahĕn smarānala,
lāgi salah sahur mucap i ngel nira lumaku ri doh nikang paran,
mĕnggĕp apelawâpi rĕngu sinrahan anak-anakan lawan sĕkar,
ndan lêwu göng i garjita nirê hati bangun inanugrahan hurip*

11/17/100.
ring wĕkasan tĕkâng midĕr amet ri sira mamawa ḍampa kañcana,
ngkân alaris mulih ḍatĕng i rena nira tuhun alĕk manah nira,
tan huningê watĕk binihaji n panayub anapuk arja sasmita,
tan panginang sirân lali sumungkĕm ing iña sahajângdalih pucang*

11/18/101.
mangkana tâbhimanyu kabharan muwah akĕtĕr i nāla ning hati,
amrih asāra-sāra marikā sira n umulih i jöng nareśwara,
prāpta nirêki yatna marĕk angharĕpakêna larih mapet siwi,
kong agamĕl mṛdangga hana n angras angawat angidung pakon haji*

<Jagaddhita>:12.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

12/1/102.
apnĕd solah irābhimanyu n akire rĕsĕpa ni sukha sang narādhipa,
asrang mwang para rājaputra kunang ing kapana wĕnang angungsi sira,
prāpta ng rātri lĕpas hyang arka kapangulwan angayati sumīlĕmêng tasik,
lrā ning teja sinimpĕnan kinĕkĕsan ri hati ning anahĕn smarātura*

12/2/103.
angde harṣa katon i golaka nirâmirah i wahu nirân têkêng bañu,
tan pendah kadi padmarāga makahĕmbana pamapag ing ryak ombakan,
lampus tan kamatolihĕn tĕḍun irêng jaladhi sinaput ing lamad-lamad,
angras prāṇa turah ni söng ira salāṭi ning asĕmu guyu n wineh sĕpah*

12/3/104.
rāp lumrā rumahab tikang timira himpĕr amĕtu-mĕtu rĕssa ning jagat,
tistis tang manuk ing wwahan mari humung bhramara surud i sārining sĕkar,
lwir glânānangisa ng cucur taḍahasih bangun angisĕk-isĕk nirāśraya,
angde trāsa pamangsul ing kidang areh sakukulan ing ananghya-nanghyakĕn*

12/4/105.
meh śūnya ng bhuwanânahā bhaya kunang sahana sumĕmu lampus amrĕma,
sih sang hyang śaśacihna marma ni girangnya wĕkasan i wijil nirâlangö,
tandwânghöt i dalĕm gihâng pĕtĕng arĕs rinarah anusup ing wanāntara,
ndin wânyâmapagân katinghalana mingkus angĕnĕs angusir tawĕng-tawĕng*

12/5/106.
śobha sangśaya miṇḍuhur lari bhaṭara śaśadhara sĕḍĕng prabhāswara,
tan pendah ghata ratma parṇa pĕnuh amṛta makara-karân katon i heng,
lrā ning teja ya bañwa singyakĕna ring bhuwana ya talaga mapangkaja,
lunghā ning timirêlya kombak umarêng sukĕt anĕsĕli patra ning tahĕn*

12/6/107.
ngkân sāmpun magawe rĕrĕb nagara puṣpa haji salĕngĕng ing Smarālaya,
mangkin kabhinawâlangö saracananya sinuluhan i teja ning wulan,
sakweh sang Yaduwangśa taṇḍa sakaparcaya pinakapikandĕl akrama,
kumram sarwa sĕkar minging sahana ning kuwu sinahaja cihna ning mangö*

12/7/108.
ngkā swecchâmĕng-amĕng sirâlĕbu-lĕbuh kajĕnĕkan i hĕnī nikang pasir,
lĕnglĕng tang paricārikâkĕla-kĕlan harama sarisipan sahing-sahing,
dudw ābhāṣa hanângucap carita len kidung ulih-ulihan winarṇana,
akweh raga ni panghiḍĕpnya ri manis ni wuwus iki jĕngĕr silih pĕkul*

12/8/109.
len āganty acayârĕjângawatakĕn saragi ri pagamĕl warātmaja,
peng-gang-pong-gang arūm katönya hana tanḍak amilihi sakāpti ning manah,
onĕk tang cala hewa tan kahuningā ng pamalaku kaharĕp-harĕp kidung,
nā rāgîri sirâlaris pamahuginya sĕrĕh arum aleśya dumpilan*

<Wangśastha>:13.
– ⏑ – | – – ⏑ | ⏑ – ⏑ | – ⏑ ⏓

13/1/110.
tangeh yadin warṇan ulah nareśwara,
lanânĕkākĕn lĕngĕng ing manah mangö,
hana pwa dewī lagi tan katinghalan,
tuwîki kājar sira n agring atyaya*

13/2/111.
ya tâmangun rañca ri buddhi sang prabhu,
matang nirân yatna madān n umantuka,
rathâśwa ḍampârja huwus dinandanan,
kalalwan ing rātri jugân hinerakĕn*

13/3/112.
byatīta lunghā lari ning niśākara,
mangulwan angrĕgrĕg ing astaparwata,
pilih tumolih ri sang ogha mūrchita,
rikân katirwan mulat ing mukhâwênĕs*

13/4/113.
hyang arka meh mĕtwa mapangharĕp sĕnö,
kadi pwa manggyākĕn akon umantuka,
narendra mangkat saha wāhanâkrama,
huwus lĕpas tan huningan sirêng hĕnū*

13/5/114.
ikang pasir kāri bangun kamānuṣan,
watunya rĕngkângarang angligā limut,
lumuh ririsnya ng kayu cāmarângure,
hĕnīnya kangrĕs-ngrĕs ĕping lanânangis*

13/6/115.
ikang rĕrĕb kĕmbang alum paḍâlume,
natarnya tistis ri dalĕm nikâsĕpi,
turah-turah ning laṭi kāri len sĕpah,
sukĕtnya laywan mangunĕng sakêng gĕlung*

13/7/116.
pilih pirang ratri narendra ring hawan,
ḍatĕng kamantyan ri samīpa ning pura,
tuhun mahā maṇḍĕg araryan ing yaśa,
umantyakĕn rĕmma ni teja ning rawi*

13/8/117.
sirang watĕk Wṛṣṇi sakāri pūrwaka,
ḍatĕng makering Baladewa sambhrama,
anungsung ing bhoga supathya ṣaḍrasa,
mṛdangga ghorâtri hatur girahyasĕn*

13/9/118.
sirĕm pwa sang hyang rawi meh tĕkâng kulĕm,
rikân lumampah sira munggah ing ratha,
ḍatĕng nirêng rājya n alampa-lampahan,
dinandanan sāhalĕpa n tininghalan*

13/10/119.
narendraputrī sira pūrwa ning laku,
lêngĕng hanêng ḍampa tatur pajöng pagut,
kilî harĕp len paricārikângiring,
hatur sakêng swarga lĕkas nirâlangö*

13/11/120.
kunang para strī haji ring rathâhalĕp,
watĕk suputra prasamâhawan kuda,
narendra kalih pwa gajendrawāhana,
Harâdulur mwang Hari kapwa reh nira*

13/12/121.
apaṇṭa-paṇṭan ta matingkah ing laku,
paḍâhĕlĕt gĕṇḍing anindya suswara,
Yaduprawīrâsrang asañjatângiring,
bangun mulih sampun anirṇakĕn musuh*

13/13/122.
ikang paniñjon wĕki ramakanyakā,
duda ng malayw āwĕdi sepa rakwa ya,
alon tĕmahnyân katibâtri tang surak,
ri sāk ni siñjangnya paran kunang katon*

13/14/123.
ikang ri heng kapwa sĕsĕk silih pĕḍĕk,
sukhâng anon sing kajagan jugâputĕk,
matanya manggā ñ cukilĕn ta pwa ya,
palar wĕnang jungjungĕn ing galah-galah*

13/15/124.
byatīta lungha haliwat nirêng lĕbuh,
tĕkêng dalĕm rājya tuwin tĕkâng kulĕm,
samângiring kapwa luwar madum paran,
mulih marêng swālaya rāmya sasmita*

13/16/125.
sirâng tĕkê jro pura rañca kānglihan,
rapuh sinungsung purih ing hañar datĕng,
sawet ni ngelnyân kadi tan pajīwita,
rikân paḍâmrĕm bilalâlupêng hulĕs*

<Jagatpramudita>:14.
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓

14/1/126.
kala mapêki śūnya ri kĕjĕp nikang sanagara,
mangkin amānuṣânupama lĕnglĕng ing pura lĕyĕp,
mrak juga lot atanghi saha kokilângalik-alik,
lwīr anguhuh ri tan kaḍata ning śaśangka mijila*

14/2/127.
tandwa mĕtu ng wulan lĕngĕng asong ghanâtaratayan,
lwīr angungang sakêng udayaparwatângaling-aling,
nāgata yan katanghyana tĕkap ning adyah araras,
sugyan apanghaḍā mukha n asampayângarahana*

14/3/128.
nora marânghawĕr laku lĕpas ring ambaratala,
bhāswara yan widhāyaka ri gandha ning sĕkar arūm,
nā pwa ng umah samīraṇa mirir marê wwang alangö,
donya n ananghya lĕnglĕng atagĕn manuṇḍanga karas*

14/4/129.
ngkā ta Sudarpaṇân wijil angingkis ing natar anis,
kepwan i tan kapanggih i wingit narendraduhitā,
sing tĕka sambhramânulunga tang dinohakĕn ira,
nora wĕnang waśânulunga yan tikĕl halis ira*

14/5/130.
nā karaṇanya n anglipu-lipur putĕknya ri hati,
kong lali lālanângidung-idung pĕgat-pĕgat arūm,
len pangajapnya wikwa pĕjahêng wanādri layata,
wet ni rusuhnya tan rahat asewakânaḍah asih*

14/6/131.
ndan twas irâng narendraduhitângrĕngö kadi linad,
towi turung mrĕm osah angĕsah mĕhah makusikan,
marma nirân wijil tumuturêriyânglih akĕtĕr,
lĕnglĕng umīr hulĕs nira gĕlung lukar tan iniwö*

14/7/132.
lwīr amilang tapak lari nirân sasinwam alume,
tan saralânginang lali tuminghal ing tawang adoh,
prāpta nirâkisapwan añuluh manguntali sĕḍah,
liśya n atis matang nira n atön asanghulunana*

14/8/133.
tandwa Sudarpaṇâsĕgĕh amakpakângarih-arih,
ḍuh ibu bhāgya māsku maṇik i nghulun kita tuhan,
toh aparan tikung lara paran kunang panulunga,
jīwita ni nghulun dyah ari sādhananta warasa*

14/9/134.
āh kaka tan wring enaka jugâku nora ng arasā,
mala niking larâlangu ri gandha ning sĕkar arūm,
len kĕtĕr ing patĕr saha gĕrĕh ning ampuhan arês,
yêki dume ng manah rĕngĕ-rĕngön datan palipuran*

14/10/135.
ḍūh ibu wiṣṭi tan lara pasir hiḍĕp ny usun iku,
gringta tuhan lara wwanganakĕn ngaranya biṣama,
nghing tiki jampya yan buratĕn ing kadang pwa ng inaka,
nyāma warasta māsku linalāna wehana sĕpah*

14/11/136.
ndan hiḍĕp i nghulun sĕpah irâbhimanyu saphala,
towy amisan rahadyan angĕnoh sira n jalu-jalu,
tan parasā tiki n kawĕḍarê pingit ning atuha,
marma nirêki sūkṣmanĕn angingkisê wĕngi jĕmah*

14/12/137.
mangkana lingnya sang dyah iki tan sahur mapi turū,
kong ginupinya ring nakha tinanghi tan wawarĕngöh,
ring wĕkasan sirângadĕg angun-ngun asyang iri ya,
munggaha ring gṛhâmrĕma rikân tinuntun inamĕr*

14/13/138.
prāpta nirêng tilam pwa tinurū-turū kinĕmulan,
wahu kĕjêp sirâmrĕm ulih ing lanângupuk-upuk,
kepi ta rakwa Phalguṇasutâculuh mangarĕki,
mogha tinanghi de ni wijah ing manuk mawurahan*

<Girisa>:15.
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓

15/1/139.
lalu rahina kamantyan söng sang hyang rawi sumĕnö,
lwir amanasana kingking ning śokâmuni turida,
sang ahayu jĕnĕk amrĕm lĕnglĕng tan wawang awungū,
twas ira rumaras osah tan śobhñ kĕtĕ-kĕtĕgĕn*

15/2/140.
irika n amungu marmâmakpak sang kaka mangamĕr,
ibu mijila tuhankw aḍamw āhyāsa maluluda,
wida kusuma pupur mrik dīkṣā len laṭi sumaji,
iña puyang uwa ceṭi yatnâsewa paḍa marĕk*

15/3/141.
taham ibu kadi mangkin ibrā rehi lara tuhan,
pangawihikana ni ngwang hīs ning luh adarawayan,
hana wênanga panamban ndan rakryan juga humĕnĕng,
yadi pĕjaha tuhankw ī roga ndah wiphala dahat*

15/4/142.
kaka mapa karikânung līngangkwêrikang arasā,
ngwang awĕdi tuwin erang sugyan têki tiśayana,
hana mara sih ira ndan ring swapnânĕmĕni lulut,
nghing ika pinalar i ngwang ndān ambĕk kawĕkas ikā*

<Mṛgāngśa>:16.
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓

16/1/143.
ling dewī ri Sudarpaṇā sukha manah rasiki n inubhayan,
ndâdan reha nikî ḍawuh pitu mĕne ling ika lumarisa,
sang dyah yatna mijil sirâḍamu mahâniga-nigakên ulah,
rĕs ning sambhawanĕn yan oruka yayâ ta sira rĕngĕ-rĕngön*

16/2/144.
ndah sangsipta huwus taḍah prathama sang kaka n angapi sĕrĕh,
lāwan tang kakawin wilāparasa sambat ing anangis akung,
lingsir pwa ng rawi śīghra lampah iki kārwa kawula mangĕnĕs,
ndah prāpta ry alayâbhimanyu ri dalĕm gṛha kapamĕgĕtan*

16/3/145.
ndan rakwêki Dhanañjayātmaja hanêng taman angimur unĕng,
tistis nora wĕnang marĕk ri sira nâgata ri purik ira,
tan ryamban hana yan mahângikĕt ujar tangis ira n angarang,
wwitan têki turung tulus winaca lāgi winalu-waluyan*

<Soktamargana>:17. 
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ ⏓

17/1/146.
ibu tuhan i nghulun yayi lĕwös ta kari tiśaya rakryan ingwang aluluk,
mingay inusir paraśrayana duryaśa ng amisan aringku tan wĕnang asih,
matangipun ing parātra tak atön jamura wiphala raśmi ning pakadangan,
sukha ng angiwö manuk syung amĕrĕn palarên asĕḍĕpa n panĕnggaha kaka*

17/2/147.
taha winalingku moliha kakanta sari-sari mangarcanêng Manasija,
makaphala sanmatanta wênangângahalana liring esya cihna ning akung,
hana pinalar hiḍêpku ri wijilta mahas-ahas acangkramân pamasisi,
maluy i dalêm puri pwa kita sis kadi maṇik inuray muwah kinĕkĕsan*

17/3/148.
hana hiḍĕp i nghulun muwah i māsku kita kĕñar i tanggal ing śaśadhara,
amĕnuhi harṣa ning rimang arusi panas i hati ning kĕnêng Smaraśara,
wahu kahiḍĕp raras twas ing aninghali bungah i mukhanta kumram alangö,
lalu ri yulihta ring nagara kāri pĕtĕng apĕga citta ning salahasa*

<Jagatpramudita>:18.
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓

18/1/149.
kāla nirângrasê tangis irân winimba kakawin,
prāpta Sudarpaṇâsĕmu guyu n panĕmbah i sira,
twas nira kagyat ojar apa donta bhāgya ta kaka,
lwir tan i rāt hiḍĕpku ri kitâṇ ḍatĕng kadi dine*

18/2/150.
ngwang mata nityaśâpti ri kahundanganta ḍatĕnga,
piwruhanâta göng i putĕk ing twas i ngwang ahuyang,
reh ku nirāśrayângusira sewakê narapati,
nghing yayi kapwa sangkana ni sanmatā haji jĕmah*

18/3/151.
ḍū bapa haywa mangkana tuhanku ta pwa pinalar,
māsiha rākṣakā mawĕlasê narendraduhitā,
wrĕtta nirêki pāywakĕna len Suyodhanasuta,
ndātan atön ri Lakṣaṇakumāra yâmĕnuhi rĕs*

18/4/152.
marma nirâri rakryan angutus tumuly awaraha,
reha nirān marā ri kita māskw aminta kĕmitĕn,
yapwan adoh sihanta bapa tan wĕnanga śaraṇā,
byakta pĕjah nirâtĕwĕk awet ni langghana nira*

18/5/153.
yan kahiḍĕp tangis nira ri māsku yogya lawadĕn,
prāpta mĕnêng kulĕm tuhan anīsa tan katĕngĕra,
haywa jugâywa tan rasa-rasângrase lara nira,
sugya tuhanku sepa ri pĕjah nirân tiśayana*

18/6/154.
ndah wwaya cihna sĕmbah ira ring wilāpa sinuwĕng,
luh nira ring pusuh ri kucup ing mĕnur susu-susup,
len sĕrĕh arja sūkṣma n adulur sipat burat arūm,
nā pamucang-mucang nira kĕdö n paminta tulungĕn*

18/7/155.
nāhan ujarnya tandwa lêwu garjitâryatanaya,
harṣa n umangkwakĕn sapakirim narendraduhitā,
mangkana tang wilâpa tumuluy minarma winaca,
kong dinĕlö rinĕngwan anĕñuh twas angras angani*

<Kalĕngĕngan>:19.
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

19/1/156.
kaka sĕmbah i ngwang amalar sih umusira wĕlasta rākṣakā,
agĕmĕn ngwang atpada sacampaka turung amarāśrayêng kapö,
tinahâng madhubrata sakâmbĕkan iki wuwusĕn kanāgata,
yadi tan kahat-hata sarinya niyata ni puputnya laywana*

<Śārdūlawikrīḍita>:20.
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓

20/1/157.
yan tan rĕngwakĕnângrĕs ing taḍahasih nityânangis kāsihan,
mwang yan dohana lunggah ing gaḍung atön prāptê pupus ning lirang,
nglih ning pāḍapa tan kawarṣana lanângantî rarab ning rĕrĕb,
māwās mātya ri panglwang ing śaśadharânūt aṇḍĕh ing toyadhi*

<Wangśastha>:21.
– ⏑ – | – – ⏑ | ⏑ – ⏑ | – ⏑ ⏓

21/1/158.
nahan tikang sĕmbah arūm pralāpita,
Dhanañjayāngśârdha wirangrwa kemĕngan,
putus katĕmw īki kaharṣa ning manah,
tuhun minge ri twang irê nareśwara*

21/2/159.
sahur nirâtyanta girangkw ikī kaka,
ri denya marmâpakĕnangkwi de yayi,
kunang pakontânglawadêki toh rase,
agĕng juga twangku ri jöng nareśwara*

21/3/160.
matangnya k ahyun pĕjahâmukêng raṇa,
iki ng hurip wyartha ya tan widhāyakā,
palar katĕmwa ng phala yan jayêng musuh,
umangguha ng wastu sakāpti gañjaran*

21/4/161.
uḍū tuhan haywa barang lĕgêng hurip,
ikang pati n tan paphalā ndin enaka,
tuwîki sangwâ ning aniddhakĕn gawe,
kunang pwa hūrĕn tang alot mwang enggala*

21/5/162.
yadin tahan durgama ning marê dalĕm,
ndi n ewĕhâng sūkṣmarĕn ing naya prihĕn,
sakewĕh ing kārya kasiddha ta pwa ya,
ikang kadhīran juga sādhanêrika*

21/6/163.
kunang mĕne yan hana rakwa wādhaka,
samangkanângungsira mātya mapranga,
sukha ng pĕjah yan śaraṇâśrayêng gati,
tuwîki dewī tuhu milw apatrĕma*

21/7/164.
nahan wuwus ning mangaran Sudarpaṇā,
nda tandwa kengĕr manah Arjunātmaja,
ri göng i kingldng nira tan wĕnang kinas,
ya hetu ning lampus asangwa jīwita*

21/8/165.
tuwi n lanā rakwa wuwus nareśwara,
umastutîng wīra n akūng walat smara,
kadiwyaning strī wĕlin ing parākrama,
kaniṣṭa yadyan pakasādhana ng dhana*

21/9/166.
matang nirâptī pitutur Sudarpaṇā,
lanā pigögĕn ri tan adwa ning wuwus,
siwil ta ring candra kapin tigâlwanga,
si kāladeśâhayu ta pwa ng ungsirĕn*

21/10/167.
huwus pajöng tang samayê samangkana,
Sudarpaṇâmwit mulihê dalĕm purī,
wirāga len ciṇḍaga putra-putrana,
ulihnya lāwan kakawin karāsikan*

<Wangśapatrapātita>:22.
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓

22/1/168.
ndā ucapĕn tikī gati nirang narapatiduhita,
lwir tan atön sumungsunga ri sang kaka ḍatĕng angĕnĕs,
ndā lĕwu göng i garjita nirê hati hinawĕr ira,
mwang manis ing liring winuni len guyu lagi hinĕmū*

22/2/169.
nista ni śūnya ning diwasa tan hana marĕk i sira,
de ni wingit nirān patiwiwal bari-bari n arĕngu,
ndah yaya n epu sang kaka yadin wawanga mangucapa,
sugya kunang hanângluruganâng mata lagi mulingā*

22/3/170.
lingnya n apet raras twas ibu toh mapa manaha tuhan,
tan hana sanmatârjunasutârdha mingay atiśaya,
tan huningā jugêng wacana hewa humĕnĕng apuji,
ngwang tiki kerangan n arasa matya kawĕkasan irang*

22/4/171.
mangkana lingnya tandwa kumĕtĕr hṛdaya sang ahayu,
tibra rapuh ning angga wadanâmirah asĕmu tangis,
kadga hanê tangan swara sahur pisan ahirit alit,
om pĕjaha nghulun kaka paran phala ning ahuripa*

22/5/172.
wahu mayat sirâlĕwĕka śīghra pinĕkul inamĕr,
ḍūh ibu mithya ta ngwang ari pet ulah anguyut-uyut,
ring kapanâ ta sang katanĕhan smara tan agiranga,
nyāma pĕjah imang sira ya tan hana wĕlasa tuhan*

22/6/173.
ndah wwaya tang wirāga pakirim nira rari tarîman,
talya ni sih nirê kita ta rakwa pangikĕta lulut,
ciṇḍaga putra-putran apatūtana lara turida,
nā pamawāna kingking i sĕṭĕng nira n ahas alangö*

22/7/174.
len kakawin paminta nira ring samaya mapagĕha,
panglwanga pintigâng śaśadharâṇ ḍatĕnga sira jemah,
nāhan ujar nikang kaka marĕn ta lara sang anangis,
mnarma rumĕngwakĕn raras i de ning amaca panuwal*

<Jagaddhita>:23.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

23/1/175.
sākṣāt śrī ni kalangwan ing pasir amānuṣa mara kita ngūni n,
anglĕngöng,
nahan kāraṇa ni ngwang anghyang asamādhi turida ri sihanta sanmata,
mangke pwân inanugrahanta wĕnangkwa lumawana ri śakti ning smara*

ndī rāgī ta kunang dumĕlwa kakawinku n agati kawi digjayêng langö
ndan pintangkwa harêbu haywa maluy ing madhu manis i wuwusta ring puḍak,
tolih ringranga ning rimang kĕna-kĕnân alara turida ri dwa ning guyu,
yadyastun ngwang iki n dudul-dudulĕn ing hyun idan-idanĕn ing karāsikan,
nyāmâku n pĕjahâsilunglunga karaskw iki n awiji tangis linangwakĕn*

Tiḍak dikĕtahui
<>:24.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓

24/1/176.
nahan rasa niking wilāpa pamaḍĕm ri duhkha sang arūm,
hilang wiwal irâhĕlî ngrĕs angiwö prapañca turida,
samântara tĕkâng kulĕm tuwi yayā tatan mrĕm alangö,
mapang karahinan sirângĕnĕb i mār nikang kĕtĕ-kĕtĕg*

24/2/177.
tangeh mara patingkah ing diwasa yan kathākĕna huwus,
pirêki ta kunĕng lawas nira silih kirim-kirim ujar,
lanângingĕt-ingĕt sang aryasuta reha ning saharasa,
anganti sanimitta ning wĕnanga mañjingêng pura jĕmah*

24/3/178.
lalu pwa wĕkasan sirân anêmu kāladeśa rahayu,
ri tan hana nirang narādhipa layat madewaśaraṇa,
marêng giriwanâpakon ira bhaṭâāra sūkṣma ri sira,
ya marma nira langgĕngâpagĕh anĕmwakĕn kawijayan*

24/4/179.
asimpĕn angĕnĕs ta rakwa sira nora rākṣaka tumūt,
kapāt amawa pawwahan mwang ikang anghawin laras ira,
purih nira sakāma-kāma n alĕmĕh katon ariwĕga,
kaśaktin ira ta pwa wastu pinakāśrayā gada nira*

24/5/180.
kunang kawawan ing jagat nguni-ngunîrikang sanagara,
narendra Baladewa ta pwa pituhun saśāsana nira,
tuwi pwa sira agrajâpratihatâng prabhāwa ri sira,
ya marma Harimūrti lālana sakāpti tan hali-halin*

24/6/181.
byatīta kadi leśya de nira dumoh angingkis alangö,
hana wruh ira yan saharṣa waraputra len sang araras,
maran tan agigū n lĕkas wipatha kūng nirân paḍa rare,
yadin mapuputa ng prang ādbhuta katon tikā guṇa nira*

24/7/182.
nda tandwa waraputra molih akire paranti dinadak,
hulun prawara Pārtha ngūni mangaran Pragupta subhaga,
ya tângusir i jöng narendra Harimūrti sampun agati,
umahnya kasĕnöt pikandĕl i samīpa ning taman arūm*

24/8/183.
ya têki pinaran sang ārya pinirak tĕhĕr tinangisan,
lĕwĕs pwa patulaknya lot apitutur halanya tinahā,
kunang pwa ri kĕdö nirâwacana mātya yan tan ubhayan,
wĕlasnya ri sira pwa yâpralalu têki milwa pĕjaha*

<Śārdūlawikrīḍita>:25.
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓

25/1/184.
sāmpun māyu ng ujar tuwin siwil ikang śītangśu panglwang tiga,
anghing pāt wĕkasan sira wruh ing ulah yatnâkire gopita,
ndan Parthātmaja kepwan awri kumĕtĕr de ning takut kātrĕsan,
nāhan hetu nirâhyun anghyanga mĕne panggil kṛtānugrahā*

25/2/185.
prāpta ng rātri tĕngah wĕngîrika sirângantî taman sök sĕkar,
yatnânghyang ri bhaṭāra Manmatha mamūjângarpanākĕn madhu,
kĕmbang campaka pāllawâsmi sĕkar ing tañjung ganitrī nira,
sanghub dhūpa nira ng patĕr ya kaharan ghaṇṭâśiwāmbhâng riris*

25/3/186.
sāmpun pwâjapa kūṭamantra ginĕlar lawan wilāpastuti,
dhyâyī n tungkula yoga yêka n anilib tang prĕm sawet ning harip,
rĕp ring swapna katon ta rakwa sira sang hyang munggu ring padma mās,
sākṣāt-dṛṣṭa caturbhujatrinayanâng anggârdhanārīśwara*

25/4/187.
ndan swecchâwĕkasan bhaṭāra n apasah lāwan bhaṭārī Ratih,
ndânĕmbah ta sirang Dhanañjayasutâminta ng warānugrahā,
mojar sang hyang ahum bapa ndah iku mah puṣpâtmarakṣakêng bhāya,
tanggap tânaku siddhasâdhya ta kamun prāptā mĕrê jro purī*

25/5/188.
nā ling hyang Smara tandwa sök sukha sirang Pārthatmajângañjali,
ndātar sĕmbah i pādapangkaja bhaṭārī kewalâpelawa,
tandwa krodha sirân triwikrama karĕsrĕs krara Durgākṛti,
anghrik sāhasa kātarân panapathe mangdhik sawet ning gĕlĕng*

25/6/189.
āyay Pārthasutâpa ko n wĕnang asampe tar sumĕmbah ry aku,
astwâmangguha duhkha ko mapasahā mwang sādhya bhukti ng lara,
nāhan ling nira yekân akrak amĕkul jöng rakwa sang duhkhita,
kĕdw āminta warāntaśāpa saha pūjā kūṭamantrâstuti*

25/7/190.
rĕp ndah somya muwah ta rakwa tumuluy sang śrī bhaṭârī Ratih,
āpan jati nirân sinambah awĕlas ring bhakti mopākṣamā,
ojar ḍū bapa tūtakĕn pwa sakarĕng śabdangku haywâmihang,
ndah enggal maluyâta māsku n anulus yatnanta bhaktî kami*

25/8/191.
ling dewī wĕkasan hilang sira katanghyan têki Pārthātmaja,
ton tang kĕmbang arūm karātan i tangan pinrih rinākṣênamêr,
yângde garjita marma sūkṣma rumĕsĕp ri twas nirânglangwani,
nghing tânangśayanî manah nira wuyung dewī tuhun tan ginöng*

25/9/192.
lunghâng rātri samāntarâwa rahināwās tang pamuktyan sukha,
anghing sang kakĕnan Smarāstra siwuhĕn lĕnglĕng tan aptîng pangan,
āgyân wĕngya muwah byatīta tĕka ring sore yayan tan kĕjĕp,
glanângher wijil ing niśākara sirân ringrang sarantâlangö*

<Turidagati>:26.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏓

26/1/193.
lalu wĕkasan mĕtu ng wulan awângḍaḍari kumĕñar ing nabhastala,
kadi-kadi tamtam ing rimang akon ahañanga ring angel angöl hunĕng,
sahana nikang pĕtĕng rinarah ardha pinalĕh ing akārya lĕnglĕngā,
linalu tikang karîng akiwa donya tawĕnga ri wirang ning angrĕngö*

26/2/194.
irika ta Phalguṇātmaja lumampah anilib awĕdi n katanghyana,
dalihan anakti-nakti sira kārwa hulun ira Jurudyah angdulur,
ri ḍatĕng irêng Pragupta mamapag ri sira huwus anajyakĕn hĕnū,
sira juga mañjing ing taman ikang kawula kari mĕhah mĕngĕn-mĕngĕn*

26/3/195.
atha ri ḍatĕng nirêrika sinungsung i katĕmu niking Sudarpaṇā,
laki mapa hetu ning lali saranta dahat usun alal mangantyakĕn,
kawĕkasa têki māsku sakarĕng sira yayi ni bapangku hundangĕn,
nya wuwus iki n mulih muwah amārga lalayan awarah ri sang mangö*

26/4/196.
dyah ari ḍatĕng tuhan sira sang onĕng i manisi liringta yan guyu,
angĕnĕs anganti ring taman alal ri tulusa ni wĕlasta sanmatan,
mapa ta nimitta ning mingay asungsut anikĕli halis tĕkârĕngu,
lalu maluy ing hawan manah irâtiśaya puji-puji n sugih manis*

26/5/197.
taha mapa hetu rakryan akalib kari n aharĕp i līna ni nghulun,
amiwa-miwal sirân alĕmĕh amrangakĕna lungid ing curik singī,
ya matangipun tuhan pahalawön pĕjaha manĕ-manĕhta lalwakĕn,
atĕwĕka têki tan wĕnang anona pati ning awirang jinogakĕn*

26/6/198.
nya wuwus ikî narendraduhitā ri hatur ira tĕkângurud lulut,
ri tĕlĕb ikang takut lawan irang juga ng amihĕri kingking ing manah,
ndan i mayat ing kakâtĕwĕka marma ni lari nira rañca mâr gupe,
kumĕtĕr i hambal ing lalayan erang umingay i pananggap ing kakung*

26/7/199.
ri ḍatĕng irêng latāgṛha pinakpak inamĕr ing ujar priyambada,
ibu tuhan i nghulun dyah ari toh mapa ta kunang i rāt karîkihĕn,
taha winalingku nora hurip antinĕn ing alara kokalan lulut,
umangĕn-angĕn ridoha ni sihanta kamawĕlasĕnêng kĕnêng unĕng*

26/8/200.
hana pinalar pwa sihta ya tiki n sukha kadi sinĕkar twas i nghulun,
dyah apa tuhan wĕnang pamalĕsangkw i hurip i kita tan kĕnênusir,
nghing atiki kenakangkwa manĕhanta juga saparananta tan saha,
marĕkakĕna ng wiraga pakĕnangkwa majuma ri lukar nikang gĕlung*

26/9/201.
hiḍĕp i kakanta tan patĕwasa ngwang ari titir angarcanêng Smara,
angipi lĕngĕng maramwan asanâhiliran anĕngah ing tasik madhu,
sari-sari yan marêng taman ikang bhramara lagi mĕngĕng marêng kapö,
ḍawuh i wĕlasta ring wwang angarang pwa phala niki lĕwih sakêng lĕwih*

26/10/202.
pira ta kunĕng sukhā ning inanugrahan anisihi rājya de haji,
adĕmaka mon anewaka ti sūngana gaja ratha lābha kakryanan,
hana hinanākĕn ing wwang ahurip tinĕpĕtakĕn ing amrih ing raṇa,
saka ring apeta rūmta midĕrêng tribhuwana ring apa n hanā muwah*

26/11/203.
nya wacana Pārthaputra ri sang erang anukĕr awingit pinangkwakĕn,
arĕngu kinol umingsĕr anulak mingay inarêkan osah angrĕngih,
mapa ta kunang tĕmah ning ulah asru sang alawas angölakĕn lulut,
tangis apuput mĕhah juga rinĕngwakĕn asĕmu larâmangun wĕlas*

<Wangśapatrapātita>:27.
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ ⏓

27/1/204.
sāmpun irang narendraduhitā kawawa luyuk alĕk,
de ni mĕlĕs ni siñjang ira karaṇa nira kalĕngĕr,
lolya linālanâluru salaywan ing asana lume,
kewala tan kĕḍap tinitisan sĕpah inamĕr-amĕr*

27/2/205.
epu Dhanañjayātmaja n amangkwakĕn alĕh anangis,
māsku tuhanku toh dyah ari tânglilir ibu t angucap,
māh sakaharṣa tâku yayi mon katikĕlana halis,
hāh lêwu duṣṭa ni ngwang agawe lara wipatha dahat*

27/3/206.
mangkana de nirânangis apet wĕlas amaṭi-maṭi,
waspa nirâmĕlĕs ri jaja sang narapatiduhitā,
hīsnya sumār i jtwa kadi tâmṛta rumĕsĕp atis,
marma nirân mêhah kumĕtĕr anglilir amahayu ken*

27/4/207.
ndā tan arĕn tangis nira lanângisĕk-isĕk ahirit,
epu ring enakângulaha mār alara kaluputan,
tan wruh irân minangkana puput-puputa nikang ulah,
wwantĕn irêki rakwa marĕkângucap-ucapa juga*

27/5/208.
nista nirâgilângangĕn-angĕn ng ulah alara tuwi,
mintara ta pwa ng enaka dumoha sapara-parana,
mogha katon manis-manis i rūm sang araras angamĕr,
sarwamanoharâ ng ujar añĕp-ñĕp angĕtĕri hati*

27/6/209.
ling nira mah ta māskw ibu manĕhta yayi sakaharĕp,
mon grĕmusĕn sadenya cacahĕn ta bibi yak awuyung,
bhāgya tiki n tĕḍan tĕlĕb i doṣa ni pinun i kita,
dyah palarĕn kasewakan iki n wĕnang amalĕsa sih*

27/7/210.
takwana ni nghulun tan awĕlas ta kita kinalaran,
tan wihikan kunang yan inajapku lagi tinangisan,
mwang ri tan olya ni ngwang iki mātya ḍatĕng iri kita,
tan huningā kunĕng kita yadin ngwang ari pêjahana*

27/8/211.
tan panahā pwa tâkw i ririsanta malulut i kita,
de ni tĕlĕb niking turida marma rumakĕt i hati,
pûrwa ri tan katonta tuwi nitya kinĕñĕp i hati,
mangkin awās tikību ri sĕḍĕngta n amasir alangö*

27/9/212.
mogha ḍatĕng kite kahanan i ngwang alalĕh angĕnĕs,
ngkā rasa mātya lênglĕng aku kepwan ing ulaha rimang,
ry antuk i māsku ring pura muwah luput inangĕn-angĕn,
yêki nimitta ning mara witadya n apuputa pati*

27/10/213.
ndan kita kewalâpuji minge humĕnĕng atiśaya,
hewa sukĕr kunang ri parĕk i ngwang añuluh angamĕr,
mangkana ling nirêki sumahur sang araras ahirit,
sis lagi mithya tang lêwih ujar ngwang iki baya kaduk*

27/11/214.
nâta sahur sang ogha pinasatyakĕn i sang angamĕr,
dyah śapathangkwa yan wĕnanga sāha sakarĕng i kita,
mātya kahaṇḍĕmâku ri jajanta ri sĕḍĕng ing apöm,
prangĕn ikung halis têwĕkĕn ing liring upasana sih*

27/12/215.
mangkana de nirâśapatha lot amĕkul angarĕki,
mār sumusuk ri jīwita nira ng dyah anĕkasi wĕlas,
hetu nirān rasângalihanâng hṛdaya saturida,
dāgha ri raśmi ning wacana tan humung awisi-wisik*

27/13/216.
towi winanwa-wanwa ring ulah sira tinahu-tahu,
yan kinĕdö-kĕdö kawaśa sangśaya marĕn awingit,
marma saharṣa rāmya sawulat saguyu sakalangĕn,
ahyun aroka jtwa paḍa kociwa yan apasaha*

27/14/217.
wet ni jĕnĕk nirângracana sih nira n awĕḍar unĕng,
teg ḍumawuh tikang ghaṭita sapta bangun apitutur,
wwang ri kabhukyan ing wiṣaya tan karakĕtana dahat,
marma halanya ling ning aji mangkana wuwusa nika*

27/15/218.
yatna Sudarpaṇâsru pangutusnya muliha ri sira,
toh laki meh iki ng rahina tolih i bhaya ning ulah,
mangkana lingnya sang rwa paḍa tan jrih apuputa pati,
anglalu yadyapîki cacahĕn saka ring apasaha*

27/16/219.
ling nira sis kakâpa tĕmahangkwa ri kasaha yayi,
nyāma patingku lĕnglĕng alangö jĕngĕr away-awayĕn,
enaka tâku kārwa layatâmrih angusira pasir,
denya n asangwa panggaga yadin sĕkulana barubi*

27/17/220.
sing patapan kasimpar asĕnöt iki pangĕpĕpana,
rāmya ng awikwa-wikwana lamun jĕnĕk angajĕng unĕng,
sambi ning angrawat-rawata gīta kakawin amĕrĕn,
tan hana lena rūm yayi tikang racanana kalangĕn*

27/18/221.
yadyan iki n katĕmwa wulikĕn walatĕn alapana,
ngkâku n amūka mon awakĕna ng sanagara gĕsĕngĕn,
mangkana de nirâwacana sang kaka malĕs asayut,
lingnya siwil tuhan têmahanêki yadin iwĕhana*

27/19/222.
ndān ikang antinĕn ḍatĕnga sang prabhu juga sakarĕng,
āpan awās manah nira n atön i pakurĕna tuhan,
nghing tinahā ri tan tulusa rakryan asiha ri sira,
yapwan agöng katon i turidanta niyata n ubhayan*

27/20/223.
mangkana lingnya sāmpun ahiḍĕp sira pinituturan,
ndā yayan epu kemĕngan i tan wĕnanga ning apasah,
ring tadanantara pwa tĕka tang juru taman angĕnês,
ahyun anapwa-napwa ta kunêng tĕhĕr angidung-idung*

27/21/224.
awri ta sang rwa kagyat arĕbut hulĕs agarawalan,
ken basahan ndatan kahuningân pinalalu kahurup,
asru sirān umĕmban i sang anglayung inulihakĕn,
ringrang i hambal ing lalayan osah akĕtĕr inamĕr*

27/22/225.
ndah ri lĕpas narendraduhitā prawarasuta mulih,
tan kasulâhawan saga layat gati nira wĕkasan,
epu manah nikang juru taman mawacana ri hati,
yêki tuhanku yan salah ulah ndya ng ulaha ri sira*

<Wiśwalalita>:28.
⏑ ⏑ ⏑ | ⏑ – ⏑ | – ⏑ ⏑ | ⏑ - ⏑ | – ⏑ ⏑ | ⏑ ⏓

28/1/226.
atha ri mulih sang angracana harṣa ring taman arūm,
tucapa ta śāpa sang hyang amangun larâpratihata,
ri gati nirân kaciryan angajöng prapañca turida,
winĕḍar i pājar ing juru taman tuminghal i sira*

28/2/227.
asĕlur ikang wwangṣ ing pura mucap ri tingkahan ira,
katĕka tĕkê narendra Baladewa sampun alaris,
Haladhara tandwa gadgada wawang kabāngan arĕngū,
mĕjahana Pārthaputra ri hiḍĕp nirārah awuyung*

28/3/228.
karaṇa nirân tumuntĕn umarê kaḍatwan ing ari,
abutĕng i Rukmiṇînujaran ardha tamtam ing anak,
puyang iña len uwâśapatha ta pwa yan wihikana,
nguni-yuni sang narendramahiṣī kacidra ring ulah*

28/4/229.
inalap irâtikang pahulunan marê pura nira,
tuluyakĕnê Suyodhanasuta prawīra taruṇa,
apaniki rakwa Lakṣaṇakumāra tibra kalaran,
umajap i rūm sang angrimangi kintu tâpan apuji*

28/5/230.
nguni-yuni de Suyodhana kĕdö n pamantwa ri sira,
maphala katantrayuktyan ira len watĕk Yadukula,
haji Harimūrti rakwa sira tan wawang mangubhaye,
nṛpa Baladewa ta pwa sira binwatan wĕlasarĕp*

28/6/231.
ika mara kāladeśa ri hiḍĕp nirang Haladhara,
niyata katanggamang prabhu Suyodhanêki warahĕn,
awicaritan ri potus ira mājare Kurupati,
taya Harimūrti rakwa silibĕn marapwan alaris*

28/7/232.
pamawan i tibra ning wuyung i bhangga Pārthatanaya,
tuwi makamūla rama nira mangkanê bibi nira,
walat atĕmah prang adbhuta silih syuh ing pabharatan,
sira tumuwuh tĕkânglilir ing hulah tan apĕnĕd*

28/8/233.
pĕjahana ta pwa mogha hinawĕr tĕkap Yadukula,
winuni hinötakĕn tuwi mĕnêng wĕngîki layata,
tuluyana duhkha rena nira len ikang hawan ira,
paḍa tinĕḍêki n antyakĕna sang marêng giriwana*

28/9/234.
ndan iki warābhimanyu tan arĕs rumĕmpaka sira,
awĕdi parangmukhê guru jugêki towi n inamör,
karaṇa nirêki rakwa n alaris dumoha sakarĕng,
amalara sanmata prabhu Janārdhanân tĕka jĕmah*

28/10/235.
ri ḍatĕng ikang kulĕm ndah irikā sirân wijil anis,
têlas amuhun ri renanira kāsrĕpan tinangisan,
kunang apa tan wawang lĕpas anoli-nolih angadĕg,
hali-halin angrase pĕjaha sang katinggalan unĕng*

<Mṛdukomala>:29.
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓

29/1/236.
lunghā lampah irêng kulĕm dinulur ing Jurudyah angamung,
tan kewö panĕsĕlnya lot apitutur ndatan pinituhu,
mangke pwa n hana duhkha ning tuhan adoh wĕnangnya kasaha,
anglampū juga milwa mātya ri têlêb ni sihnyarri sira*

29/2/237.
ndatan wruh pwa sirê puput-puputa ning manah mwang ulaha,
tan wring kwāna salampah ing suku jugâng tinūtakĕn ira,
tĕkwan sambya n anakti-nakti saha kĕmbang ing kura-kura,
sing hyang-hyang kahawan tikang sinawuran sugandhakusuma*

29/3/238.
rāp moghâng ghana nīlawarṇa rumahab ring ambaratala,
sumyuk tang hudan adrĕs ing tĕgal adoh pradeśa sĕpĕrĕn,
anglampū ta sirâmitadya tĕlĕsâpa tan wring usirĕn,
dodot rakwa sinimpĕnan hinapitan sirânggĕgĕs atis*

29/4/239.
tĕkwan tang hawan ardha tan papakatonan ewĕh alĕyö,
epw i dāya nirânggagap lumaku tan pakāla kasasar,
nohan rakwa sirân pamanggih ulul ing ḍukun wahu lĕwas,
ngkāna n mampir angöb sirâpĕḍĕ-pĕḍĕk lawan dulur ira*

29/5/240.
māmpĕh pwâng hudan ing kamantyan apuput riris-riris alit,
mangkat rakwa sirêrikân panĕmu thāni koñjuk ahiring,
angde rês wwang ikâsurak pilih amöki taskara kunĕng,
panglinggan kukulanya lāgi karĕngö lanângalik-ali*

29/6/241.
sangsiptan ri lĕpas nirêrika mijil tikang wulan awās,
kady āsih ri sirân tĕkânghilangakĕn pĕtĕng rinadinan,
ngkān prāptêng suku ning wukir manĕmu tīrtha rāmya kasĕnöt,
pawitrâsring inungsir ing wwang anahĕn prih ing twas aputĕk*

29/7/242.
tĕkwan wruh gati ning Jurudyah irikā matangnya n awuwus,
ḍū nohan dahatĕn tuhanku kawawêriki n kadi dine,
yêkî tīrtha warapradâgĕlĕm aweh kasiddhan inusir,
ndātīrthâta kitêriki m palar amangguha ng hayu jĕmah*

29/8/243.
nāhan lingnya warabhimanyu tumuluy prayatna n inutus,
ndâmūjā ri huwus nirâdyus agawe Śiwārcanawidhi,
mudra mwang japa kūṭamantra ginĕlar nirâmrih asiwi,
Rudrārādhana binwatan hiḍĕp apan sirâmaribhawa*

29/9/244.
dhyāyī rakwa sirân tumungkul asamâdhi yoga ginĕgö,
enak de ning animpĕnî sarinahasyan ing guru tinūt,
tĕkwan wyartha mara ng tapabrata ya tan sthirâng manah aho,
sāsing sādhya kasiddha de ni bĕnĕr ing tutur pinahayu*

29/10/245.
wruh yan tattwa bhaṭāra wastu pĕnuh ing jagattraya wibhuh,
sūkṣmê sṛṣṭa nirân hanâmagĕhi pañcabhūta sakala,
tambis kepwana tang prajângawakanâmratiṣṭa ri sira,
sang yogi pwa kumawruhî gati nirâpariñci tinuduh*

29/11/246.
manggĕh jṅāna nirâshimanyu ri kapakṣan ing sinamaya,
prāṇāyāma tang ātma pūjita Śiwātmakâmṛtamaya,
nda moghân kasilib sirê lĕyĕp ikang matâlĕh aharip,
tan wring bhawa nirâturū lawan ikang Jurudyah angĕḍĕr*

29/12/247.
ngkā têki n hana bhūta rāksasa mahādbhutâwugah agöng,
krūrākāra Karālawaktra pangaran tĕkap sang ahulun,
lunghângkĕn wĕngi kārwa hamba niki panghawinya baḍama,
yêkan mogha kathañcanân tĕka ri sang kapanggih aturū*

29/13/248.
lingnyâhāh lêwu têki nohan i gatingkw ikin mahas-ahas,
ndah siddhânĕmu mānuṣa wwatakĕnangkwa ring tuhan iki,
wāhw ānalyani rimpusĕnya sira śīghra sang dyah awungū,
rodrâsumbar anikwakĕn sira matangnya n aprĕp asĕlur*

29/14/249.
tan jrih lagi silih tĕkĕk sira silih tĕhak silih arug,
mangkin moha silih culik mata lanâsilih kawil irung,
wet ning śakti sakāma-kama sira lāghawâkral apĕluk,
lwir māyân sinikĕp luput malês anūr manĕmpuh amagut*

29/15/250.
ndânambut baḍama ng niśācara tumandang amrang amurêk,
wyarthâpan kasikĕp tanganya karĕrĕng jinĕmbakĕn ira,
tan sārângrĕpa kedĕkan tuwi jinambak akrak anangis,
pinrĕp lāgi hinosakĕn mangabhayā maminta hinurip*

<Śikhariṇī>:30.
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓

30/1/251.
ahā māskw ātyantêki pamaribhawantâmarajaya,
huwākĕn ngwang denyâku manĕha tuhan tan panĕbusan,
nda nāhan lingnyê Phalguṇasuta sirâtakwan iri ya,
ndi sangkanmu mwang toh apa kari gawaymu ṅ tĕka harah*

30/2/252.
uḍū rakryan tan doṣa pataña tahan ngwang mawaraha,
bhaṭārī durgâtah sira waśa riking jīwa satata,
amet bhogâsing yośyṅ taḍahĕn ira ngwang si marusuh,
mahas ring deśânung pawijilana mangsângrahatana*

30/3/253.
nda nāhan pājarnyân prawarasuta yatnângangĕn-angĕn,
kalabdhajṅānan ling nira yadi bhatārī lihatana,
matangnyân pojar bhoh bapa haturakên pwâku taḍahĕn,
atön matyâku n duhkha kasah i kasihkw ālêh apĕsöh*

30/4/254.
awas pwêki n sihkwī kita muliha molih kahulunan,
nghulun mātyā tan siddha mapupula lāwan sang ahajöng,
nda nāhan ling Pārthātmaja wihang ikang rākṣasapati,
apan heman lingnyê sira sira kĕdö māyu tang ujar*

30/5/255.
ndah enak tâmbĕknyânglayang umawa sang kārwa kawula,
gĕnĕp rakwêkâtunggalan umibĕr ing megha ri ruhur,
sukhâmbĕk sang Pārthātmaja tuhun ikang rowang akĕtĕr,
lanârĕs yadyan lingnya ḍawuhakĕnâwās tan ahurip*

30/6/256.
ḍatĕng ngkānêng Durgālaya wukir agöng ñapñap aruhur,
pĕnuh ratnâbhrā swarga ng umah ahalĕp gopura maṇik,
kunĕng pwâkweh rāh len iki tahulan ing preta kasawur,
pĕnuh sār sök tang bhūta hala-hala kapwâmĕdi-mĕdi*

30/7/257.
bhaṭārī Durgā harṣatara rumĕngö wṛtta kahatur,
ri polih ning hambâng taḍahĕn ira yângde girang ira,
tuwin sinyang ring ghaṇṭi saha wajaghaṇṭâtri gumĕrĕh,
pamūja ning bhūtâjaya-jaya paḍâsewa humaḍang*

30/8/258.
mijil prāptê heng garjita lumihat inṭ mukhya taḍahĕn,
matangnya n gĕnggöngĕn lwir amĕpĕkanâng aṇḍabhuwana,
wwalu ng hastâtêṇḍas tiga ḍaḍa wĕlang lampir aganal,
matâwĕlw āḍangṣṭrâsalit irung arong roma murarak*

30/9/259.
lumung têkang hastâharĕp amanganê Pārthatanaya,
tuhun maṇḍĕg yan tinghal i sira n amūjā saha widhi,
matangnya n mār moghâwĕlasa ta bhaṭārī kakawaśa,
lĕngĕng de ning mantra sphuṭatara rĕsĕp rāmya karêngö*

<Jagaddhita>:31.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

31/1/260.
om sĕmbah ning anāśrayâmĕkul i jöng parūmasakala rena ning jagat,
āpan byakta kitânghanākĕn irikânghilangakĕn agawe halâhayu,
icchantân atisūkṣma len aganal āruhur amĕpĕkana ng nabhastala,
wāswāsĕn hana tan hanānta yan adoh aparĕka ring apan kawastwana*

31/2/261.
yatnânūt i gawe bhaṭāra n umiwö ng bhuwana mara gatinta tan kasah,
solah bhāwa sakāma-kāma ni manah nira salĕkas irân kinālihan,
ekatwanta lawan sira ng parūmatattwa tuwin adadi sarwadewata,
Brāhmā Wiṣṇu Maheśwarâdi sira len kita matĕmah Umâdidewatī*

31/3/262.
utpatti sthiti līna ning jagat ikang suruhan ira kitāśrayângdulur,
krūrân Rudra bhaṭāra Bhairawa ta nāma nira n agati līnakāraṇa,
ngkân Durgā kita Bhairawī parūmasūkṣmatara pinakajīwa ning prajā,
māwak sukṛta duskṛtânĕmahakĕn hala hayu sukha duhkha ning dadi*

31/4/263.
jñānanângandĕl i mantra śakti kita ring gurumukha rinahasya gopita,
yan sākṣât kawaśânganugraha sakêng guru ta kitan aweh anugraha,
mwang ring swapna kitân katona nguniweh yan ika siluman adbhutâhalĕp,
nā cihnanta n asih maweha sakatöna ning amahayu yoga sasmṛti*

31/5/264.
ndan ring sampay agöng ta denta mangupadrawa niyata wineh kapātaka,
tonĕn nya ng Mahīṣāsura mwang iki daitya Ruru paḍa jayêng jagattraya,
ndâwajñā pwa n amangpang ing samara tan pabiṣa mangabhayā sināhasan,
marmanyâgati kahananta wĕkasan linalu niki n ahātnya ring hurip*

<Śikhariṇī>:32.
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓

32/1/265.
nda nāhan ling Pārthātmaja n angabhiwāda sphuṭatara,
bhaṭarī Durgā somya sira wĕkasan marma mawuwus,
uḍū sampun wruh pwâku bapa ri sakâryanta ri kami,
parīkṣangkw ī bhaktinta juga yak amintoni racana*

32/2/266.
tĕlas manggĕh pwa twangta ri kami subaddhâpratihata,
apan tan linggar ta pwa ya pinaribhaṇḍênapa karih,
matangnyân siddhâtah kita maluyana ng sādhya kalulut,
tuhu n wwangsānaktâmisan usir ikā yogyaśaraṇa*

32/3/267.
kaḍatwan ngkānê Porabhaya kahanan Bhīmatanaya,
widagdhêng māyābañcana gati niki n rākṣasakula,
Karālāmāh lakwâtĕrakĕna rika haywa makabĕt,
bhaṭarī nāhan ling nira ring apa tang bhṛtya wihanga*

32/4/268.
prayatnânĕmbah Pārthasuta n amuhun mangkata huwus,
Jurudyah nityâsru n larisa bĕsur agyang giri-girin,
manahnyârês lagînuyut-uyut iki n tinggalakĕna,
ikang bhūta krūrânggyat amuhara ringrang kasuriring*

32/5/269.
tĕlas lunghā sang Pārthatanaya hanêng ambaratala,
Karālânunggw ī karwa hulun iki yatnê hulu nira,
putus ñapñap doh ning parana mapa yan śīghra sapĕṭik,
kasiddhajñānan sang hyang amuhara mūkṣênangĕn-angĕn*

32/6/270.
byatītan praptêng Porabhaya dumunung ring taman arūm,
ndah amwit sūkṣmā bhūta sira kawĕkas karwa kawula,
angantî sor ning rājasa ri dungus ing pañcuran aho,
umer-her lunghā ning wĕngi tuwi mayat söng ning aruṇa*

<Turidagati>:33.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏓

33/1/271.
atha rahinê samantara bhatāra dinakara mijil prabhâswara,
bangun asĕgĕh ri sang ḍatĕng anis lali lumihat i lĕnglĕng ing taman,
bhramara marêng sĕkar kadi mahâtuduh angutus asumpingê sira,
manuk amijah munî wwahan ikâwarah i surasa ning phalânĕḍĕng*

33/2/272.
lalu tumurun sirârahup acāmana humĕnĕng ayoga sāsmṛti,
angudakatarpanângharĕpakĕn kahanan ira bhaṭara bhaskara,
ndan umulat ing mirah mata lĕwih kĕḍap angular-alir lwir angjawat,
dĕlĕg angalung yayâsĕgĕh akon anginuma bañu haywa tan warĕg*

33/3/273.
pira ta kunĕng suwe nira samantara hana tĕka rākṣasâtuha,
ndan amawa kuñci len sapu gawenya masuruhan i haywa ning taman,
sawulat ikī sirârĕngu ta yâharĕp abutĕnga sāhasâmranga,
tuhun anahā ri rapa nira marma niki marĕk anantwa sādara*

33/4/274.
uḍuh apa kawwanganta mapa donta kari laki warah pwa ta nghulun,
ndi kari hawanta len syapa ngaranta bapa taha kunang kita hyanga,
ndah iwĕh iking taman kĕta tuwin piningit ing apa tang wangên mara,
pilih iki dewa kinnara jugâng wĕnanga ḍatênga len sakê haji*

33/5/275.
pataña nikî sira ndan awarah ta sira n agati janma kasyasih,
ḍatĕng aharĕp sumĕmbaha Ghaṭotkaca palar anumoda māsiha,
nya ling ira marma tang winuwusan umatur ajar i rākṣaseśwara,
haji winarah kapūhan ing asambhawa karaṇa nirân katanggama*

33/6/276.
ri ḍatĕng irêng taman katĕmu sang kasiharĕp asumöng tininghalan,
sumuyug anĕmbah atwang irikâān tinañan inapa marma ning mara,
laki mapa hetu ning tĕka bangun hana pinalĕh i rañca ning manah,
kapati rumār hatingku mawĕlas ri kita tuwi kadi wruha nghulun*

33/7/277.
apan iki yan wruha ngwang i rawat-rawat i manis irârjunân rare,
ring apan aseha len kita haturta kalilirana mon têkêng guṇa,
mata waja tan pahī kĕta kabeh juga tiniru nikang swalakṣana,
hana panahangku māsku ri kitânaka nira ta warah pwa torasi*

<Pṛthiwītala>:34.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓

34/1/278.
nahan pataṅa rākṣaseśwara ri sang sĕḍĕng mohita,
ndatan sahur apan pijĕr mĕnĕb-ĕnĕb putĕk ning hati,
Jurudyah ira têki yâmĕḍarakĕn satingkah ira,
umaṇḍĕm umusap ri jöng nṛpati mājar opakṣamā*

34/2/279.
panĕmbah i patik narārya kĕna de narendrânguhā,
sirêki tanayârjuna ndah Abhimanyunāmâhalĕp,
prakaśita sakêng bibi pwa sira yan Subhadrātmaja,
hatur pahulunan tĕkap nira narendra Dāmodhara*

34/3/280.
tuhuṇ ḍatĕng irân umaṇḍĕm umusap ri jöng bhūpati,
ri duhkha nira kālapan rara warātmajā Rukmiṇī,
narārya Baladewa sāhasa widhāyakâmidhyani,
mahânuluyakĕn ri Lakṣaṇakumāra sāmpun majöng*

34/4/281.
balik ta Harimūrti lāgi pinalar wĕnang māsiha,
apan hana manah nirāngubhayanê swaputrī nira,
kunang pwa sira mogha tan hana layat madewāśraya,
matangnya siha rākṣaseśwara ng inant rāntĕn haji*

34/5/282.
tuwin mara ḍatĕng nirêriki pakon bhaṭarī Widhi,
ya kāraṇa nirân wĕnang gaganamārga bhūtângatĕr,
nahan pawarah ing Jurudyah i narārya Bhīmātmaja,
nda tandwa sira garjitâmĕkulakĕn saharṣêng ari*

<Basantatilaka>:35.
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓

35/1/283.
ḍū bhāgya māsku kita tan sipi garjitangku,
ndâringku kapwa kita mār hṛdayangku harṣa,
nityângrĕngö ngwang i guṇanta kasangkya ring rāt,
mangke tĕkanta ri kakanta kadî pangipyan*

35/2/284.
haywâsumâlara ri kaprihatinta māsku,
tan sangśayâku wĕkasanya sakewĕhanya,
yadyan hanêng amaraloka katön ku petĕn,
kāhinya ring kṣititala pwa ya tâlpawastu*

35/3/285.
têkwan pwa buddhi Baladewa katon halenya,
twangtê sirân atuha tang humawör gĕlĕngta,
nāhan matangnya n aku tāmalapa ng suputrī,
yadyan si Lakṣaṇakumāra kĕnoh ya mātya*

35/4/286.
nāntĕn siwil ngwang ari mangkata haywa tâgyā,
ngwang motusâmiḍĕngĕrê tĕka ning wiwāha,
tântuk tarêng gṛha wulat pwa ri kāsyasihku,
nghing panggihĕnta kĕtĕr ing hṛdayangku n onĕng*

35/5/287.
nā ling Ghaṭotkaca manuntun i sang suputra,
prāptê dalĕm sang Abhimanyu muwah manĕmbah,
ndan sang sinĕmbah atulak bapa haywa mangkā,
tan reha rakryan i haturkw iki rākṣasāngśa*

35/6/288.
bhaktinta sampun apagĕh ta tikā hutangku,
nahan matangnya sahurĕnkw asih adwitīya,
nā ling nirâsĕgĕh asung sĕrĕh ing kajang mrāk,
len wastra mûlya pisalin saha bhūṣaṇâbhrā*

35/7/289.
ndan wyārtha tan hana jugângrahatî suputra,
tan strī kabhuktya tuwi tan rasa pāna mātsya,
tan tangga-tanggapan alĕh swara ning mṛdangga,
tan gīta tan lĕngĕnga ring wanadeśa rāmya*

35/8/290.
sangsipta reh nira tigang wĕngi yan hana ngkā,
lagîniwö rahina rātri pĕnuh bhinukti,
ndan kewala pwa sira tan huningâng pangan prĕm,
nghing ywênaka ng lumihatê sang asung larônĕng*

35/9/291.
mār twas Ghaṭotkaca tumon sira sangśayâlĕk,
tan pantarângusapi luh juga wet ning āśa,
nāhan matang nira n adandana pangkat asru,
tambêñjing-ang bala samūha kabeh inajñān*

35/10/292.
tĕkwan tĕkâng apiḍĕngĕr wruha ring wiwāha,
rwa ngwe ta rakwa kawĕkas tuwi kaprakāśa,
śrī Koraweśwara ḍatĕng saha mantri mukhya,
mering ri Lakṣaṇakumāra huwus pralabdha*

35/11/293.
ndan rakwa rājaduhita bhaya māti duhkha,
tan pāntarâmayat apatrĕma lot ginĕgwan,
wyarthângrĕngö mara sirân hana dewaśabda,
tan sangśayā nira humera tĕkâbhimanyu*

35/12/294.
ndātar hiḍĕp rasa niki n tinahā nirâdwa,
yan taṇ ḍatĕng prabhu siwil sira wastu līna,
tan lalanā ta haji mangkata śīghra-śīghra,
sugyan kasepa ri hurip nira tan katĕmwa*

Tiḍak dikĕtahui
<sama sĕpĕrti:9>:36.
nahan wara-warahnya mangkin awuwuh sru rākṣasapati,
byatīta kalalu ng kulĕm nṛpati mangkat eñjing alaris,
tĕkê sahana rākṣasângjuru ghinoṣaṇân paḍa tĕkā,
pĕnuh gaja rathâśwa sañjata humung gumĕntĕr anguhuh*

36/1/295.
parĕng wijah arūmpak anglayang ing ambarâmuhara rĕs,
bangun jaladharânghĕmū hudan awangkawa dhwaja mĕlĕk,
kilamya larap ing curik sipi-siping karah kalung agal,
gĕlapnya kĕtug ing gubar patĕr ikṅ mrdangga gumĕrĕh*

36/2/296.
tuwin prabhu Ghaṭotkaca mwang ari lālanêng awang-awang,
angārwani rathâlalĕh pinayungan mayūra lumarap,
Jurudyah iki tan karî sira lanâmawa ng pamucangan,
manahnya kadi munggahêng amaraloka yâmĕng-amĕnga*

36/3/297.
patih nira Sadeha Bāhukawikampa Babhruwikaṭa,
paḍânupama rākṣasâtuha widagdha ring kira-kira,
paḍâbala salakṣa śakti tuwi tahu têng pabharatan,
wĕnang pamati śatru mon rumarahêng Surendrabhawana*

36/4/298.
arok silih usī lumampah arurĕk ring ambaratala,
hatur trik asamūha mör alulunan katon awalikan,
ndatan hana manungga-nunggala ri wuntat embuh i harĕp,
arĕs siwakĕn ing bĕkĕl yadin alona kārya lumaku*

36/5/299.
tangeh yan ucapĕn suwe nira lumampah adrĕs akĕḍap,
samantara ḍatĕng ri bhūmi Harimūrti kongang aparö,
hanâlas alĕbâsukĕt pĕtĕng arĕs ri jöng ning acala,
ikā tang inusir nirâbhawaha rāmya panghinĕpana*

36/6/300.
sirĕm-sirĕm ing arka meh sumurupân tumunggang acala,
samangkana sirân turun saha balâgawe kuwu-kuwu,
saharṣa para rākṣasī nda sama-kuṇḍang angliga-ligā,
tĕkêng kuda liman sukhâmarĕki toya dinyus iniwö*

<Jagaddhita>:37.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

37/1/301.
prāpta pwa ng kulĕm ing samantara paḍāmrĕm ika sabala rākṣaseśwara,
kapwākĕg pinĕkul ni kuṇḍang ika sowang i huwus ing ulah yathāsukha,
ngkā sang nātha yan anggupîng ari marêng pura Haladhara tan hanang wruha,
ceṭī Keśadharā tikang amawa pawwahan inucap anindya rākṣasī*

37/2/302.
enggal rakwa sirêng hĕnū lĕpas apan sira gaganacarâhawan ratha,
prāptêng Dwārawatī katon sahana sang Yadukula paḍa somya nismita,
tan tūt nggānya sirê sabuddhi Baladewa kunang apan amogha kemĕngan,
kepwan tan wruh ing enak āpĕga ri tan tĕka nira sang anis marêng wukir*

37/3/303.
wwang ri jro Baladewarājya ta jugâmangan anginum anamtam indriya,
singgih tambay ikang wiwāha paḍa kabhinawa saracananya kādbhuta,
honya ng dyah Kṣiti Sundarī piniḍuḍuk ndan inĕnahakĕn ing taman lĕngöng,
pucchâmbĕk Baladewa hewa ri sirân wihang i luluy irân maling lulut*

37/4/304.
mār angrĕs hati ning tuminghal i sirân gupay angêlih amādapâlume,
mūrccâśâlupa ring pangan prĕm anangis juga tĕwĕk ira sāh sakêng kakung,
lāmpus mātya mara ng manah tuwi titir mayat atĕwĕka kadga tan kasah,
sep yan doh hana dewaśabda rinĕngö nira dinulur i panghrĕt ing kaka*

37/5/305.
lwir pakṣâkuhirā ta bhaṣaṇa nirê gyang ira n akuru rûkṣa kāsyasih,
nā tang glang nupurâlaris munus awaknya mari lagi milĕt ri jöng nira,
sĕsran mangkana sah sakêng tangan ikang tali tapih anasar sakêng tĕngah,
anghing lot ataḍah-taḍah sararab ing luh i jaja marĕk ing kalung-kalung*

37/6/306.
tĕkwan mūkṣa manis nirân liring ikā winuni ni kucup ing saroruha,
śrīdantâgigu ring kapān adhara tan minging umalap i raśmi ning waja,
bang ning lāṭi ri sinwam ing kayu sĕnö satata kinĕmukan himânipis,
anghing panghrĕng ikang madhubrata karî tangis ira saha luh sakêng riris*

37/7/307.
hīnganyân lĕwu tikṣṇa ning prihati tan wĕnang inimur-imur nirânglare,
wyarthâkweh paricārikânita hanân pamaca-maca lumālanê sira,
gĕṇḍing strī saha damya-damyan anameni kidung iniring ing taban-tabang,
tan kewö sararas niki kadi kinangsyan i lalĕh i pamanggĕl ing curing*

<Aśwalalita>:38.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ ⏓

38/1/308.
nahan iki reh narendraduhita tinarka nira sang hanêng awang-awang,
karaṇa nirêki kārwa tumurun sakêng ratha marêng sang oruk anangis,
sahana nikang atanghi kinĕnan prayoga maturū matêki wĕkasan,
sang ahayu len ikang kaka Sudarpaṇā juga dine tan ilw aharipa*

38/2/309.
ri tĕka nirâbhimanyu tumuluy waśângisapu sambramângusapi luh,
ibu tuhan i nghulun rari lĕwös pwa duhkha niy aringku kāri siwuhĕn,
amah aku pātyan tbu cacahĕnta mon sakaharĕpta denta ta wuyung,
wruh aku rî doṣa ni ngwang i haturkw atinggali kitê sĕḍĕngkw alarasan*

38/3/310.
taham ari kākw arĕsa ri sirang narendra Baladewa n apranga tuwi,
kunang i parangmukhangkwa ri wuyung nirân alarapāna doṣa wipatha,
śapatha nirâtikang kawĕdi nâta marma ning apet wilāśa rahayu,
sih ira Ghaṭotkacâta śaraṇangkwa rī gati nihan t anĕmbah i sira*

38/4/311.
ling ira warâbhimanyu ri sang ogha kagyat akĕtĕr kapūhan alangö,
umangĕn-angĕn ri tingkah i kakung nirêki tĕka tan pasangkan inucap,
karaṇa nirân jĕngör kahĕnĕngan tuhun girang irângaḍĕh putĕk agĕng,
wiṣa paramārtha duhkha nira Pārthaputra sira tângkĕn oṣadhilatā*

38/5/312.
rasiki Sudarpaṇânahuri Pārthaputra tan i rāt karî tĕka tuhan,
taha ta kunang pangipyan i haturnya sūkṣma kadi dewa māṣih anurun,
tuwi tuhu bhāgyamanta marikā bapangkw i sang arūm kapanggih ahurip,
ulih ing angel gumĕgwan i mayat nirâtĕwĕka honya ng astra ri tangan*

38/6/313.
lihatana têki sĕmbah ira wet nirân rĕṇa wineh anugraha hurip,
kumĕtĕr asāra-sāra ri gupe nira n rahina rātri tan prĕm anangis,
ri sira Ghaṭotkacârasa tan intarâmusapi pādapangkaja haji,
ri ḍatĕng irê tuhanku tumuluy pwa sambutên ikang tĕngah tikĕla ya*

38/7/314.
nahan ika lingnya yêkan awuwus Ghaṭotkaca muwah ri Pārthatanaya,
ari ta rĕhĕn ta reng rĕrĕb ikang rathêku hawananta kanyu katiga,
nghulun iki kārya kārwa kawulâmrihânamar arūpa rājaduhitā,
umĕjahane si Lakṣaṇakumāra donku parilĕnkwa ring pawarangan*

<Mṛdukomala>:39.
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓

39/1/315.
nā ling nātha Ghaṭotkacângutus i Pārthaputra muliha,
ndatan langghana sang kinon tĕlas anumpak ing ratha sira,
mangkw i dyah Kṣiti Sundarī tuwi Sudarpaṇāmawa sĕrĕh,
sangsiptan ri lĕpas nirân gaganamārga sampun alaris*

39/2/316.
śrī Bhīmātmaja têki lalana karîng taman piniḍuḍuk,
sākṣāt dyah Kṣiti Sundarī ndan iki māri mūrccita dahat,
ceṭī Keśadharā tikâniru Sudarpaṇân tĕlas areh,
sakweh ning wwang atanghi tan hana sumangśayê gati nira*

39/3/317.
manggĕh tan luputêki Lakṣaṇakumāra mātya niyata,
yan tan wwantĕna māsihâwarah akon prayatna ri sira,
ndan tingkahnya hanêki rākṣasa hulun kaparcaya nira,
tan len putra nikang Baka pwa ya si Bajradanta subhaga*

39/4/318.
wwantĕn têki hulun Ghaṭotkaca kadangnya māsih iri ya,
wruh rī duhkha nikang tuhan hala nika tinonya katahā,
sākṣātnya n rumĕngö ri sārathi Ghaṭotkacêrikang ulah,
nāhan marma niki n marâmĕng-amĕngan tĕkâwara-warah*

39/5/319.
yângde yatnari buddhi Lakṣaṇakumāra tan raga-ragān,
pinrih gopita de nirâwarah i jöng nirang Kurupati,
enak ta pwa hiḍĕp Suyodhana bangun huwus wruh alawas,
ngūnîki n katahân tulus matêmu yâmangun guyu nira*

39/6/320.
tan strīratna juga pwa sādhya yadi siddha bhagya kĕtikā,
yan tan siddha jayārtha labḍha ri kadonan ing Yadukula,
hetunyân wĕki sañjatâtri gumuruh tĕkêng gaja ratha,
sāmantanṛpa kapwa yatna pininang ḍatĕng saha bala*

39/7/321.
mangke pwa n hana duṣṭaśabda rinĕngö nira sphuṭatara,
tan kagyat-gyat ikang manah naya rahasya kapwa winulik,
nāhan marma ni Bajradanta kinayuh nirân winisikan,
yan yâmātyana ring Ghaṭotkaca makāwakê nṛpasuta*

39/8/322.
ndātan langghana Bajradanta kawaśâhiḍĕp minanisan,
mwang sĕnghitnya ri Bhīmasena n umatî bapanya kagĕgö,
sāmpun têkang alapkĕnâpituwi nora len wruh ing ulah,
āpan ng wwang wawahan ri sūkṣma ning upāya lāgi wiphala*

39/9/323.
sangsiptan rahina pwa Lakṣaṇakumāra gambang alaris,
sakweh ning bala mantrī mukhya mangiring ri yângātêrakĕṅ,
nora wruh tuhu sang nṛpātmaja jugêki panghiḍĕp ikā,
tuwy ānunggangi rĕnggṅ ning liman awās alĕp Surapati*

39/10/324.
gĕṇḍing ghamita ring lĕbuh ri sĕḍĕng ing têkêng pawarangan,
byātītan winarang ta rakwa paḍa gambang arja n apupul,
sakweh sang dwija śaiwa Sogata maśānti rāmya karĕngö,
ndan wyarthêriya tulya gīta tĕkap ing tuli ndin aphala*

39/11/325.
ring sore pwan umunggah ing gṛha tan asru rehnya kinasut,
lunghā nis tumahā ring eranga yadin lanângawaraṇa,
ngkân sang nātha Ghaṭotkacârirang i Bajradanta n añuluh,
têkwan yâgigu sangśayanya sira tuhwa rājaduhitā*

39/12/326.
wahw āngol ya rikā Ghaṭotkaca malĕs rumangkul iri ya,
yângkĕn pātyana śīghra yâkrala bangun mahâwugah agöng,
kagyat Bhīmasutâpa tan tuhu Suyodhanātmaja katon,
sākṣat rākṣasa Bajradanta tiki hāh musuhku ta karih*

39/13/327.
nāhan ling nira garjitânarima mangdĕdĕlnya n anĕpak,
tandwāprĕp sira lot arangkit arukĕt silih kawil irung,
rodrân moha silih culik mata silih tĕkĕk silih arun,
mangkin krūra silih gulung bĕtah atĕmpuh anrĕng atarung*

39/14/328.
gĕnggöngĕn wĕkasan hanan kadi gunung matangkĕp apagut,
rimpĕk tang gṛha kedĕkan ri parukĕt nirân silih usī,
kagyat sang mamarang paḍâwrĕg alayū kawös giri-girin,
pakṣângilya sarājya tang saBaladewa pūh kakĕtĕran*

39/15/329.
tambis tan hana kapwa śūra wihikanri reh sang apĕluk,
yan tan mātya siî Bajradanta kasikĕp jinĕmbak nira,
sumbar-sumbar irang Ghaṭotkaca sirâdhikāra puruṣa,
wangke ning kalanābubat kahabalang dinūkakĕn ira*

39/16/330.
sanyasâpranga buddhi ning bala humung paḍâgarawalan,
lunghângambara Bhīmasūnu saha cetikânglêngit adoh,
wadwa śrī nṛpa Koraweśwara jugâta mangkin alayū,
mungsî pangrĕrĕbanya śīghra mawarah ri Hāstinapati*

39/17/331.
kagyat sang nṛpatî warahnya tumuluy murub galak ira,
anggyākĕn bala mangkat angluruganê watĕk Yadukūla,
pĕngpöngĕn taya sang narendra Harimūrti cidra ning ulah,
syūha ng Dwārawatī pwa haywana mĕne kĕnohnya n ucapĕn*

39/18/332.
tĕkwan śrī Baladewa motusan i tan manah nira ng ikā,
kewalyâmbĕk ikang Ghaṭotkaca jugâwamāna kuhaka,
rowang tândĕl irang narendra Baladewa de Kurupati,
ndan manggĕh tiki kāladeśa ning anīrṇa śatru hilanga*

39/19/333.
tandwânghruk anguhuh tikang balan umangkat asru lumurug,
gĕṇḍing ghūrṇita len gubar kakĕrĕtug hatur gĕlap ahöm,
grit ning syandana panghrik ing kuda liman paḍângrĕgung awū,
sākṣāt sāgara rob gumĕntĕr i panĕmpuh i ryak ing alun*

39/20/334.
munggah ring ratha Koraweśwara sahâstra tikṣṇa lumarap,
mwang wwangsānak irângdulur paḍa matunggalan ratha maṇik,
lwir Ganggā humilī tinūt ni laku ning balâtri gumuruh,
sāmantānṛpa ghūrṇitânglĕwihi guntur anghibĕki rāt*

39/21/335.
nistanyân wĕngi māwa de ni larap ing karah kalung agal,
nāhan marma nikâlaris lumaku śīghra tan kahawaran,
prāptêng Dwārawatrī pwa mañjing i dalĕm kuṭâmarĕpĕki,
lumrârampak anunwa ng gṛha tĕkângidĕk wwang aturū*

39/22/336.
kagyat sang Yaduwangśa kepwan ajagâmrih aprang asĕkung,
meh tan kewwa pĕnuh ning astra panulak riyân pamurulū,
hetunyân wahu maṇḍĕg alwang i harĕp rĕbah katalayah,
sinrĕng lagi winūk rinangkik asĕsör mangunduri rupĕk*

39/23/337.
tĕkwan wāhu ḍatĕng Ghaṭotkaca hañar n inundang atulung,
lumrâwrā waragang nirāngamah-amah sakêng awang-awang,
mundur tang bala Korawângusir i sang tuhanya n apupul,
yatnâdandan atingkahârĕp apagĕh wĕdinya rusaka*

<Kalĕngĕngan>:40.
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

40/1/338.
rahina hyang arka bangun ahyuni kawêḍara ning prang ādbhuta,
mijil ing tĕgal Yadukulâkrama saha bala kośa wāhana,
tuwi sang Ghaṭotkaca hanêng wurri pamuputa pagwanêng laga,
Abhimanyu tan sah i sirê ratha kumĕmit i rājaputrikā*

40/2/339.
sirang Ugrasena Basudewa ratu matuha tanggwan ing naya,
Kṛtadharma Śatyaki sang Uddhawa patih adhikāra ring guṇa,
wwaya len sakêssira tangeh yan ajarakĕna kapwa śaktimān,
paḍa sök pĕnuh gaja rathâöwa paḍa titir akīrti ring raṇa*

40/3/340.
maliha ng wuwus tucapa Korawaśata muwah akramâpagĕh,
katĕngah Suyodhana rinākṣa nikang ari paḍa yatna tan kasah,
nguniweh ta Lakṣaṇakumāra marĕk i haji sök balângasut,
pinĕṭik paḍa wwang agunâkawula paḍa pĕnuh karah kalung*

40/4/341.
Bhagadatta Mālawa Jayadratha panihung irânghapit gĕlar,
analangkupê sĕḍĕnga ning kawaśa sĕlewĕgĕn sakê harĕp,
tuwi mangkanê wuri pirang ratu huwus arĕpat paḍânghaḍa,
kadi sāgarâgni mara sañjata nira makukus ‌dhwajâpagut*

40/5/342.
tĕlas akrĕp inggita ning angdani gĕlar akĕkĕh tunêng bhaya,
kadi parwatâgĕgĕr asĕngkan aparangan alasnya durgama,
ri dalĕmnya singha saha barwang amacan asĕlur paḍânggĕlur,
ndah awās ikā kahiḍĕpanya ri pasalĕsĕk ing balânguhuh*

40/6/343.
tuwi nora ta pwa tinahā katakuta nira Hāstineśwara,
ya ta kering ing hati sanista ning anĕngah i bhūmi ning musuh,
ṭi hatur narendra Baladewa hana pisaningû parangmukha,
yadi rodhakāna Harimūrti tuwi bhaya witadyan apranga*

40/7/344.
rinasan katuhwan apĕgâmbĕk ira Haladharârdha kemĕngan,
yadin aprangânglawana ring Yadukula ring apêki n enaka,
nṛpa Hastineśwara kunĕng tulakĕn ika lawan watĕk Yadu,
awirang ri bhagna sang arūm warangĕn i hana sang Ghaṭotkaca*

40/8/345.
athawā Ghaṭotkaca kunang harĕpakĕna ri madhya ning raṇa,
samūha len Yadukulânggĕh i sakasukha-duhkha ta pwa ya,
paḍa kapwa kering ira ta pwa wĕkasan amangun manah mangö,
angadĕg jugângangĕn-angĕn saha bala lĕngĕng epu ring gati*

<śardhulawikridita>:41.
– – – | ⏑ ⏑ – | ⏑ – ⏑ | ⏑ ⏑ – | – – ⏑| – – ⏑| ⏓

41/1/346.
byātītān Baladewa kepwan ing ulah mangdoh sĕḍĕng mohita,
tan kewö tĕkap ing watĕk Yadukulângrampak musuh sāhasa,
enak tang prang arok marangkit apĕluk norâharĕp mundura,
kapwâlwang sakasewu lakṣa ta kunĕng wangkenya tan kombara*

41/2/347.
wruhnyâmet sawawânya tang bala silih tūb ghūrṇitâgĕnturan,
ndā honya ng marathâpagut paḍa ratha n munggwing liman mwang liman,
astām tang mahawan kudārurĕk awor kapwanya munggwing kuda,
amrang pinrang amūk winūk silih idĕk sing māti norênucap*

41/3/348.
ndan sor wāhu katūb rĕbah katalayah trasa wwang ing Korawa,
rĕmpak byūha nirâwri kelu kalulun sakweh watĕk bhūpati,
tambis bhrasta larut ya tan lumabuha śrī Hāstinendrâpulih,
rodrâmṇk sabatĕk tinūt i waluy ing kabwang manganggul muwah*

41/4/349.
Bhīṣma Droṇa Jayadrathā Kṛpa tĕkêng Bhūriśrawânimbangi,
Karṇâlĕmbana len Alĕmbuṣa tumūt mwang śūrasenāngdulur,
kapwânglūd i śarastra śakti gumĕrĕh sūkṣāt hudan sāyaka,
wah rāh tang raṇamadhya rob amalabar sangkêng śawâmarwata*

41/5/350.
tan wring de Yuduwangśa de ni sahab ing mātangga lāwan ratha,
ngkân kewran n umurud ri tan katulak ing hrū mangkin embuh pĕnuh,
nāhan hetu ning awrĕg awri malayū norângucap maṇḍĕga,
kabwang tan pamalar hurip luyuk arĕs mĕnggah kangelan kawös*

41/6/351.
ngkâ sang nātha Ghaṭotkacângdĕmak arūmpak mwang watĕk rākṣasa,
lwir meghân sumahab sakêng tawang añandak śatru tan pāwĕran,
sing kolih kinĕmahnya lot ininuman rāh mangkin angde wĕrö,
twabnyâsrak gĕrĕhanya n anghudanakĕn têṇḍas tangan len pupū*

41/7/352.
enak yan ya jugêki rakwa lawarĕn de ning tumĕnghâpranga,
mwang sakweha nikânghudan-hudani ring kontā lawan tomara,
moghân tandang irâbhimanyu manĕḍak tan panggalĕng twās amūk,
tan jrih lot kinasut bangun rawi tĕngah ngwe nâng musuh lwir limut*

41/8/353.
tĕkwan tan papahî kaśaktin ira lawan śakti Dāmodara,
yadyan sāgara bahni parwata kunĕng sing sāñjatā ring rana,
sampun kagraha de nirângaji tĕkêng mantranya sūkṣmê hati,
anghing cakra Sudarśanêki tinĕngĕt de Padmanābhaprabhu*

41/9/354.
mangke pwâlĕkas aprang ing kapana tang śatru n wĕnang dhāraka,
towi pwa n abangun muwah Yadukulângrampak maluy sāhasa,
anggrĕk ring ratha len gajā sumarasah rodrângidĕk ring kuda,
harṣân ton Abhimanyu kātara hatur Kālāntakângiṇḍarāt*

41/10/355.
salwir ning panah ādbhutâbhinawa tang hrū de nirânūb musuh,
kong bayw adulur agni kong asura sök kong parwatângde takut,
syūh bhraṣṭa ng bala peka denya malayū sāmanta norâpulih,
kabwang bĕntar amet parāna kapĕgan tan wring dayâng enaka*

41/11/356.
tan swang wruh nṛpa Koraweśwara sumanghārā ng lĕkas tan wĕnang,
kewran de ni pamūk Ghaṭotkaca sakêng meghânusuny ādbhuta,
krūrângrok angasut lanângramĕs anūt ndātan paweh manḍĕga,
tan koli n linawan sakê ruhur i sor kepwan jugâng apranga*

41/12/357.
wyarthêki n hana rakṣasâdbhuta muwah pangdāha Duryodhana,
kĕmbar sök bala kośa wāhana ngaranyâlĕmbanâlĕmbūsa,
trasân meh pĕjah aprang ing gagana sāk wadwanya norânghawĕr,
simbantĕn tulunga pwa wangkay i hulunyânglad ḍawuhnyê sira*

41/13/358.
sangsārânglalu hĕntya mātya sabatĕk sakweh nirang Korawa,
yan tan māsiha Nāradâpituturêng heyopadeyâhayu,
ḍū Duryodhana toh usir Haladharânghing ta pwa yogyāśrayā,
prih dentâsĕkungâtalangkup aparĕk pangher i wuntat ira*

<Aśwalalita>:42.
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ ⏓

42/1/359.
nahan iki ling mahārṣi karĕngö sakêng tawang awās tikâmṛtamayā,
Dwijawara Bhṣma Karṇa śakuni pwa tan hana wihang humaywani ng ujar,
tuwi Kurunātha kagraha têkap Ghaṭotkaca sĕḍĕng rinangkul apĕluk,
luput arusit ri laghawa nirân widagdha sinikĕp lumumpat alayū*

42/2/360.
paḍa mangusî luput linalu sing pĕjah gati nikang Suyodhanabala,
atakis amet upāya pangiwung nikâmilih awan marapwan ahurip,
sahana nikang turung kasikĕp awrĕg awri malayū marê Haladhara,
kadi lari ning pĕtĕng midĕr alinḍungan gunung i tambwang ing śaśadhara*

42/3/361.
irika Suyodhanâmarĕki jöng narendra Baladewa mojar aharis,
prabhu mapa tā kĕnoh karika reha ni nghulun umātyana ng Yadukula,
ri haturipun wĕnang humalangî nareśwara n aweha rājaduhita,
aha mara doṣa de haji ri denta tan wawarêngö nghulun juga kaduk*

42/4/362.
ndan ing apa ta nghulun ḍatĕnga hundangĕn prabhu yadin wruhêrikang ulah,
pijĕr ahiḍĕp juga ngwang i kasajjanan haji n inastutîng tribhuwana,
tuwi kita n angdadak kuhaka durta ring kapana sang narendra wĕnang,
kunĕng iki toh mapêki ta kunĕng nimitta ni patik tan amrih ataña*

42/5/363.
nahan ika ling Suyodhana ri sang narendra Baladewa kepwan aputĕk,
haji mangupakṣamākĕna sirê kahīnan ira n epu tan wring usirĕn,
irika hatur ni potusan irê watĕk Yadun aminta tan pihêrana,
amĕjahanê Suyodhana kunĕng narendra Baladewa mamrih atulak*

42/6/364.
anaku kita ng watĕk Yadu Ghaṭotkacâku bapa tolihĕnta sakarĕng,
ri hilanga sang Suyodhana mawās jugâku n apahasan ing tribhuwana,
kita ta kunang manĕmwa hala toh paran wĕnangṅ ni nghulun humĕnĕnga,
luwara juga pwa kenaka niking lagâhajĕnga yuktya-yuktya ning ulah*

42/7/365.
nahan ika ling nirang Haladharâsayut ri Yaduwangśa tan pamahiḍĕp,
mawuyung i sang Suyodhana ri denya sāhasa tan ering anghala-hala,
karaṇa nika ng Ghaṭotkacabalângrubung Yadubalâbhimanyu lumurug,
amarawaśâng Suyodhanabalâta kahyun ika tan pananggĕl i haji*

42/8/366.
irika n atanggal uddhata galak narendra Baladewa tinghal arĕngū,
anudingi ring watĕk Yadu Ghaṭotkacênuhut irâtighora n awuwus,
adha apa ko kabehmu lalu sampayêry aku manahmu māna kuhaka,
hilangakênangkwa ko d wulati langgalangku ri tangan pĕjahmu niyata*

42/9/367.
wacana nirang narendra Baladewa kātara n umuṇḍa langgala nira,
pinutĕr irâdbhutâmijilakĕn gĕlap haliwawar ng halisyus amusus,
tuwi mĕtu bhūta rākṣasa pĕnuh sakêry āngin-anginya bahni kumutug,
ṛṣi gana Naradâdi hana ring nabhastala kawös dumoh ababaran*

42/10/368.
syapa kari śatru wānya mulatê sirê sĕḍĕng irân triwikrama huwus,
mawugah agöng lwir āngibĕkana ng nabhastala rumampaka ng tribhuwana,
gumĕrĕh ikang prahāra kumupak sakê tutuk irân mĕhah mangĕbusa,
gajapati singha barwang i guha nikângrĕpa kawös kagöm alingĕngĕn*

<Jagaddhita>:43.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

43/1/369.
kala śrī Baladewa gutgutĕn agöng kagirigiri sĕḍĕng triwikrama,
linḍū ng bhūmi rubuh tang adri katawū wway ing udadhi gumĕntĕr ombakan,
sang siddhârṣi manungsung ing gagana ghūrnita majaya-jayâsawur sĕkar,
moghā haywa barang wirodha haji sugya kahawa bubara ng jagattraya*

43/2/370.
nāhan ling nira sis katuhwan ing apa n hana huripa nirang watĕk Yadu,
yan tan prāpta sira ng narendra Harimūrti mĕkulakĕn i jöng nareśwara,
ngūni n śīghra sakêng wukir kapalayū n winarah ira mahārṣi Nārada,
ndah mangke n tĕka sādarângharih-harih kaka nira ring ujar manohara*

43/3/371.
ḍū sĕmbah ni patikta nātha huningan pwa panĕḍa niy arinta torasi,
hyuntê pātya nikang watĕk Yadu śarīra haji mara gatinya tan waneh,
doṣânamtami bhangga ning pahulunan tuhu paḍa lalunĕnta ng enaka,
āpan yan dawanĕn tuwin syapa ta lena sĕmanga ni tuwuhnya yogyana*

43/4/372.
nantĕn ring kapana nghulun wihanga sāmbĕka haji ri pakarma putrikā,
tĕkwan yukti marêki Lakṣaṇakumāra lituhayu sulakṣaṇânulus,
Kdan herĕn warahĕn ta kenak i patikta tĕwasa ning asewakê kita,
milwânghiwĕ sakāya-kāya hiḍĕp i nghulun umiringi kārya sang prabhu*

43/5/373.
ndan mangke tĕḍarĕn ri tan wiranga ni ngwang awĕdi katĕkāna duryaśa,
lawan śrī nṛpa Koraweśwara wawang tan umiringi ri reha ni nghulun,
āpan yan patitūtana ngwang ing ulah tan apagĕh i kayuktyan ing gati,
āwas kerang-irang matangnya palakun juga luwara ni buddhi bhūpati*

43/6/374.
ling śrī Kṛṣṇa mawodhanā ri Baladewa tuwi tĕka ri Hāstineśwara,
ndah sampun kahiḍĕp rasanya paramārtha ri kapana wĕnanga langghana,
nāhan marma Suyodhanâmuhun umantuka saha pariwāra tan kara,
tan wruh rakwa ri tan pakona Harimūrti ri Haladhara nā sahur nira*

43/7/375.
ndātan wāni kĕdö ri sāhasa nirân rĕhĕnana tĕkap ing watĕk Yadu,
syūha ng Dwārawat katön ira salah sĕmu nira tika yogya dūṣaṇan,
yângde gyā ri sirân mulih dalihan ing wĕdi saha bala suksĕkâwirang,
sūpĕn ring masayut lĕpas kadi maling kawĕnangan ing apa n tan eranga*

43/8/376.
rĕp somyâta muwah narendra Baladewa sukha ri têka nātha Keśawa,
tan tamtam nira ring hade sahur irê sira karaṇa nirâri pamīdhana,
mangke n mārya pininta sĕnghit ira harṣaja manah ira marma garjita,
wwe pinrang juga duhkha ning kadi sirâguṇa ring apan anirwa durjana*

43/9/377.
yêkân śīghra marĕk watĕk Yadu Ghaṭotkaca lawan Abhimanyu sādara,
yatnânĕmbah acāmanê lamah i jöng nṛpati muwah i nātha Keśawa,
mojar śrī Baladewa bhāgya bapa tan waluyana ta hade nikung gati,
bhraṣṭa ng śasana yadyapin tĕhĕra tamtamana palalunĕn matêkihĕn*

43/10/378.
nāhan ling nira mār anīsi ri sang anghyang i siha nira mārya göng galak,
apan yâmwangi duhkhabahni kinabehan apuhara luput winarṇana,
mangke n prāpta Janardanâmahayu kapwa pinaḍĕm inajum sinimpĕnan,
nāhan kāraṇa ning paḍâhĕli sukha ng lara kadi siniram ring āmṛta*

43/11/379.
têkwan wehĕn anĕmwa labha mara sang kṛtayaśa winanîng rananggaṇa,
nyāma ng gañjaran embuh ang dĕmak anūta guṇa nira n amuktya kakryanan,
saṇḍang-saṇḍangan ing prawīra saha singhĕl akalung akarah pwa humwata,
nā jrih lāgi kapengin epw ing ulahâpuhara tan awirang lanângabuk*


Tiḍak dikĕtahui
<sama sĕpĕrti:9>:44.
tangeh gati para prawīra n ucappĕn paḍâparimita,
hyang arka wĕkasan mangulwan angadĕg ring adriśikhara,
bangun bĕsur aninghali prang atibhīṣaṇâdbhuta dahat,
matang nirân akon umantuka ri sang huwus kṛtayaśa*

44/1/380.
mulih ta Baladewa sahya n iniring têkap Yadukula,
angarwani rathâlalêh mwang ari lalanângucap-ucap,
byatīta sira ring hawan ndah ucapĕn ta sang mabuhaya,
prapañca ri kĕtĕr nikang hṛdaya mār paranti rumaras*

44/2/381.
katuhwan aparan tatan kĕtĕra ning priyâsih alaki,
tuminghal i hatur parĕnya paḍa ghūrnitâkrak anangis,
ri duhkha niki n angrĕngö ri pati ning sĕnĕng karahatan,
dudū midĕr amet ri wangkay i jalunya ring raṇasabha*

44/3/382.
hanâlupa ri ken iki n lukar angun-ngun agyang ahuyang,
anangga wĕhang angligânglih angure gĕlung kasarakat,
mangö n lumiring ing lawang rĕngĕ-rĕngöṅ lanânaha-nahā,
alalnya mulatêng sĕnĕng mwang i wĕdinya kājara pĕjah*

44/4/383.
hanâhyas angamĕr patah saha sĕkar minging rinacana,
asiñjang abĕbĕd pupus kadali lālanâwida hangĕt,
rwa rakwa tanaganya tan padadakan yan ilwa pĕjaha,
sabhāgya ḍatĕng ing sĕnĕng sukha n amuktya raśmi ning apöm*

44/5/384.
lawan tang akire prabhakti turidân tĕka ng jalu jĕmah,
halis hinarĕngan rikang kṣaṇa mabañwa luh pamapaga,
tuwin pasilihĕn smitâmanis arūm kĕtĕr ning ajurit,
ikang hṛdaya jīwa-jīwana karāsikan lĕngĕrana*

44/6/385.
waneh wruh i kaśūran ing sĕnĕng adoh gatinya pĕjaha,
tuhun pwa katahā lanā kawĕdi sugyan oliha hañang,
lĕwös marika sihnya ngūni rasa tan paninggalakĕna,
kunang pwa ng awanĕh kasah ri ḍatĕng ing hañar-hañar arūm*

44/7/386.
tangeh yan ucapĕn gatinya tĕka sang narendra wĕkasan,
ikang bala mulih sinungsung i kakungnya rāmya salulut,
narārya Harimūrti mañjing i dalêm kaḍatwan alaris,
tuwin sira warâbhimanyu katĕhĕr lawan sang araras*

44/8/387.
hĕlĕm ta sira rakwa yan wijila was misan pwa warangĕn,
ndan anti ni tĕkā nirang nṛpati pañca-Pāṇḍawa jĕmah,
apan sumĕmu meh nirân ḍatĕnga sāmpun ing sinamaya,
pilih matiki tan palekana tuwîki kāla ng usirĕn*

44/9/388.
awās mara katinghalan sukha ni buddhi ning sanagara,
makādi parameśwarī parūmaharṣa garjita sira,
tĕlas kalalu rena Pārthasuta mār hinundang anangis,
lanâmĕkulakĕn ri putra nira mārbangun hiḍĕp ira*

44/10/389.
tĕka ng wĕngi tangeh matêki n ucapĕn sang amrĕm i dalĕm,
tĕkê prawaraputra len sang ahajöng sapolah ing akūng,
lalu ng diwasa tingkah ing rahina rātri tan wacakĕna,
Ghaṭotkaca mulih tĕlas pinaripoṣitâsama-sama*

<Soktamargana>:45. 
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ ⏓

45/1/390.
atha ri mulih Ghaṭotkaca Dhanañjayasuta kari rāmya len sang araras,
asukha-sukhan silih sih akule rahina wĕngi tan intar ing pakasutan,
ayam-ayaman lulut karika ngūni katĕmu ya tikân tinuhwakĕn ira,
ri lawas irâbrata ng turida dāgha nira n alabuhan karāsikan arūm*

45/2/391.
katĕkan i tan wĕnang nira kagiṇḍala saparan ahimya-himyan adulur,
alalĕh atuntunan kadi wayang-wayangan ilay irân lanâṭika-ṭikan,
ndan asĕmu lobha ri hyun ira sātmya mapisana śarīra rakwa ng arasā,
wĕdi nira kociwa n mingaya tan wulata kunang i kāla ning kumĕḍapa*

45/3/392.
lwir akĕmitan taman gati nirân lagi jĕnĕk i laṭāgṛhâsring akule,
yan ahuyang adyus ing ranu sakāpti lĕkas ira n aguywa-guywan asibū,
tĕlas ira mĕntas anghyasi silih hyas iki sira silih tatâsusu-susup,
wiphala tikang crĕmin ri sira karwa n angalihi wilāsa ning saturida*

45/4/393.
tĕka ri kabhuktyan ing wiṣaya ṣaḍrasa ṣaha sidhu pāna matsya surasa,
rumĕsĕp i nāla ning twas ira kārwa saha saragi gīta rāmya karêngö,
rasana tang alpawastu tuwi mogha rahat angĕnani n kinālihan ira,
kimuta n akarwa ng antyasukha tandwa surapada jugêki panghidĕp ira*

<Widyutkara>:46.
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓

46/1/394.
lungha ng kāla pirântajinya ta kunĕng tĕka muwah iki duhkha rājaduhitā,
singgih ta pwa paganti ning rahina rātri hala hayu nirantaranya n adulur,
ndan tingkahnya ḍatĕng ni dūta nira Paṇḍawapati n adhikara ning wang atuha,
donyângundang i nātha Keśawa Dhanañjayasuta sira mukhya ning mangiringa*

46/2/395.
āpan sāmpun awās ta rakwa pawĕdlar nira ri huwus i hĕnti ning sinamaya,
anghing tâng ucapĕn ri tingkaha nikang nagara kakilalan ri Hāstinapati,
yângde lālana -añca-Pāṇḍawa n anganti gati hana nirê Wirāṭanagara,
nityâgyā ri têka Janārdana n amantĕsana kira-kirânung enaka jĕmah*

46/3/396.
ndan nahan mata rakwa ling ning utusan humatur i Harimūrti kālih apupul,
atyantêng paḍa garjita twas ira karwa karaṇa nira mangkat eñjinga siwi,
ndan śrī Kṛṣṇa jugâta Langgaladharâmagĕhakĕn ri karākṣan ing swanagara,
nghing sang Wrṣnikulâbhimanyu saha rena nira winidhi milwa sāmpu atihang*

46/4/397.
ndan atyanta wihang Dhanaṅñjayasutânghyang i narapati kārya mon tumutura,
de ning nāgata sāha ring nṛpasutā tuwi wahu sukha tan bĕsur silih asih,
sang natha pwa kĕdö bayângḍawuhi śapa karaṇa nira mohitân salanangis,
mūrcchân sungkêmi pangkwan ing kalulut osah angisĕk-isĕk epu tan wring arasā*

46/5/398.
āhah māsku tuhanku toh yayi mapêki ta kunang ulahangkwa de narapati,
kĕdw āmidhyani tūta ni ngwang i sirê larisa nira marê Wiraṭanagara,
astām kewwana tâku de bapa paran ta wênangaṅ ni kakanta sāha ri kita,
ndin tan mātya kari ng madhubrata yadin pasahakĕna ri gandha ning sĕkar arūm*

46/6/399.
ndan kĕdw āmihangāku mon apuputa ng pĕjah n akusu was misan ngaran iki,
tak jrih mātya kunang pwa śapa nira ta pwa kawĕdi pangupadrawanya niyata,
nāhan tâmuhara prapañca ya matangnya yêyî pahalawön manahta pahaho,
amwit mātya rimang akingking ari rūmta matiki panangisku sāha ri kita*

46/7/400.
ngke ta dyah ngwang amöngpĕngângarĕkanê kita mawaṛĕgana n pangola panĕpi,
sangwā ni ngwang angöla duhkha lara kingking i kita tukĕlĕnkwa ring para-paran,
yan wwantĕn bhramarâmisik-misikanê kita n ahasa ri rāmya ning taman,
māwās yâwarahê patingku mulih ing Smara mĕgil i manista kêmbĕng i ri luh*

<Wisarjita>:47.
– ⏑ ⏑ | – ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | ⏑ – ⏑ | ⏑ ⏓

47/1/401.
nā panangis nira Pārthatanaya mamuhun ri narendrasutā,
marma sahur sang arūm mangĕtĕr i hati mār saha luh tan arĕn,
mandra samar-samar onêk amuhara lalî hĕnĕk ing hṛdaya,
lot kinalīnga tunêng rasa ri pĕgat i śabda nirân sĕsĕgĕn*

47/2/402.
ling nira hah ring apa ngwang iki kaka n amāḍananâmihanga,
sāmbĕka solaha ning kadi kita sakatöna hade hrĕtana,
anghing anganti sihanta n asiha gati ni ngwang asewa lulut,
tan hana sihta mapêki ng ulaha niyatânglalu mātya rimang*

47/3/403.
pucchawalî sĕḍĕnganta ta kunĕng amagantakĕnêng araras,
haywa jênĕk dahatĕn pihĕrana turidanta sĕlāna kidung,
tângĕn-angĕn ta larangkw iki kawĕkas angun-ngun angel anangis,
yan panginang kita pālihi sĕpah i wajanta sawak ngwang akung*

47/4/404.
mwang ri sĕḍĕngta mahas-mahas amĕng-amĕngâdulurâmasisi,
cumbwa ta sang mangĕnâni turida ri kitânglih asanghulunan,
haywa tika sinalah lwa samanah iki tūtana rāga lulut,
ngwang juga lalwakĕnanta kari tiniḍapucca sadenya pĕjah*

47/5/405.
ring parajanma juga ngwang amalara kasanmata denta jĕmah,
denya k angiṣṭya madadyana karas arĕnik wawanênta mangö,
rāmya niki n kisapunta yat angitĕka gīta ya panĕmwana sih,
ngkân hilangâku maran malĕs analahasânghĕnĕkî hṛdaya*

<Jaganātha>:48.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

48/1/406.
nahan wacana sang rwa ringrang atangis-tangisan aśapathân tan āsiha,
tangeh iki yadin kathākĕna maganti sawĕngi kalĕngĕr silih tulung,
wangun rahina nāgatê wuyunga sang prabhu karaṇa nirâlaris tumūt,
apan sira huwus manumpak ahawan ratha sahaja ya manggalân laku*

48/2/407.
pĕnuh sang angiring watĕk Yadukulârĕpat ahalĕp atingkah akrama,
paḍâlalĕh anunggang ing ratha masañjata saha pariwāra rākṣaka,
lĕpas laku nirâlangö haliwat ing wana gahana samīpa ning wukir,
lĕyĕp kalĕngĕnganya yan karacanā niyata rahat i buddhi ning kawi*

48/3/408.
muwah waluyana ng kathā tucapa sang kari kawĕkas akingking ing sĕnĕng,
kalud pwa kĕna śāpa marma nira rañca rasa pĕjaha mūrccitânangis,
kunang pinaka mūla ning hala kurang sĕgêh i tĕka mahārṣi Nārada,
marânglawad i göng i harṣa nira rakwa ri tulus Abhimanyu len sira*

48/4/409.
ḍatĕng marika ng arghyapādya saha cāmana sĕrĕh ahalĕp hanêng kajang,
tuhun sang alangö ywa tan tĕka pijĕr lali wiphala tikang wasĕh suku,
ya kāraṇa mahārṣi n angḍawuhi śāpa ri sang alupa tan pangarcana,
ndah astu kamu mogha sorakĕna ning maru ri salahasangku demu yuh*

48/5/410.
nahan wacana sang mahāmuni sakêng gagana sinayutan ndatan waluy,
sang ogha kari mangkin epu kapĕgan jêngĕr angangĕn-angĕn kamānuṣan,
byatīta sira n anggĕgö prihati laryakĕna laku narendra warṇanĕn,
lĕpas tuwi titir sirânginĕp i doh i paran ira tan asru ring hĕnū*

48/6/411.
pirang wĕngi kunang lawas nira samantara ḍatĕng i Wirāṭa lālana,
anungsung iki pañca-Paṇḍawa ra Mātsyapati paḍa saharsa garjita,
têlas dumunung ing gṛhâracana rājya pasaji ri sirârja sök sĕkar,
kinārya tinamuy-tamuy pinaribhoga lĕlêh alĕh amukti ṣaḍrasa*

48/7/412.
byatīta sakatambay eñjing irikā sira n apupul ahöm rikang sabhā,
ra Mātsyapati pañca-Pāṇḍawa lawan para ratu sama bhakti pūrwaka,
mucap lĕkasa ning dumona Kurunātha sahana para taṇḍa sanggraha,
kunang wĕkas ikāng alapkĕna palakwana juga rumuhun tikang pura*

48/8/413.
samangkana Yudhiṣṭhirâmrih atalangkup i sira naranātha Keśawa,
sahâñjali sirân akāya ri Janardana ḍatĕnga nirê Gajāhwaya,
apan ta ya muwah wĕnang kumilalā nagara mangucapê Suyodhana,
prabhāwa Harimūrti ta pwa pinakaśraya tĕkap ira pañca-Pāṇḍawa*

48/9/414.
paran wênanga Keśawâmihanga sampun asamaya dĕlaha mangkata,
kunang sang Abhimanyu len sang ibu sinrahakĕn ira ri sang Dhanañjaya,
lawan pwa ri pakarma Pārthasuta tan widhi nira mara solah ing rare,
ya têkang inupakṣamākĕn ira tamtam jra tan alaris mapīdhana*

48/10/415.
kṣamākĕna kĕta nghulun rari sang Arjuna karuhuni jöng Yudhiṣṭhira,
iking suruhan i nghulun makĕmitan pahulunan iniwö linālana,
wwaya pwa ri salah ni śīla niki len wwanganakipun amöm karāsikan,
ya têki palakun ri tamtam i kakanta katuluy apa tan pamīdhanā*

48/11/416.
nahan wacana Keśawârjuna malĕs mangupaśama ri harṣa ning hati,
uḍū parūmagarjita ngwang i wuwus nṛpati n anganumoda ring rare,
paran têmahananya mātra yadi sang prabhu katamana duhkha mār dahat,
matangnya tulusa pwa śardha naranatha ri ya pakayaśa n jugêkihĕn*

48/12/417.
kunang pwa maliha ng wuwus rasana de narapati manah inghulun kaduk,
ri rehnya kasalah ri Mātsyapati wehana nira tanayân huwus pajöng,
ya tâmuhara kepwan i ngwang i hadenya tulusakĕna len syapâtuhā,
nahan ling ira Pārtha Keśawa sahur nira winatĕk i śāpa sang ṛṣi*

48/13/418.
aringku laki sang Dhanañjaya huwus wruh aku ri kita n atwang i nghulun,
wwaya pwa bapa haywa kepwan akun anggĕha niki sang anāma ng Uttarī,
anūt i widhi ning yayah marika rehnya tulusa warangĕn ta pwa ya,
rikâdya tanayangku gantyakĕna tan hali-halina manahku laryakĕn*

48/14/419.
na ling nṛpati Kĕśawâmagĕhi yukti hinayu katĕkê dalĕm purī,
ndan ewĕh atêki sang dyah awĕdi n lwir amapasa ri jöng Janārdana,
kunang pwa haji yan kwdö ndan anganugrahana ta sira cihna ning rĕsĕp,
ikang tumuluyâwĕkânulada reh nira juga palakun ling ing sakhī*

48/15/420.
nda mangkana ta rakwa panghyang ira sang narapatiduhitā ri Keśawa,
arūm inupacāra ring lĕpihan āpĕnĕd araras adulur sĕkar kaki,
sinĕmbahakĕn ing puyang mwang iña yatna umatur i sirângusap suku,
manah nṛpati denya kengĕr akĕtĕr karĕnan i wuwus ing priyambada*

48/16/421.
yayan mara katon wirangrwang ira kintu pinagĕhan i satya ning wuwus,
ya kāraṇa nirâlaris mubhayanî sapinalaku narendraputrikā,
samantara tulus ta rakwa wĕkasan kawarangan ira kādbhutâhalĕp,
rasâradina tang sakendran aharĕp milu mulata tĕkêng digāntara*

<Jagaddhita>:49.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

49/1/422.
ndah sāmpun gati ning wiwāha paripūrṇa ginaway i Wirāṭa kādbhuta,
ngkā śrī Kṛṣṇa gumantyakĕn swatanayā nira winarang irê purī nira,
mwang Matsyādhipa Paṅca-Pâṇḍawa marângatĕrakĕn i Dhanañjayātmaja,
hĕntî dṛwya sarājya de nṛpati n angdaśaguṇa halĕp ing sajî harĕp*

49/2/423.
sangsiptan ri huwusnya Pārthasuta rāmya wayuh angĕnani twas ing priyā,
marmâtwang ri sang Uttarī tumut i bhakti nira n abapa tan wĕnang wihang,
ndan ri dyah Kṣiti Sundarī ri kĕna śāpa sira n amĕwĕhî ngrês ing hati,
tĕkwan rowang irêki ngûni kabhayasmara karaṇa ni de nirâwĕlas*

49/3/424.
nāntĕn sūkṣma lĕkas nirânglĕwihakĕn smara turida ri Rukmiṛīsutā,
ring weweh sumilib lawan ri tĕkan ing prĕman inamĕr irêng karasikan,
yapwan lĕnglĕng acangkramêng pasisi parwata paḍa hinalimbang ing langö,
ndan ring puṣpa dinum kinapryakĕn irêng smita saha liring esi manmatha*

49/4/425.
tanngeh yan caritan lawas nira sukhângracana sih amagantakĕn raras,
śrī Pāṇḍwātmaja digjayêng raṇa tĕlas maluy i pura nirâmulih prajā,
ring swargastha nira pwa tan hana waneh ratu kumalilir ī Yudhiṣṭira,
tan len putra sang Uttarī haji Parikṣit awĕka Janamejayaprabhu*

<Widyutkara>:50.
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏑ ⏑ | ⏓

50/1/426.
sāmpun kekĕtan ing kathâtita Ghaṭotkacaśaraṇa ngaranya tan paracana,
tan makweh akikuk tunêng rasa tutuk mpu Panuluh amurul-murul gurulaghu,
antuknyâmrih amöh manah mara silunglunga niki mulihêng Ananggabhawana,
ri nglihnya n lĕwas ing langö lilu mangö lali lumihat i lĕnglĕng ing pangalusan*

50/2/427.
sis ndi n wānya kari n tatākĕna ri sang kawinagara widagdha ring kalĕngĕngan,
yan tan śrī Madaharṣa kĕdw amidhi rîlwa niki mawijila pralāpitakathā,
molih ta pwa manah nirâpti mulatângguyu-guyu ri hatur nirângidan-idan,
ndatan jrih linalunya lamlam ira dhūlya lamun abalikê wĕlas nira jĕmah*

*Ghaṭotkacāśraya samāpta*
