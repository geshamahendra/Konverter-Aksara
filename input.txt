*Oṃ Awighnamastu*

<Sragdharā>:1.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓

singgih dhyakṣêng kalangwan sang angawaki langö mūrti sang hyang Manobhū,
pūjān ring puṣpa munggwing sarasija gĕlarĕn muṣṭi ning Kāmatantra,
mangke caṇḍyā nirêng  bhāṣa saphalakĕna yan dewa ning kūng winimba,
āpan ring niṣkalânangga kawuwusan ira n sang mangö wri ng palambang*

hyang-hyang ning Kārtikângambĕki kawi kakawin ring pasir parwatârūm,
līlâdandan ghanâpiṇḍa karas ira lĕngö lwir nika syuh kilatnya,
tansah tang ciṇḍaga mrik tanah ira n alangö marṇana ng langwa-langwan,
gĕntĕr lagy ângatag bhāwa nira n angikĕti ng twas ning onĕng tinambang*

manggalyā ni nghulun dhairya sahaja makĕdö mrākrĕtā ng Bhomakāwya,
de ning singgih matangnya n panulada kakawin ndān adoh yan panirwa,
himpĕr wintang lawan sūrya kĕta gati niki n taṇḍingĕn kāwidagdhan,
āpan taṇḍing langö dūra n amalika karas yan kadohan tanahnya*

hyang Wiṣṇw angjanma ring madhyapada makadadin śrī mahārāja Krĕṣṇa,
mwang sang hyang Bāsukī mangkana dadi Baladewâgraja śrī narendra,
kapwâgöng ring kaśaktin prabhawa nira dudug trus tĕkêng swargaloka,
sākṣād āditya kĕmbar sira taya dumĕlö de ni göng ning pratāpa*

sakweh ning śatru Kāngśādi saha bala hilang de nirâlah wiśīrṇa,
swastha ng rāt ngkā n subhikṣâhayu sahana nikāng āśramâtingkah akram,
sājñā sang Mānu hetunya n apagĕh irikang śāsanêng Mānawādi,
māry ambĕk crol ikang duṣṭa sumilih aharĕp mungsirêng dharmayukti*

manggĕh göng ning kaśaktin ri haji sama-sama mwang Mahāmeru ring twas,
kadyâḍanghan marêkang tribhuwana winawêng hasta de śrī narendra,
towin sampūrṇa śaktî sira matika dumeh wīrya lumrâniwārya,
āpan tang wīrya ring nīti sira kadi catussāgarâlangghanīya*

ramyâtyantâhalĕp rājya nira ngaran ikêng Dwārawaty âtiśobha,
antuk ning hyang paḍa bwat puji wijah aturun kabwatan tan hanâsor,
bapranyâmâs lawan gopura maṇik inukir prāṇa pūrwâpurâgo,
hetunya n swarga ring Meru linĕwih ahajöng tan katon ngke ri loka*

denya kweh ning karang ratna saphala pakirim hyang samudrê narendra,
prastāwanya n maṇik ramya racana ning umah mās parĕmpw î hatĕpnya,
sambandhanya praśastêng bhuwana halĕp ikang rājya yâtyanta ring śrī,
āpan sang hyang Dhanendrânghudani ya rajaṭângkĕn pitung lek hudan mās*

ring kastrī-hajyan akweh grĕha kanaka kinoryan maṇik padmarāga,
söng-söng nīng oṣadhi byakta lumarap ahulap bhāswarângĕṇḍĕp-ĕṇḍĕp,
towîki n teja ning ratna patiga sumĕnö nitya kīrṇê natarnya,
hetunya n tan pĕtĕng ring wĕngi sumaji jugā panjut ing kāla sore*

lāwan tāmanya makweh tuwu-tuwuhan ikâpādapâkambang awwah,
wwah ring māsânurun rūm lĕngĕng amisan apan tan hanâganti-ganti,
nityângjrah pangkajanyêng  talaga pinatigêng candrakānta pradīpta,
wyarthêkang parwata mwang pasir i hana nika n wāh langö rob kalangwan*

ngkârnah ler tang pangastryānan alun-alun i heng bajralepanya ratna,
salwânīlâwanguntur pinakasabha-sabhā sang watĕk Yadw asewa,ꦉ
kaywanyâneka tejanya ri kĕñar i sĕnö ning maṇik bhūṣaṇâbhra,
lagy angde sangśaya n wwantĕna rawi manusup nāgatêng Rāhuwimba*

hīnganya n sāri ning rājya tiki hana rikang Dwārawaty adwitīya,
langgĕng kapwêki ramyanya tuwi paḍa mahāmūlya kālanya makweh,
mambö gandhanya lumrâng asĕp asawang aket mrik hrĕbuk tūt hawan göng,
darpêkāng atpadânatpada mangusir inak hetukanya n pĕnuh wwang*

mangkā krĕp ning grĕhâkaṇṭa sakuwu-sakuwū sering ing rājyadhāni,
denyâtingkah mahantĕn ri lĕbuh ika lawan pañcuran wāṇḍirâgöng,
len tekang bwat salö mwang patani ri tĕpi ning mārga ramyâpapuṇyan,
munggwing doh panghyangan śela tuwi katulajĕg caṇḍi kapwâpucak mās*

lwah sangkeng jro kaḍatwan hĕning i bañu nikâdrĕs hilīnyânggaluntang,
tañjung wūngw âsanâśoka surabhi kamuning munggwi pinggir nikang lwah,
singgrong-singgrong ikā rantunan ing iwak aring lālanâliṇḍungan wwad,
kĕmbang laywan kahily angdulur anak-anakan keṭakângumbang-umbang*

ndātan dwa n tan bĕsur tang wwang umulat irikā nyāsa makweh tinonton,
lyan tekang lakwa-lakwan para ratu n umarĕk mwang watĕk yodhamantrī,
sangkĕp sang Wrĕṣṇi-Wīr-Ândhaka saha panĕngĕr cūḍaratna pradīpta,
pantĕs-pantĕs rare sang Yadukula winanîng prang sĕḍĕng darśanīya*

sampun prāptâtatā ring watangan alun-alun mantri sang nātha Krĕṣṇa,
sahyâgasyak magoṣṭhy âwĕtu guyu hana tâbhāwakâmiṇḍa-miṇḍa,
māry âśabdârarĕm ḍyam ri wijil ira mahārāja sangkeng kaḍatwan,
kewalyâkāra sang śrī nrĕpati winulatan tan wawang yan panāntwa*

nantĕn tapwan masowe haji mangulih-ulih jag ḍatĕng sang maharṣi,
sangkeng swargâdulur somya sira sama-samêng siddhi sīra n paḍa hyang,
kagyat-gyat sang narendrâmulati muniwarâpan sawang ring pangipyan,
gorawy atyanta sang bhūpati karaṇa nira n tan pangantî palangka*

nyā pwâng arghâtiśobhânupama suci matis munggu ring kumbha ratna,
yekā sampun panungsung narapati ri mahāpaṇḍya tuṣṭa praharṣa,
lāwan tekang palangkâśayana ya humaḍang sanggrahê sang tapaswī,
rĕp-rĕp-rĕp-rĕp malungguh muniwara ri tĕlas ing maśāntî narendra*

mojar sang nātha ḍū bhāgya tĕka muniwara prāpta ring deśa śūnya,
hopĕn tekang purī yan gatarasa pinaran tan hanênungsir-ungsir,
mangke n kambah tĕkap sang prawara hana gamantanya manggih pawitra,
āpan sang paṇḍitângde hayu humilangakĕn kleśa ning janmabhūmi*

astam rānak mahāpaṇḍya kadi wihikan ing swarga yan ton maharṣi,
singgih yan bhāgyamanta nghulun apa ta kunang kārya ring pūrwajanma,
nityāśangkw âmangun dharma karika mangipuk yajñā ngūny ânanĕm song,
ndah yeki n rakwa mangke phala nika ri ḍatĕng sang pangĕmpwan para ngke*

om om om sājña sang śrī nrĕpati kudang ike sanghulun siddhayogī, 
mangke n sampun katon byakta ri dadi bhagawān Weṣṇawa śrī narendra,
sakweh sang siddhayogīśwara kita śaraṇanyêki munggwing swacitta,
anghing sihta n sinādhyânglĕpasakĕna sarāt ring padânindyajāti*

ḍū tan mangkā pwa de sang yatiwara mangucap ri nghulun hīnabuddhi,
nantĕn denya ng warānugraha mangudang-ngudang sang maharṣîng kadi ngwang,
ndañ jātinya n purih sang sujana juga mahângastawângde praharṣa,
lwir prāptêng Brahmaloka ngwang ahawana wuwus de mahāpaṇḍya mojar*

ndah kṣāntabya nghulun toh sahuri taña ranak sang maharṣî yatīndra,
ndy ânung sangkan paran ndon sangapa sira ngaran sang yati ngwang turung wruh,
nā ling sang nātha Krĕṣṇâtaña wawang awarah don irê sang narendra,
singgih-singgih wuwustê kami laki majarê tingka-tingkah maharṣi*

ngūni pwa khyāti sang hyang Narahari makasādhyā kahaywān ikang rāt,
pūjābhyāsêng widhi bwat krama sira satatâmrĕddhyakĕn śiṣyasanggha,
nāhan sang paṇḍya śiṣyâtuha tinuhakĕn ing kahyangan de bhaṭāra,
śuddhasthānâdhika ndah panĕmu nira mahādhyātmikâreh pralīna*

ndā ndā singgih pwa yâtyanta halĕp ira huwus pūrṇa ring jñānasandhi,
sarwajña mwang tikāng aṣṭaguṇa paḍa hanê sang rĕsi byaktasiddha,
tĕkwan tekang kamāhātmyan ira sama lawan hyang Prajāpaty anindya,
nirwighnâstu swabhāwa ng hangĕn-angĕn i sira n sampun ing waktraśoca*

nā ling sang paṇḍya tan len ngaran ira bhagawān Anggirâtyantawāgmī,
sang sākṣāt hyang Widhīśabda sakala nguniweh śāraṇêng ādikāwya,
ring kaiśwaryan tanorâmaḍana sira yan ing sarwayogaprayoga,
śrīy ātmā śuddhabuddhi pratuhu-tuhu kawīndrâdi siddhāntaśāstra*

sampun teki n warah ni nghulun i haji kunang don maharṣî narendra,
pangrakṣantêng trilokôdasina nira ri sang nātha mangke n para ngke,
atyantêng bhūr bhuwah swah kinawaśakĕn ikang rākṣasâkweh prakīrṇa,
wadwānyêng dānawânāma Naraka pĕnuh ing dik-widik tan pahīngan*

śīrṇa ng swargâlilang tang patapan apan ikang rākṣasângrampa-rampak,
lunghā sang tāpasâtinggal alaradan adoh sāri-sāri n tinumpu,
len tang wāhwânglawan kapwa mati ginarabag kāsihan ya ng daridra,
wangkaynyânglah-lah ing maṇḍala saha daluwang kaṇḍi-kaṇḍinya kontal*

Tiḍak ḍikĕtahui
<Wikrĕti>:2.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓

kunang pwa haji tatwa sang Naraka rĕngwakĕna tiki tĕkap nareśwara,
bhaṭāra Hari Padmayoni sira tângucap-ucap ulah ing kadigjayan,
tanora ling irâmaḍāna ri kaśaktin ira pisaningū hana ng lĕwih,
ya hetu nira māna kārya nira ling nira sahana nikang jagattraya*

sĕḍĕng nira magoṣṭhi jag hana ta lingga maṇik angadĕg ing pahīnganan,
dawānya manĕhĕr katon dadi sirângling apa tiki katon asambhawa,
manah nira wawang tĕkânatapa lingga wahu mayat ikang tangan kiwa,
umiṇḍuhur ikang maṇik-sphaṭika-lingga sadĕdĕg irikā n tininghalan*

kapūhan angĕṭĕk bhaṭāra mangadĕg paḍa mangayuhi puñcak ing maṇik,
samangkana tikang maṇik makin umiṇḍuhur amatĕngah ing nabhastala,
ya tâmangunakĕn gĕlĕng ri sira sang rwa mamaribhawa mangdĕhângdĕdĕl,
paḍânggrĕgut añakra tan hana jugâmyati warayang irâwaluy-waluy*

kangelan asuwe bhaṭāra Hari Keśawa muwah irikângdadak bhawa,
nĕhĕr matĕmahan warāha sawukir Himawan iki sirânwab ing lĕmah,
prayojana katĕmwa bungkah ikanang maṇik ulah-ulahĕn maran rĕbah,
lĕpas tĕka ri sor kaḍāha sira tan palaca-laca wĕkas nikang maṇik*

Prajāpati sirâtemah manuk ulung wĕkas anatap pucak nikang maṇik,
huwus tĕka sirê kaḍāhaka nikê ruhur ika binĕlah nirêng hĕlar,
lĕpas pwa sira tan katon wĕkas ikang maṇik aruhur adoh samar lĕyĕp,
tuhun bañu ning arṇawânĕḍuni bhūr bhuwah inusir apan caturmukha*

kĕbĕk pwa kalĕbū tang aṇḍabhuwanârṇawa kadi muwahêka tunggala,
muwah sahana sang hyang anghyangi bhaṭāra Hari mari marūpa sūkara,
samantara bhaṭāra Wiṣṇu humĕnĕng pinĕkul ira juga ng jagattraya,
huwus pwa masamādhi pūrṇa tikang aṇḍabhuwana kadi ngūni tambayan*

manon ta sira dewatī hyang ikanang lĕmah atiśaya ring guṇâhayu,
saharṣa sira tan dwa sāhasa mamangkwakĕn anuculi sandhi ning tapih,
kunang pwa sira sang kinol nira ya tâkrak anangis anulak sirâkĕtĕr,
minge kawawa mūrcha melik i bhaṭāra mituturi sira n warāhika*

ilik nira Wasundharī mwang iki rāga nira sira bhaṭāra Keśawa,
tinūt i pangiḍam nirêng Kṣitisuta ng rasatala pinakanggwan ing rare,
lawas nira Wasundharâmĕtĕngakĕn tĕka tahun ika sewu tan kurang,
mijil pwa tanayan bhaṭāra Madhusūdhana yatika marūpa dānawa*

Prajāpati sirâwĕlas manganumoda sira tĕhĕr aweh anugraha,
sirângarani ring rare si Narakâstujaya wijaya ling nirânggamĕl,
rinatwakĕn irêka sang Kṣitisuta pwa makahulun ikang jagattraya,
ri göng i sih irêkihĕn Kamalayoni karaṇa ni Mahīsutâñjaya*

tĕlasnya n inanugrahan ciha-cihâpranga juga kaharĕpnya tan waneh,
mijil ta ya marêng samudra saha sañjata dinulur ikang balāsura,
manunggang ing iwak liman wija-wijah saha bala nika ramya tūt hawan,
hanan jĕnĕk alinggih ing karang angungkuli halun i surud nikang bañu*

ry ulihnya saka ring samudra tadanantara mangangĕn-angĕn ta yâpranga,
Dhaneśwara sirêka lingnya ya tĕkāna nagara nira rakwa rampasĕn,
umangkat ahawan hangin saha balanya kumukus adulur mahānala,
tĕkânggĕsĕngi rājya muntab i gĕlĕngnya tinahĕn ika mangkin ujwala*

katinggal ikanang wimāna Maṇipuṣpaka tĕkap ira sang Dhaneśwara,
ya tênalap ikang Mahīsuta manunggang atĕhĕr umulih sakeng raṇa,
ikāng asurasanggha yângadĕgakĕn kuṭa ni Naraka munggu ring du lor,
amumpunana paścimottara sadeśa Baruṇa kalawan Dhanādhipa*

tĕlasnya magawe kuṭâdbhuta samangkana marawaśa ring tapowana,
nihan tiki nimitta sang rĕṣi samânasi pamahayu sang nareśwara,
narendra juga yântakā ning asurādhipa pawĕkas ira hyang Ôśwara,
matangnya n angusir wĕlas nghulun i sang prabhu tumaḍaha ng āśrayê haji*

nahan wuwus i sang rĕṣi prawara Nārada mawara-warah ri sang prabhu,
watĕk rĕṣi kabeh sumöng ri mukha duhkha nira lumuh angĕmbĕng ing mata,
narendra wĕkasan tumuntĕn atiyatna manganumata don mahāyati,
mĕhah sira mĕngĕs wawang wĕtu ni luh nira mamarĕngi luh mahāmuni*

maśabda naranātha sis kadi linād hati ni ranak ira mpu mangrĕngö,
nihan nghulun atoha jīwita rumakṣa sahana-hana ring tapowana,
tuhun makasilunglunga ng yaśa juga nghulun amahayu bhūmimaṇḍala,
anugraha maharṣi ri nghulun acaṇḍya ri pagĕha nikang jagaddhita*

nda yêki sipi bhāgya ning tapa sukha nghulun inubhaya de nareśwara,
kunang pwa mapa dāya sang prabhu mapêki hingĕt-ingĕt i sang narādhipa,
kunĕng ri panukū Mahīsuta marêng amarapura dumon sureśwara,
kĕnoh niki balanya hĕntyakĕna sing kawĕkas amaribhūta ring wiku*

syapêka hinutus narādhipa rumakṣa ri para rĕṣi ring Himālaya,
kapagwakĕna tan hĕlĕm-hĕlĕmĕn āpan awĕdi sira ring balāsura,
kṣamākĕna marêki śabda ning aminta śaraṇa kadi tan pangantyakĕn,
swabhāwa nikang āśrayâmicaraṇâśraya karĕs ika yânggrĕmĕt-grĕmĕt*

ya tôjar ira sang rĕṣi prawara Nārada wawang asahur nareśwara,
tatan sigi-sigin kunĕng wĕtu ni sanghulun angutusa yogyarakṣakā,
hanêki pinakāgra ning swatanayêka gati niki tĕlas krĕtāyudha,
lumakwa mara ring tapowana sumapwana ng asura sukĕt ning āśrama*

anantara ḍatĕng ta Sāmba humatur dadi tinuduhakĕn ri sang rĕṣi,
sĕḍĕng wĕrĕ-wĕrĕh katon raras ira n lituhayu ya mawor guṇâdhika,
kapūhan angĕṭĕk mahāmuni mulat prasama tĕhĕr anarka ling ira,
nyamâng tapi-tapîng girī rumaras ing pingulahana tuminghalê sira*

ri samparan irang watĕk rĕṣi kabeh wihikana sira sang nrĕpātmaja,
tĕlas pinaripoṣitânarima nāna sira paḍa maśānti sang prabhu,
humantuk ahawan tawang sira hanêng jalada jĕnĕk angöb samar-samar,
hanan kadi wayang katon kinĕliran puti-putih adamar trang ing rawi*

byatīta gati sang watĕk rĕṣi narendra sira tiki gumanti warṇanĕn,
prayojana maharṣi munggu ri manah nira yatika hinöm nirângdadak,
sang Uddhawa sirâwuwus prabhu kĕnoh larisakĕna ng upāya de haji,
narendrasuta Sāmba mangkata lawan sakatuduha tumūta rakṣaka*

yadin tan alahâbwata ng musuh atambĕha hana juga mājarê haji,
watĕk Yadu waneh muwah tumulungê nrĕpasuta tumuluy ring āśrama,
kahinya n akĕḍik marêka bala ning Naraka paḍa mareng kadewatan,
alahnya niyatanya haywa kapalang palĕkasa nira sang nrĕpātmaja*

kunang hala niking hĕlĕm-hĕlĕma de narapati mangupāya ring musuh,
hilang yaśa narendra sang yati paḍâsasaran alaradan mareng waneh,
ikang musuh agöng ya donya tĕmahan milangakĕn i śarīra sang prabhu,
apuy sumĕlap ing hatĕp ngaran ikā hĕnĕngakĕna gatinya de haji*

nihan pangupamanya rakwa hana ta wwang asawa-sawah ing lĕmah rĕnĕk,
saniścaya ta yêng parinya yan ahaywa maraṇa tuwi tan hanângapa,
hana pwa ri lĕmĕh nikâmatuna hetu ni dukut i sawah nikâruhur,
alit wĕtu nikang pari n karahaban walingi ya hala ning palĕh-palĕh*

prakāśa mara kīrti sang prabhu tĕlas pinakasuluh ikang prajāhita,
wulan-wulan irang mahājana tanora lumĕwihana śobhitâbungah,
katon kalĕwihan rikânukhani sangka ri wĕtu nikang ambĕk uttama,
prihĕn tĕmĕn ikang karakṣan ika de nrĕpati makaphalâng jagaddhita*

rĕsĕp rasa ni śabda rakryan apatih pinatih ira narendra ring naya,
wĕtunya ng upapatti yukti ya ta mukhya ning ayu ning upāya de haji,
manah prawarawīra harṣa rumĕngö wacana nira sang Uddhawêng sabhā,
hatur salaga kānginan kapanasan sumĕkar i tĕka ning hudan wĕngi*

wawang nrĕpati Krĕṣṇa mantuk i dalĕm nagara ri parahasyan ing dangū,
narendrasuta Sāmba sampun aśilê harĕp ira pinapak wineh sĕpah,
tĕñuh twas ira śīrṇa rakwa dadi luh drawa ri mata nira n parambĕhan,
panampĕta nira n tangis mara-marah nrĕpasuta riy asih nirângrĕsĕp*

tuhanku bapa tan sake lalis iki nghulun umutus i māsku ring bhaya,
asihku ri kitêki haywa ta kitânalah-iḍĕp i sabuddhya ni nghulun,
prasiddha hurip i nghulun kita matangnya kapan awĕnangâku niṣṭhura,
kadigjayan ike katönku ri wĕkangkw i sang anulus anĕmwa kaprabhun*

kita pwa hinarĕp-harĕpku śaraṇangkw amagĕhakĕna dharma ni nghulun,
t-akīrti t-angusir guṇâdhika tuhanku laki t-angipuk ambĕk ing jagat,
ameta kajanapriyan ta kita wungsu hawana ni ḍatĕng nikang hayu,
nihan nghulun acaṇḍya māsku saphalângusira pagĕha ning jagaddhita*

lanâmala-malar nghulun bapa manĕmwa phala ning awĕkâdi śaktimān,
tan āri masamādhi ring rahina ring wĕngi saha japa dhīra subrata,
kitêki sang iniṣṭi ning twas i yayahta laki kĕkĕsakĕnta ring hati,
wĕlas larapan ing sih i ngwang awĕkâpunagi maharĕp ing tĕkêng paran*

pajātyan ira sang makānak adhimukhya pituhun ing anak maran sukha,
kaduhkhan ira yan katona patita ng tanaya nira calānanêng sarāt,
kaduryaśan ikang maputra wiparīta kawĕdi nika yan pamīḍana,
halib halĕp irânaka pratitabhakti magĕlĕm anĕnĕbw amet guṇa*

hanêki pawarah nirâdipuruṣâminĕkĕti ring ulah mwang ing gati,
yateka kinĕkĕsku ring twas abungah makasuluh ing amet prayojana,
kapanggihan ikang janottama wiśeṣa katĕwasa tĕkapnya tan hilang,
maṇik-maṇik ing anggĕgö kira-kirângalahakĕna pataṇḍĕg ing musuh*

wĕka pwa sang angungsi haywa ni yayah hyun ika ya ta kayuktyan ing wĕka,
gawe ning atuha pwa nitya gawayĕn ya makalarapana twang ing bapa,
kadang sukha tĕkapnya rakwa hiniḍĕpnya waringin i samīpa ning hĕnū,
dudū pamuji ning sarāt ri saguṇanya saphala pinalar pangöbana*

kalīnga ning ujar ku māsku saphala ngwang awĕka guṇawān sulakṣaṇa,
ikang phala ri yajña sātus apitowi tan amaḍa kasor ya de nikā,
putus ning atibhāgyamanta sira sang pinituhu ning anak mapet hayu,
matangnya kamituhwa haywa ta manahta cala yaśani ta nghulun tuhan*

<Jagaddhita>:3.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓

nā ling sang naranātha mojar i narendratanaya mamanis wuwus nira,
sang Sāmbâdara tan sahur tuhun anĕmbah amuhun iki rakwa mangkata,
mangkin sök hati sang narendra mamĕlas ry anak ira wahu-wahwa mangkana,
de ning sih pinĕgat matangnya n umilī bañu ni mata nira n hawan pipi*

ngkānê jro nagarêki sang nrĕpasutâmuhuna tumama karwa pawwahan,
dewī Jāmbawatī wawang sira katanggama ri tĕka nareśwarātmaja,
harṣânantwa paran ta kārya ni wĕkangku mapa kita dingaryan anglawad,
mangke n prāpta kitê nghulun kadi hañar dinadak apa tikang prayojana*

singgih ling ra bibî nghulun bibi hajînutus ira naranātha mangkata,
ndān ngkānêng Himawāntaparwata tĕhĕr paramarĕṣi sirêka rakṣanĕn,
agyêki nghulun indung oliha yaśânĕmuha kawijayan ngwang ing raṇa,
denyâsangwa pati ngwang amrihakĕn ing nrĕpati pamuhakêng hutang hurip*

ndān amwīta lumampaha ngwang ibu hetu mangubhayahitâmbĕk i nghulun,
haywâśoka pajātyan ing pinakaputra panuluyana dharma ning yayah,
nghing pintangkw i panambĕhanta pawĕkas-wĕkas anginakanê twas i nghulun,
prang kahyunkw ibu len kasinghan ing ayun pakahawan iy asih nareśwara*

ūḍū mangkana kapwa māsku tak aweh nghulun i kita lumakwa mapranga,
ewĕh ring giṇa śūra ring raṇa ngaranya kahali-halin i nghulun tuhan,
āpan marma dahat ra reṇa ni wĕkangku mapa ta wĕnanganta tanggwana,
t-anghera pwa huwus wĕkangku kita haywa mamituhu ri sang nareśwara*

wruh ta ngwang manahânggagap manah i sang narapati tan asih nirê nghulun,
mangke wyakti ni tan harĕp nira nihan ta kita bapa kinon mareng musuh,
sis milw ânaku tan sinanmata narendra kita bapa makebu ri nghulun,
āpan ngūni riris nirê nghulun agöng ḍumawuh ika tumus tĕkêng kita*

tan mangkêki n ade manampĕtana kārya pangutus ira sang nareśwara,
ājñā ning guru teki tan dadi linangghanan ibu pangatīta ri nghulun,
yadyan mātya sadenya kapwa saha bhakti ri haji makasonga ni nghulun,
bhāgyan yan mahurip siwil palar anĕmwa wibhawa sih i sang hyang i nghulun*

sang kṣepanya lumampaha nghulun ameta hawana ning akīrtya ring jagat,
tan sangkeng pamihang sahurkw i kita cihna ning aguṇa kasinghawikraman,
jāti kṣatriya tan panoliha kadang kula bapa bibi yāwat ing raṇa,
kastutyan kajayan lawan sukha nikang bhuwana kaharĕp i ngwang amriha*

om putrâpa linganya reṇa ni wĕkangku pasayut ika tan wĕnang kĕdö,
ndā sampun mapa tôjarangku ri kitânaku hali-halinangku ning wĕka,
nāhan tang panganugrahangkw i tanayan mami kawaca maṇiknya bhāswara,
lāwan bhūṣana sarwaratna jayaśatru ta kita bapa denya ring raṇa*

dewī marma sirê narendrasuta Sāmba kinawacan irêki hinyasan,
sakweh ning maṇibhūṣaṇârja kinĕnākĕn ira tĕhĕr i sang nrĕpātmaja,
tuṣṭâmbĕk nira sang narendradayitā mulati ng anak umangkatâpranga,
cĕt moghâsemu rĕs tikang twas anahā ng pati karaṇa ni luh nirômijil*

lamlam tan pawalĕr halĕp nrĕpatiputra sawang ira tawang tĕngah wĕngi,
abhrâwā mangĕḍap maṇik nira sawintang apupul i hiring nikang langit,
len tang hintĕn irêng kapö kumĕñar anggyat akilat ahulap tininghalan,
sākṣād handaru teja ning kawaca bhāswara lagi tinahā n panunwana*

ry angkat sang nrĕpaputra sangka ri dalĕm nagara dinulur ing hulat maling,
līlā tañ jrih i panghaḍang ning akire turida nira n aliṇḍungañ crĕmin,
tan sengĕh rinĕbut ring ambĕk ing akūng karĕsĕpana makolihê sira,
marmângde kĕtĕr ing twas asring awaluy liring ira yan anambangi ng liring*

ceṭī kārwa tuhan mahângucap-ucap turida nika ri sang nrĕpātmaja,
munggwî saṇḍing ikang hawan ri haliwat nrĕpasuta sahajâmirĕngwakĕn,
lingnyântĕnku lĕwös langö sang asawang wulan araras anūkṣmakĕn lulut,
ramya ngwang tumutângdulur kadi wulañjar angirim angĕnoh sumaṇḍinga*

sang lunghâsiha de tuhanku bapa tinghali gati ning akūng kĕnêng unĕng,
tolih gringnya kakingkingan karakĕtan sih angusapi ri luhnya meh tibā,
haywânĕnggah iwĕh sinambat ing apinta śayana tulungĕnta ring jinĕm,
tambānanta tĕmĕn tiki n lara matanya kalilipĕn i māsku tan lipur*

tustus ning madhu sāri ning kusuma sang ḍinawuhan i manahta yak mangö,
nityâwastu manis nirânalaga ring mukha tĕlas apĕnĕd sinuksukan,
alwang kūng raras ing manumbĕr ahawañ jaruman ahurusan maweh ṭikā,
mangke ngwang turidâlarônĕng iki hetu ning awarah akon tuminghala*

nāntĕn teki hajöngnya kāri ring asangwa kung umulat i tapwan ing gati,
yan munggwing kakawin manisnya pinakāntya mamutusi tĕkap ing angrĕngö,
kepwan rūmnya yan ing puḍak dadi hanêng karas ahawan i tungtung ing tanah,
rāhasyâbhaya ning rasanya saphalârasana tamakĕnêng pasanggaman*

nāhan lingnya waneh dudū sang angarang sumĕmu-sĕmu rĕngūnya yan liring,
ringrang harṣa rimang-rimangnya n alarâwingit angĕsah awarṇa kasrĕpan,
marmanya n paturū ya tânamara lĕnglĕng arurub asanâhulĕs gaḍung,
kady ângipya mareng Smarālaya mahĕnwa lĕyĕp i kukus ing hrĕbuk minging*

wwantĕn bhrānta kĕdö manūtakĕn unĕngnya karakĕtan aminta sanmata,
tamtam ry ambĕk ikângajap midĕra ring wukir amasaha kūngnya ring pasir,
mangkin lĕnglĕng atön gĕrĕh raras i rūmnya n angidani langö nikang rimang,
jañjan citta niki n tan engĕt i sĕkarnya tan atutur i lungsur ing gĕlung*

akweh tang paricārikâmĕkulakĕn lulut ika ri nareśwarātmaja,
tungtung ning turidanya rakwa ring awaknya sinahaja winingkis ing langö,
len kingking lara kūng mangĕn-hangĕn ikang rĕṇa pamawan unĕng raras hati,
rĕs rūm-rūm i liringnya harṣa pamalanda nika winawanâmatan-matan*

sampun prāpta ri heng narendratanaya praṇata ri sira sang Halāyudha,
amwīt mangkata mār manāntwa mawĕlas ri sira tĕhĕr aweh warāyudha,
ndā tapwan masuwe muwah sira marê narapati Harimūrti ring sabhā,
ndān amwīta muwah lawan pinĕkĕtan gati nira hana ring Himālaya*

ndān sang śrī nrĕpa Krĕṣṇa mār hati nira n mulat ing anak umangkatâlaga,
waspâgātra dine hasih nira sinambay anaku ling irânggamĕl tangan,
marmêng putra maśabda manda wĕkasan ta manangis asĕkĕl nareśwara,
ramyârūm karĕngö kunĕng pĕyĕh ikang swara kadi gĕrĕh ing labuh kapat*

ndā putrangku sudhīrakĕn sapangutusku dumamĕlakĕn ing prajāhita,
haywêwĕh pinakāśrayâmbĕk awilāsa ng amalaku parāśrayê kita,
jñānâkas puruṣottamanta makabuddhi nira sang adhikārarakṣaka,
matyâmatya jayanta tan mupakarêng pinahayu nira wīra tan surud*

sang śūra pratisāra ring raṇa sirâpagĕh amagĕhi wīraśāsana,
tan pambhagnakĕnêng harĕp-harĕp ing aty amalaku śaraṇâtiduhkhita,
singgih janma wiśeṣa kapwa sira yogya pinaran inusir ning atpada,
tunggal-tunggala kastawan prakaśitâdhipati ngaran ira ñ jayêng raṇa*

yan bwat kṣatriyadharma ning Yadukulâkral anulungi kahaywan ing prajā,
śūrâkol lĕngĕn anghalang-halangi śatru tĕka tan awĕdîng parangmukha,
byaktābyakta kasinghan olih anatap śirah ing ari kapökan ing ratha,
lagy âśoca ri luh nikang ghariṇi ning musuh amalaku milwa patyana*

ndah mangke pwa kinonku n amrihakĕna ng para rĕṣi hĕlĕm ing Himālaya,
haywâjīwita yadyapî bhaya marê kapĕjaha tuwi haywa sangśaya,
kastutyanta phalanya göngakĕna de ning angulati lĕkasta rakṣaka,
yeka kṣatriyadharma tan dadi surud tumulunga ri saduhkha ning para*

jīwājīwa ni sang mahāpuruṣa donya dadaha ri kahaywan ing jagat,
kīrtyākīrtya ni sang huwus krĕtayaśâmuli-muliha wiśīrṇa ning prajā,
dharmādharma ri sing pinaṇḍita mahārdhika pinakapatīrthan ing sarāt,
putrāputra tumirwa kārya nira sang wwang atuha laki yogya tūtakĕn*

yan wwang śakti tan ahyun ing yaśa hade kinarajakĕna śakti ring para,
mangkā wwang mapirak yadin kapana tan pamirakana sarāt ya tan padon,
wyartha ng kārya ya tan pakārya hayu tan damĕlakĕna tĕkap mahājana,
tañ jīwān ika jīwa ning wimukha ring hayu kadi-kadi jīwa ning kĕnas*

rwêkang kārya ri loka yogya gawayĕn kanĕkĕtakĕna yogya darśanan,
nyā ng kāryâdhiparatra teki ring akārya sĕḍĕng i kahananya sādhana,
mwang kāryâmuhara prasiddha hayu yêka katĕmu ring ihatra don ikā,
kāryā kāryakĕnanta kārya saphalâmuhara kasuphalanta ring jagat*

sang niṣkārya ri sang kṣinatriya tanora hinaliwatan i nghulun kabeh,
lāwan prang winuwus katönku ri kawiṣṭi ning apulih i tandang ing musuh,
kady adyus curiganya kāmbulan amūk tĕhĕr amĕjahi śatru ring raṇa,
yekā wīrya ngaranya ring raṇasabhā mulih iniring atampakan śirah*

yatnêkī kita sātiruny aku gumantyana n asukha maran pwa yâbungah,
pöng-pöng yowana śaktimanta kita sanghulun anaku lĕwas pangāśrayan,
śūrêng prang purih ing prawīra tumulad guṇa ni yayah ikâgawe sukha,
māry âweha kangelanêng atuha kapwa kahalĕpa nikang tĕkêng tĕkan*

wwantĕn śabda nirang rĕṣi prawara Nārada ri kita rikāna kengĕti,
tan wwang len kita rakṣakā ling ira ring Himagiri śaraṇā mahāyati,
nāhan tang laras uttamâtiśaya śakti nika ya ta pawehan i nghulun,
om swasthā tanayangku māsku jayaśatru ta kita bapa ring Himālaya*

toh t-angkat hara pöngakĕn hayu nikang diwasa makaphalā ng kadigjayan,
nāhan ling nira nātha Krĕṣṇa tumuluy nrĕpasuta n umusap ri jöng prabhu,
sampun mangkana śīghra yan wijil i heng sira katĕmu tikang balādhika,
munggah ring ratha raktawarṇa sira Dāruki pinakasurakṣa ning ratha*

wwantĕn darśaniyêng raras wwang apangus Prawala ngaran ikang kadang haji,
anwam pantĕs amangku pawwahan irang nrĕpasuta manulus wicakṣaṇa,
towin wāhu dhanurdharângaji kalāghawan ika ri nareśwarātmaja,
nāhan hetu nikā n tumūt aharĕp apranga lihatana de nrĕpātmaja*

mangkat sang nrĕpaputra keringa sayodha nira paḍa wināni ring raṇa,
tan makweh dahatĕn limang puluh ikang prajurit ingadhisādhu nītiman,
sangkĕp denya manunggang ing ratha samânghalĕpi kinawacan paḍâraras,
tan kantun ta rakeng juru dyah aharan Sahaja halĕp anunggang ing ratha*

lampah ning ratha ramya ring lĕbuh atūt palipiran i harĕp nikang tĕpas,
mambö wāluka denya kerir i sirir ning anila mapulang lawan hrĕbuk,
panghrik ning kuda warṇa masyang umarêng acala dumulurê nrĕpātmaja,
grit ning cakra nikang rathâsĕmu surak pinarĕngan i gĕrĕh munî du lor*

māsa pwêka riris-riris halit awor hangin anirirakĕn sĕkar lĕwas,
meghâbāng mahirĕng waneh asĕmu ringring anawĕngi hiring nikang langit,
kuntul mör adulur ñamut-ñamut awarṇa mĕnur aluñut ing gĕlung lukar,
mandrâlon kĕtĕr ing patĕr kadi tangis ning ahayu kawĕkas hanêng jinĕm*

lunghā sampun adoh hulih nrĕpatiputra humaliwat i deśa ning pura,
mārgâgöng lĕmah anggĕgĕr hawan irâgarihul i salĕsĕk nikang watu,
tĕkwan kongang ikang pasir sabha-sabhān ikang angapi langö kasanghuban,
tunghā ning parangan lĕngöng hana wurung-wurungan ning atanah karîng śilā*

paṇḍan rangkang atuntunan ri tĕpi ning pasir asira-siran karang liman,
kady anglanghuy aringgĕkan ri tĕka ning bañu pasang amatĕmwakĕn harus,
kĕmbang laywan awor karamkam apulang lagi karawit i roknya karyakan,
arjā gātra nikang puḍak-puḍak acihna kakawin ing akūng katunghapan*

strī wāhw âdaluwang tigang siki kapanggih anamun i parasnya ring pilis,
ndan rakwêka marângirim ri sang adihyang amawa ri sakāpti sang pĕjah,
tamping siñjung ikâraras jinamangan sahaja pasaji tinghal ing mulat,
byar kĕbyar sinirir-sirir ning angin edi kadi sĕmi pamingkisan puḍak*

olah ning ryak alumba-lumba mangusir parang atĕpi guhā liwang-liwung,
lwir kungkang karĕngö swaranya jĕmur ing parang anaragi mandra kānginan,
himpĕr hintĕn awor pawal sira-siratnya ri papupul ikang sahing-sahing,
kady âpet kalangön katon uwur-uwur nika karakĕt i dunghus ing karang*

nūsânunggalakĕn langö lĕngĕng ikâhyun anarukaha ramya ning pasir,
ndan pakṣâmadanāśramêka rinĕgĕpnya n angusira parantya ning mangö,
rĕp sūkṣmâhalingan limut kadi humötakĕn ika ri manah ning anglĕngöng,
cöt siddhy âniluman katon kakĕñaran rawi lĕyĕp ajamang kuwung-kuwung*

ngkānêng lod hana ta plawā nikang amañcing aparahu jukung panunggalan,
rūpanyâputih anghulap-hulap apan lumarap i larap ing wway ing tasik,
warṇâpiṇḍa manunggang ing kuda sumĕngka tumurun i bangĕt nikang halun,
mumbul pwa ng gajamīna kāraṇa nikân pangĕcĕpuk awĕlah mareng tĕpi*

<Śikhariṇī>:4.
⏑ – –| – – –| ⏑ ⏑ ⏑| ⏑ ⏑ –| – ⏑ ⏑| ⏑ ⏓

sawang kanyā lwir ning pasisir i halintang nrĕpasuta,
lĕngöng warṇanyâhyas mapata-patahan tang ryak alangö,
layar ning baṇyāgânusu-nusu katon manda tan awās,
limut ning wway māwrâsĕmu-sĕmu pupur pinghay i pipi*

huwus lunghâdoh sang nrĕpasuta tĕkêng wanwa masĕnĕt,
alas lor kulwan wetan ika marĕnĕb tīrtha maparĕk,
pucang mwang nyū makrĕp walahar ika tūbanya gumuruh,
makĕmpong-kĕmpong tang palu daluwang asrang masawuran*

tĕngah ngwe mantuk tang tuha buru paḍânglih kapanasan,
rare manghwan sangkeng talaga saha kañcur paḍa tĕlĕs,
kaki mpw anghwan goh kapwa pijĕr anukĕt kāwanan angöb,
mulih marmâmakpak mangamĕr i sapinya n sapi ḍayang*

arāryan sang nāthātmaja sakarĕng ing wāṇḍirataru,
alinggih ring watw arja śumayana kālih pamucangan,
tinangkil de ning bhrĕtya nira tan adoh rāki Sahaja,
tĕkânāntwā maswāgata tĕhĕr asucy âsaji taḍah*

rarânonton-nonton wija-wijah arampak paḍa rara,
girahyasĕn de sang lituhayu magupyan ḍara-ḍaran,
guyunyâsring peda n saputi ri kĕmulnyâyat-ayatan,
ade lingnya n sinyang muliha pijĕr ahyun salah iḍĕp*

lumingsir sang hyang we nrĕpasuta n umangkat sira muwah,
matūt rimbang ning parwata dinulur ing rĕm saha riris,
mangö de ny ambö ning kusuma tahĕn arwan ḍara-ḍaran,
lĕngöng līlânon lunglungan angĕlih eñjuh kapawanan*

bagañjing riñcung sāk lĕwas atuha sampun karayapan,
angantî tunghā ning parangan angungang grong wway adalĕm,
kalusyan tambing runtuh i hatĕp ikâwarṇa kawudan,
manambing-nambing lwir mayat alabuhêng rong ahañutan*

ri himbang-himbang ning giriwana hanâśoka marĕnĕb,
i sor kĕmbang laywan sĕpah agĕnĕt ing watw angalasa,
winangwang-wangwang rantunaning ahañang wāhw ingalapan,
pangādeśā sambat kawĕkas i lawö ning puḍak arūm*

hanêki n karwêstrī wĕḍihan ika ragyan wahu lĕsĕh,
rabinyâdodot jingga sinuhun iki n mesi kapipi,
pilih mantuk sangkeng sawung ika rarasnyâjĕnu hijo,
mucap mantunyâmwang panangis i putunya n pakilayū*

hana wwang pat-pat wijy adulur apayung tekang i harĕp,
tikang munggwî wuntat mamiku-mikul abwat bari-bari,
pilih wargêbu mwang sakari kaminīnta pwa marikā,
ulah ḍang hyang sang nāyaka cinaritanya n kapanasan*

trĕbis wiṣṭi lwir ning kahawan asamīpâlas alangö,
parang grong-grong rong ning jurang i hiringanyâmuwuhi rĕs,
gaḍung moṇḍung mĕṇḍuh siluk ika sugandhângrarasakĕn,
kapantĕsnya sthānā ning amawa tanah karwa lĕpihan*

arimbit kambang rimbang ing acala rūmnyâmuwuhi kūng,
saharṣânāntwêking Prawala ri sirang Krĕṣṇatanaya,
tuhan rakryan tonton ta raras i kucup ning tarahudan,
sawang hastā ning stry âlurus akupik anggyat manuduhi*

hyasan nggānyêking parwata ya pinakendah dalan ikā,
kasinyâsuksuk ring tapakan apĕnĕd sampun arata,
dukut ring sĕngkan lwir lilit agĕnĕt awyang mĕtu wurung,
tuhun kambang laywan pangisi ni rarasnya n winulatan*

lirang ramyâjangjang pinanulingakĕn de nikang ĕping,
pakis dadw ānwam siñjang ika sĕkar ing jangga manĕḍĕng,
maringgū-ringgū kānginan angucapit ronya mangawe,
kusuh ning wwe ri jro jurang iki n arĕs yâkĕrĕcĕkan*

tangeh yan warṇan ramya nika bapa sampun kulĕm usĕn,
ndi tekânung yogya n pakulĕmana mangke n lihatana,
sawātan lāwan pājaran athawa yan wanwa karika,
sakahyun rakryan panghinĕpana paḍârĕmbha niyata*

nahan ling rākī sang Prawala matañê sang nrĕpasuta,
sumĕngkā rakwêng āśrama manah irang Krĕṣṇatanaya,
na hetunya n tan lālana lari nikang syandana kabeh,
kalalwan wanwâkweh pira-pira kunang pārśwa kahawan*

tumunggang śaila hyang dinakara sumöng manda tan awās,
limut munggwīng agrâraras asĕmu songsong dadu bañu,
muni ng cunggereret lyan ĕping araras mwang hayam alas,
kidang śīghrâmangsul mawarah i kaki hyang matamuyan*

kapanggih tekang āśrama rinacanêng sarwakusuma,
lĕngöng nyāsanyâwarṇa kula-kula ning swarga manurun,
huwus labdhajñāna hyang atuha nimittanya n ahalĕp,
pĕnuh makweh tang śiṣya ra tapa dudū sang kili-kili*

kaki hyang kagyāt-gyāt ri ḍatĕng ira sang Krĕṣṇatanaya,
nini hyang kapwâgyâgarawalan anonton wahu-wahun,
wijah sang tāpâhyun wruha tĕhĕr adan bāhiri mijil,
wawang tinghalnyâtön linawanan atinggal kawiratin*

kunang sakweh ning bhrĕtya winani paḍânganti ri yawa,
madum nggwan kapwâhur-huran iki n asaṇḍing lwah alangö,
hanângher-her ing bwat kamala mangĕnĕs yañ jalawura,
marūm lwir sang wikw ing tulis arĕja piṇḍâsĕgĕ-sĕgĕh*

tĕlas prāptê jro maṇḍala patamuyan Krĕṣṇatanaya,
ndatan kantun rāki Prawala nguniweh rāki Sahaja,
mijil kālih strī hyang matuha marĕk aswāgata sira,
arūm de ning mojār amuhara sukhângimbuhi pĕnĕd*

nda bhāgyânglīlā sang nrĕpasuta mareng śūnya patapan,
paran don prāpta ngke kita bapa dingaryan mahas-ahas,
kawuntĕn kapwâsañjata paḍa masimpĕn linihatan,
kasihyun t-âjar yan kita laki wiśeṣātmaja haji*

malĕs mojar sang Krĕṣṇatanaya mapet śabdaracana,
kĕnoh ling sang paṇḍyâtaña ri kami līlā n mahas-ahas,
kinonkon sang śrī bhūpati tiki ranak sang yatiwara,
rumakṣê sang munggwing Himagiri nanā de ning asura*

kunĕng nyāpan ratryânghinĕpa ta ranak sang muniwara,
tamolahkw ing deyâmriha tuhun ing eñjang lumarisa,
kamāhātmyan sang paṇḍita māsiha ri twas ning umara,
sumewa jñāna hyang matuha śaraṇangkw ing kasugatin*

asowe sang Sāmbâwacana sakamantyan kulĕm usĕn,
ikang sandhyā sampun marahup asalin bhūṣaṇa sira,
masang we tistis yeka n inaturakĕn pwa ng kilang arūm,
mulih kālih strī hyang matuha kari tekā nrĕpasuta*

wulan ping nĕm ring Kārtika kahatur angde turida kūng,
saharṣâsyang rowang nini tapi marângdon amĕng-amĕng,
kunĕngnyê sang Sāmbângawaśakĕn arĕpnyêng hati pinĕm,
uḍū sang tāmuy ling niki n api kasaṇḍung mapi gigir*

hanâtaṇḍak ramyângidungakĕn unĕngnya n karakĕtan,
karaśmin sang Krĕṣṇātmaja rinacanêng gīta winuwus,
si tan sengĕh lingnya ndi n aluluta sang kārya luluta,
sawet ning göng harṣâkĕtĕb anĕmu laky an panguruhi*

dudū tang kily âjong sumalini laranya n paḍa wagĕd,
nahan lingnya ngwang teki sihana gati ngwang mara-mara,
waneh lingnya ngwang sîki ya lagi tibêng sang wahu tĕka,
ndi donya n tak mājar ya si wahu tĕka ndak pĕkul iki*

waneh ramyâpetpetan angĕnĕs apet unggwan asĕnĕt,
hanâmbĕknya n prāptêng nrĕpasuta mamintâkalihana,
mijil timpang-timpang lagi ḍara-ḍaran baddha katiling,
wuwusnyâswī kanyâku haḍangi kakung sang wahu tĕka*

hanêki n kily âjangjang anahĕn ulah ning kararayan,
sumimbing buddhinyâtatasa lumihat ring lituhayu,
raras ning wwang sawwang cinarita nikêng goṣṭhi pinaran,
ahal tībrâjarnyângrasani puput ing kārya tan asih*

kaki hyang ramyâgoṣṭhi kalĕngĕngan ing deśa kayaśan,
anaṇḍang twak munggwing sujang apĕnĕd antuk ning anasi,
manis ning bhāṣa mwang kidung ika samitrâraras arūm,
kahĕnti ng lek denyânghĕla-hĕla lĕngöng ning sakalangön*

<Aśwalalita>:5.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓

wuwusĕn ikang balânginĕp i heng paḍânginum aramya-ramyan angidung,
lĕngĕng asuluh pĕtung sinib iki n dudū sukha-sukhan ya rakwa sajuru,
balĕman agöng panunwan iki n ambayas hurang ulih nikângdadak amet,
bari-bari tambu-tambul iki tan pĕgat jaru-jaruh nikâwĕtu langö*

hana ta ya tunggak ing wwang anginum bĕtah linarikan muwah tan akalib,
titir arĕhak maringguhan angantuk asring anĕpak pupūnya n angucap,
mangabuk amah prangĕn wuwus ikā n musap tatu nikê lĕngĕnya n akihal,
karaṇa nikâkrak ing panginuman ndi tā ling ika n aprĕgas ring alarih*

hana mangĕnĕs ri sor nikang aśoka lālana samitra yângucap-ucap,
kucu-kucu lot ginanti cinucupnya wet nika ri tunggal ing manah anūt,
sumari magoṣṭhi sewaka nikâmalar kahulunan lanâtapa-tapan,
hayam-ayamanya lāgi winuwus nikânahura sih ri sang nrĕpasuta*

hana mangucap lĕkasnya n awijil pirak saha guyunya karkaśa pacĕh,
ling ika mĕngĕn-mĕngĕn kawilĕt ambĕk ewĕha lawan turung tama rusit,
hana kagiṇangku yan pagĕha de ni keñ juru kacidra den kawĕkasan,
amawa tulis rahadyan aku yan pangĕṇḍĕka ri donku siddha manahur*

yatika tĕwĕknya deñ juru sirâmrĕpêry aku wulat nikâsuma habot,
mingay ikahĕn sinĕnggah amirah ḍaḍanya sinapangku tan panahuri,
cinulu-culuhku mangkin abutĕng  lanângucap asiṇḍi lingnya n amisuh,
pinihanan i nghulun pwa satĕngah cakĕt mĕtu guyunya māri marĕngū*

malĕs awarah ta rowang ika ling nikâku bi hañar ḍatĕng mamĕng-amĕng,
amilanga wāni donku kahaḍang hanêky atukar ing hawan paḍa wani,
ndan i haliwatkw anĕnggah aliwat nikêry aku tĕhĕr ta yâmisu-misuh,
tan ubhaya tâku denya tak alakw analyani riyânahur tĕlu wĕlas*

nahan ujar ing balângucap-ucap dudū tang aturū makĕg masahuran,
lawan ika panghawinya paḍa tan hanânglilir apan kangelan aḍarat,
tĕhĕr anawĕngyakĕn turung atanghi manghwab iri lĕt nikâsring anitir,
wĕkasan atanghy adandan ahulĕs hiḍĕpnya makĕcap tiki n kapacirit*

Tiḍak ḍikĕtahui
<Krĕti>:6.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓

rahinâwa waspada patingkah i kayu ri sare nikang gĕgĕr,
pacakingkuk ing bakikuk anglawani gagung i pinggir ing jurang,
gumarañjang ing bañu sakeng parung angawara kungkang ing jurang,
irikā nini hyang awungū dadakan inatag ing hayam halas*

naranāthaputra wara Sāmba maśila ri harĕp mahāyati,
winarah sirêng karaṇa yajña n ulaha ning akīrti ring raṇa,
mwang ikang prayojana ning abrata manusup ameta pājaran,
niyatanya tunggal inusir hiwag ika mapalenan ing hawan*

ri tĕlas nirâmuhun umangkata lumaku tikang rathâgĕlis,
palapat hañar kajawuhan hawan ira sumare sakeng gĕgĕr,
pagagan katon kakĕliran limut awayang ulah nikang pisang,
wwang amet gangan lĕngĕng abaṇḍung angidung alangö lanâmacĕh*

haraṇan kapanggih asawe mawilĕt alĕsu śīrṇa ring wana,
lumale suḍanya marĕk ing kalak asĕkar aket lawan karuk,
kucup ing sĕkar lĕmah i sor asĕmu taji tajĕm sinunggakĕn,
kadi mutyahāra kasawur titis i hĕbun i tungtung ing dukut*

patapan hañar tarukan ing kajĕnĕkan amagantakĕn langö,
putus ing kalangwan angalih bhramara nika ri sāri ning wungū,
ḍatĕng ing riris kadi sinungsung i guyu ni sĕkarnya ring natar,
asĕgĕh katon kucup ikang bakung irika mangañjalîng tamuy*

hana bañw inuttama kapanggih apĕnĕd ahĕning sakeng wukir,
pinaran patīrthan ira sang sujana tuwi lanā n acangkrama,
aḍake bañunya kahalintangan awilĕt ikang katang-katang,
watu lungka-lungka ri pĕluknya lagi makaparanti ning mangö*

sumirir tikang hangin alon makin anginaki citta ning mahas,
amulung-mulung hrĕbuk arūm bhramara kadi tĕkâpasar-pasar,
rumarab-rarab kadi pupur lutur anamar i gandha ning gĕlung,
sahajâmahā mituturi ng rimang alulut i rūm-rum ing pipi*

hana wanwa śuddha sipi ramya nika janapadâtiśobhita,
ring Anartha nāma niki kaprakaśita paran ing wwang anglĕngöng,
ri pasirnya paṇḍan apuḍak saphala kumasut ing karang liman,
adhikāra ning kalĕngĕngan linayaran ing abhāṇḍa bhāṣita*

hujung ing karang sumirang ing pasisi hawan ing anghuwus-huwus,
kadi kampira ng tirisan ing lumaris ahañutan tĕlas hilang,
lwah i tīra tan lumaris ing mukha mahiwagakĕn susuk-susuk,
śawa ning mangö saha laras kusuma wĕkas ikânusup-nusup*

anĕḍĕk patinghalan ikang jaladhi ring anĕkâ kasang carik,
tan apujy anajyakĕn ikang sarasi saha lawan hurang tanah,
ring awarga rūmnya karikā tan asĕgĕha tĕmĕn pananmata,
ring ahimya-himyan iki len kawi paḍa mapasungsungan hañang*

katĕkāna ramya ring añar palabuhan alangö tininghalan,
ri pĕkĕnya kambah asarik racana ni pajajarnya len tĕpas,
warugâruhur pangungangañ jinamanikan i lunggah ing gaḍung,
pamalantĕnanya karĕngö swara ni palu nikângiring kidung*

kahatur manis pĕkĕn ikâtiśaya sukha ḍatĕng nrĕpātmaja,
atihang-tihang tarima têking amalija lulut paḍâhajöng,
amurah liringnya tinawākĕn ika ri haliwat nrĕpātmaja,
irikā n katon kupa-kupangnya saha jaja sajöngnya pintanĕn*

masuhun-suhun sĕkar ikang parawan ajaja kūngnya kanglihan,
mawade hayunya ri harĕpnya hañangĕn ira sang nrĕpātmaja,
mwang apangkwa-pangkwana tĕngahnya mangusira tĕwas karāsikan,
lalu kāsihanya tuna kūngnya manaḍah-asihêng kurang wĕlas*

haliwat nirêrikang Anartha pira-pira kadoh nira n huwus,
angaWindhyaparwata ri pārśwa nika hawan irâmurang-murang,
milu duhkha buddhi nira de ni gatarasa nikā n kurang tahĕn,
kadi melikêki ring apan sira mulati tĕgal nikâpaḍang*

pakulan-kulan pasanakan kaludan ika samânghapit raras,
rwi sisir pilang rukĕm angap lumaru-laru sĕwönya ring sapāng,
kasine lĕwas kapanasan tĕlas akuning i saṇḍing ing hawan,
angalas manis gula gumantung ika tinĕmu ning mahas mangö*

lumalay-lalay galing ikânwam asulur angayuh tahĕn ragas,
wruh atangkil ing lĕbak ikang mata-mata kulumângungang tawang,
kalawan gaḍungnya sumĕkar-mĕkar ika kadi pahyas ing mangö,
umah ing mabhaṇḍagiṇa paṇḍan ika ri bacingahnya sök pacĕh*

lumaris muwah nrĕpasutê hayunan ira ri madhya ning tĕgal,
rĕmĕng angdadak truh awĕlas ri gati nira n angölakĕn panas,
pawanângiring mirir alon mangatĕrakĕn i sang nrĕpātmaja,
gĕrĕh anghingöt-ingĕti ring hawan ika dug aganti ring tĕgal*

gunung Ojayan wahu katon awuk-awuk angawur sakeng adoh,
kadi kahyangan pangalusan hyang Atanu kalangönya tan sipi,
aruhur lĕyĕp lwir ilang ing jaladhara ring anūtakĕn langö,
paran ing limut gati nikâpatitisan ing ĕbun sakeng tawang*

hiring ing langit pili-pilih lalayan ira bhaṭāra Manmatha,
matulis langö ni jaladanya winĕtu-wĕtu ning samīraṇa,
i ruhurnya teja mawĕnĕs kinĕñarakĕn i polah ing kilat,
wukir Ojayan kalimutan lĕyĕp asĕmu tulis hañar lutur*

anuluy lari nrĕpatiputra sira wahu sumĕngka ring wukir,
kahiring-hiring lari nikang ratha ri hiringan ing gĕgĕr-gĕgĕr,
irikang jurang hana ta wungkuk akaramas amangkuk ing śilā,
kadi tingkah ing susuh aneng watu mangaring-aring sakeng bañu*

aliwat  nrĕpātmaja ring Ojayan alaris ikang rathâgêlis,
anirang ri Yātragiri rîmbang ika hawan irâmurang-murang,
agĕlar tikang wrĕṣabha hinwan iriya madulur yathāsukha,
tan awĕdy anon gaja-turangga-ratha paḍa lumakw arampakan*

lwah ahöt anambak karĕngö swara gangari nikang Saraswatī,
kĕna śāpa rakwa karaṇanya n inĕnahakĕn ing tĕgal Marū,
kawĕlas-harĕp tahĕn ikêng tĕpi sana-sini lot hibĕk lĕbū,
kasihan tan asmi hana mangragasi lĕngĕng angantyakĕn jawuh*

awiwākṣitêka n alawas nrĕpatanaya lumampah ing hĕnu,
ḍatĕng ing Himādri sira n arja mulati lĕngĕng ing wanāntara,
patapan katinggal alawas kabuyutan ika saṇḍing ing hawan,
awirang katonan ikang arca kajĕnĕkan aliṇḍungan tahĕn*

Tiḍak ḍikĕtahui
<Wikrĕti>:7.
– ⏑ ⏑| – ⏑ –| ⏑ ⏑ ⏑| – ⏑ ⏑| ⏑ ⏑ ⏑| ⏑ – ⏑| – ⏑ ⏑| ⏑ ⏓

ramya panungsung ing Himagirî nrĕpatisuta paḍâgawe parahita,
tumpyatak ing hĕnū yaśa sajinya saha bañu tinuntun ing pĕtung aho,
len ikanang hasöm-asĕm aneka kahatur ika sesi ning halas-alas,
tuṣṭa sang ārya denya katĕkan tĕkan ira magirang-girang hati nira*

nghel ira sang narendrasuta māri sira sinirir ing samīraṇa mirir,
mangkat atūt hiring-hiringan ing giriwana sira lālanâlalĕh alon,
thāni wiśīrṇa de ni hala ning Narakabala tinon irang nrĕpasuta,
wāhu rinambu-rambu waruganya para-paran i tinghal ing humaliwat*

imbang ikang Himācala kidul ya ta pinaran i sang narendratanaya,
mogha ḍatĕng tikang wĕngi samantara sumaput ikang pĕtĕng saha limut,
towin ikang wulan katawĕngan n pangaruhur atawĕng ghanâtaratayan,
dok muni len kĕbĕt-kĕbĕt aganti pawurahan i daryas ing kĕpuh agöng*

mangkin arĕs tanora mahawan hana ni hawan i lambung ing wukir ikā,
śūnya sapanghaḍang-haḍangan ing macan angaling-aling kidang humaliwat,
sarpa nikâhangöt-angĕt aliṇḍungan aniluk i salwang ing watu sumong,
darpa kawĕs kĕnasnya binurū kumĕtĕr anusup ing sukĕt kabarasat*

ring talunan paran-paran ikang wwang aburuhun anumpur ing patalĕsan,
hĕnti winih nikang sawah asat mwang alang-alang i sor tinunwan aradin,
tan pangucap tĕgĕg pitakut ing jawa rumĕpa haneng sukĕt paḍa kumöl,
nghing kukulan tating muni titir makupik asahuran ndatan hana tĕkā*

dharma hilang tĕlas kaḍĕḍĕtan kabubak i lalayanya tan kahuninga,
mukṣa langö-langö ni pasabhanya pilih umulih ing surendrabhawana,
caṇḍi linepa bajra pariśuddha kadi hañar umantukêng Śiwapada,
kiñjĕng ikâtangis-tangisan ing waringin alara kāri dening alangö*

tan hana kapwa pakṣa hayu ring jagat i panaput ing tamah mangawaśa,
tan kabĕnĕr pradeśa nika de ny awur-awur ika piṇḍa duṣṭa sagawe,
mārga dudū tinūt ndah i mĕnenya tan ingapa dinohan ing wwang asamun,
lwir kalaśâwawan sasahab ing wĕngi kadi manah ing durātmaka jugul*

sang nrĕpaputra yatna sira de ni pamiḍĕngĕr irêng niśācarabala,
jagratarâtihang laras ikang bala tĕlas apasang rathanya tinitah,
tan dwa ḍatĕng tikāng asura kātara mangamah-amah lanā n pawurahan,
manglayang ing nabhastala waneh masahuran anguhuh mapang kadi gĕlap*

kahyun ikângrĕwĕk-rĕwĕk asing katĕmu ya tawanĕn ya patyana kunĕng,
kagyat umundur awri rumĕngö hrik i kuda naranāthaputra kadunung,
sangśaya kapwa yânaha-nahā paran ikihĕn asambhawa ng kuda muni,
lingnya waneh dudū ya kuda ning wiku wiku makuda bwat enggal anasar*

tarka nikang waneh riya turangga ning aburu katinggal ing lagi-lagi,
yan tan ikang wiku pwa ya cumangkah akuda lumagā lawan kita kunĕng,
mojar ikang waneh gumagap ing hiḍĕp ingĕt-ingĕtĕn kalīngan ikahĕn,
sugyan upāya ning wiku mameta śaraṇa nika śūra sāra ring ayun*

haywa tatan prayatna haja denta jaḍa-jaḍa ri don i sang para rĕṣi,
wiṣṭi tĕmĕn tikang wiku musuh wiku wihikan i sandhi ning kira-kira,
ngwang tunaśāstra kewala wagal-wagal agul-agul enggal ambĕk agalak,
tan kadi sang wiku wruh i rusit tutuk ika humĕnĕng hatinya kuṭila*

sūkṣma ri don ikang wiku manīti yan inupakarâlĕmĕh mamalĕsa,
ndan hana kapwa de nika mameta lĕkasana nikang sĕḍĕng maribhawa,
dāyaka śakti rakwa winarahnya mawĕlas ika dāyakanya matulung,
toh niyatanya mangkana matangnya paran iki hañar ḍatĕng dudu-dudū*

om tuhu lingta pāman aku ngūni winarah ing anon rathâdulu-dulur,
wwang paḍa wīrayodha ya wicakṣaṇa lituhayu rakwa mahyas asiga,
byakta tikā ya dāyaka nikang wiku parawaśa kahyangan ya rinurah,
durjana sang watĕk rĕṣi ngaranya maharĕp i halanta duryaśa wiku*

ndah mapa tang hulih bapa rare ling ika hana ta yâwrĕgas waringutĕn,
doh yatiku n kita n pamitahâwĕdi-wĕdi kita tan muwah milu-milu,
denya paran kawĕdyana riking musuh aku lawananya mon hyanga tuwi,
yan tak utang sugih nira wĕnang mulih aku turung olihângjara-jarah*

bhoh t-ajĕjĕp muwah paran ikang makuda-kuda nihan waluy kita kabeh,
nā ta wuwusnya kapwa ya paḍângijing ahalingan ing wwit ing tahĕn agöng,
lingsir ikang wulan kadi mahânuluhi ri bala sang Janārdanasuta,
hetu nikang balāsura mulat yatika yatiku lingnya yan paḍa humung*

mundur adān ta yâruh-aruhan surak atĕhĕr atingkah ing tĕgal alas,
byakta huwus gĕlarnya tumuluy nrĕpatanaya manunggang ing ratha nira,
bhrĕtya paḍâtihang sama-samâmalĕs anuraka wāhananya tinitah,
sang Sahajêki sang Prawala munggwi sana-sini narendraputra maparĕk*

daityabalâgalak lumaga manggurumung aharĕp olihâmĕjahana,
mambĕkĕm ing śilā hana tĕkângalangi sahana sañjatanya lumĕpas,
kapwa malĕs ta wadwa nira Krĕṣṇasuta tikang anunggang ing ratha masö,
rākṣasa pangharĕp kapagut orig alulun acingang kawĕs tinĕpĕtan*

len hana rākṣasângusak-asik tĕhĕr amawa lipung nikâkas alungid,
tan dwa tugĕl gulūnya pinanah lawayan ika mangungsir angḍik aburū,
krūra tĕkā pwa yâmawa gadâkral abutĕng anikĕp rathâgahan amūk,
trus kĕna duk ḍaḍanya katibā lumah anibani tinghasan dug alungid*

<Mālinī>:8.
⏑ ⏑ ⏑| ⏑ ⏑ ⏑| – – –| ⏑ – –| ⏑ – ⏓

parĕng asusun ikang wil wīra ring prang magaṇḍi,
pati pĕcut apĕcut sep de nikânujwakĕn hrū,
pati-pati tang angumban manghawag sangka ring doh,
mangĕnani ri juluk ning rowang awrĕg manolih*

sama-sama tang aduk dukduk lĕpas de nikângduk,
winalĕsan arĕjâles yan tinūt mundur-undur,
magalah anĕbah anggyat ginyat anggyat silih-gyat,
murĕngang arĕngang engas tang mangonta n kinonta*

ndan ikang aḍaḍap endah muṇḍa kadganya tīkṣṇa,
mayat inayatan engânglĕs mulat ring tumandang,
wĕdi-wĕdi nika mangdoh tan padon sañjatanya,
wruh atika kataranggul jrih kumör pūh liniṇḍih*

nrĕpatanaya mangajñê bhrĕtya sampun yinodha,
bala nira paḍa tahw ing prang rupĕk śūra śakti,
akas atiśaya medran ring kudânggyat tumandang,
lima ng aratha paḍa wruh ring dhanurwedaśāstra*

ikanang akuda maprang rwang puluh kweh nikânggyat,
kiriwili rinakutnya ng wil wicitrêng magaṇḍi,
angicipir i harĕp ning rākṣasâkweh pakewĕh,
hana ta parĕng aninghas tĕnggĕk ing śatru mangsö*

sang aratha mamanah tan pāntarâsrang tumiṇḍih,
makasĕrĕpĕt ikang hrū de nikâganti-ganti,
winalĕsan inirup ning rākṣasâtomarâkweh,
arukĕt awilĕt amrang pinrang alwang silih-lwang*

nrĕpasuta sira mangsö mwang watĕk bhrĕtya wīra,
Prawala Sahaja munggwing keri kālih tumiṇḍih,
paḍa mamanahakĕn hrū bāṇasampāta diwya,
warayang ira mawantah mwang panah ning swaśatru*

asurabala hanêng ākāśa mahyâtighora,
watu halangan ikâkrĕp mwang panahnyâprameya,
nrĕpasuta sira yatna n pangrĕgĕp tīkṣṇacakra,
linĕpasakĕn irâsring tan dwa molih pralabdha*

sama rumĕbah ikang wil prāpta sangkeng alas göng,
makakarasak arampak mangdĕmak tan tahĕn twas,
sinama-sama rinok ring tunggangan tan tinanggĕl,
kasilib alah i pungkur kedĕran durbalâlwang*

<Kusumawicitra>:9.
⏑ ⏑ ⏑| ⏑ – –| ⏑ ⏑ ⏑| ⏑ – ⏓

makin ananā ng rākṣasabala kepwan,
sakasapuluh māti kĕna cinakra,
hana ta pĕgat bāhu nika katimpal,
wahu malayū bāp kaḍawuh angohan*

parĕng asusun sāyudha mangabehi,
saparan ikang syandana ya tinūtnya,
makakĕrĕpĕk tĕnggĕk ika cinakra,
makakĕḍĕpĕk tĕṇḍas ika kasingsal*

muwah apulih tekang amawa konta,
sahasa tĕkângduk nrĕpasuta yatna,
dadi kasikĕp sañjata nika kāgĕm,
winalĕsakĕn yeka maha kĕna trus*

hana mahawan ring gagana marampak,
kadi ta ya meghâkilata sihungnya,
pangamah-amahnyâsĕmu gĕlapanya,
makacarĕcĕh hrūnya ya ta hudanya*

ikang ahawan ring kṣiti ya tumampĕk,
pinapagakĕn ring ratha paḍa kedĕr,
panah ika sangkeng gagana tan ampĕt,
ya ta tumamêng rākṣasa kahalê sor*

nrĕpatanayâpāmalĕs i kabehnya,
hana śarasampāta panah irâkweh,
ya ta kumĕnêkāng i ruhur abantĕr,
mati manibêng rowang ika hanê sor*

akira-kirêkang luput angupāya,
mawuwus i rowangnya paḍa kangelan,
mapa tika dāyanta lumawana ng wwang,
niyata hilang tan hana muliha ngwang*

musuh aparan teki dalu waninya,
mangalahakĕn śakti pinĕjahanya,
ndan ika pangāyāya juga gatinya,
niyata ya maprang mangalahakĕn wil*

biṣama kitâkweh mati ri payuddhan,
tahu malawan dewata kita ngūni,
narah apa teki n lumaga kitâri,
magĕlar abāp wangkay ing asura ngke*

aparan ikang byūha pasangĕn i ngwang,
anung apagĕh moliha rikanang wwang,
hana ya wanabyūha gĕlarĕn i ngwang,
arahakĕnêkang sama-sama ni ngwang*

nahan ika lingnya n prasama tumandang,
nrĕpatanayârāryan angadĕg angher,
mulati sirêng rākṣasa paḍa mangsö,
muwahi tikang hrū sinangir alaṇḍĕp*

gumulung ikang śatru parĕng arampak,
pinapagakĕn ring śarawara śīghra,
mati kapisan sing kĕna pinanah trus,
kawawa tĕkêng wāhu turung adandan*

magarawalan tan wruh i parananya,
makakarasak ring sukĕt anusup kweh,
ikang ahawan ring langit alilang mör,
turah ikanang māti kĕna cinakra*

hana ta mangungsir jurang asĕnĕt grong,
tinututan ing hrū kĕna ya masambat,
mwang ikang angungsir jurang apulang rwi,
rumĕpa tibā ring watu ridang angrĕs*

paḍa malayū śeṣa nika matinggal,
mulih akĕḍik ndan kanin ika makrĕp,
mangasih-asih lot mamalaku herĕn,
ikang asĕgĕr mengĕt ika paḍâmrih*

tĕka ta jurunyâpulih adawâgöng,
ngaran ika Hīrāngga sahasa mangsö,
hangin ika mādrĕs tuwin angalisyus,
kadi pinusus tang kayu-kayu denya*

yatika manāntwê nrĕpasuta Sāmba,
ling ika paran ko wwang adhama tuccha,
umara-mara ngke pasabha-sabhangku,
niyata pĕjah ko tĕkap i gadāngku*

sumahur ikā sang nrĕpasuta śīghra,
aku śaraṇê sang wiku rinarahmu,
kunang apa pan ko ya pĕjaha dengku,
papagakĕnêkang Himagiri mangke*

ling ira tĕhĕr manglĕpasakĕn astra,
makasarapat cakra nira mawantah,
paḍa mangĕne syuh tang asura denya,
kadi malabuh prāṇa kahiḍĕpanya*

ri pĕjah ikang rākṣasa juru mangke,
makabarasat śeṣa nika paḍârĕs,
mulih akaniñ cihna nika yan aprang,
matatu pupū mwang mukha paḍa bĕntar*

rahina tatas hyang dinakara mabhrā,
magĕlar atap wangkay ing asura kweh,
hana ta mangangsar manĕhĕr asambat,
lawan umulûsusnya lumah umambĕk*

hana ta tugĕl turnya jĕnĕk alungguh,
mangarut-arut mulyar ika matanya,
amalaku lūdĕn ta ya gupay anglih,
karaṇa nikâmātyakĕn ing awaknya*

hana ta kĕnêng hrū mata nika kālih,
angaway-away pwâmalaku tinuntun,
lumaku kasaṇḍung titir amurug rwi,
lalu kadunung ring jurang anĕmu grong*

kasihan ikang meh pĕjaha kacakra,
tikĕl i pupūnya n kanin ikana trus,
dalĕm i tatunya n ri ḍaḍa manumbĕr,
ininum ike rāhnya ya malapa wway*

tahĕn ikanang pārśwa kadi binangbang,
makatiritis rāh kawĕkas i ronya,
makakuratil tang kuṇapa kasangsang,
usus awilĕt ring pang ika gumantung*

ri pucak ikang hori hana kasangga,
paru-paru limpā ri carang ikâbāng,
sahaja daging mwang hrĕdaya sumampir,
kadi ta manambe ring asura māti*

<Girisa>:10.
⏑ ⏑ ⏑| ⏑ ⏑ ⏑| – – –| – – ⏑| ⏑ ⏑ ⏑| ⏓

nrĕpasuta sira mintar ngkā sangkeng wana palagan,
dinakara sira māwās ramya ng deśa winulatan,
limut anapihi kaywan kengkab de ning angin alon,
hana luru-luruk angjrah mahw angde lulut ing akūng*

wwara patapan asimpar mingkis kāmpiran ing unĕng,
kukus i patanĕkanyârok mwang megha marawayan,
racana ni paciranyânyāsârjâtulis alangö,
yan ing amarani kaṇṭa nghing prāptângjĕnĕki mangö*

nrĕpasuta dumunung sering mwang bhrĕtya nira kabeh,
kawaca linuputan len tang cāpāstra kinĕkĕsan,
lumaku sira marâdyus ring sĕñjang suci mahĕning,
ri tĕlas ira matīrthâmūjêng hyang nĕhĕr ajapa*

kuda nira winiwekânghertalyânĕḍuni  parung,
makin atika tinalyan de ning tis tan inasĕhan,
umilu tika si Dāruky adyus tan tĕka sakarĕng,
apan angurutut asring untunyâgaṭik akaṭuk*

ri huwus ira mamūjā sang Sāmbâdara humarĕk,
ri sira muniwarâsih marmâswāgata masĕgĕh,
anaku bapa tan ing rāt mangke n prāpta kita huwus,
ulih i pajapa ni ngwang prih rakṣanta kami kabeh*

kadi sinipi ganas ning daitya ngke mamarikala,
manikĕp anawan adwa lwir doṣanya pinĕjahan,
kari patapan ikā sāk sang wikw âlaradan adoh,
angaluṣa tĕmahanyâmet unggwan manusu-nusup*

nahan ika pawarah sang paṇḍyâśabda saha kĕtĕr,
narapatisuta mār mangrĕngwākĕn pawuwus ira,
tĕhĕr angupaśamākĕn sang Krĕṣṇātmaja sumahur,
pala-palarĕn ing ambĕk rānak sang rĕṣi śaraṇa*

nrĕpatisuta tinamw ing bwat sopācara mahalĕp,
barubi pinakasamsam lunglūngañ cinacar ira,
kunang anginaki ri twas tinghal sang muniduhitā,
karaṇa nira matambĕh kūng tapwan warĕg alulut*

ri tĕlas ira tinamw î ronḍon kānginan ing angin,
akusa-kasikan olah tamtamnya n warĕg angĕsah,
nrĕpatanaya sinambe ning jring pādapa mangĕlih,
karaṇa nira n anolih de ning syung mangaku kaka*

manuk awurahan asrang ngkānêng ambulu matasak,
nyang arĕbut i pang angjrah mwang rowangnya silih-adĕh,
ndan anĕngĕn-angiwākĕn wwah ning hambawang umaḍam,
lutung akĕmilan ongsil sing roṇḍon pinilih ikā*

rusit ikang acalâkweh pringganyâjurang apingit,
hapi mamaḍĕmi ng ampyal pringnya ng nyū makin alupa,
marukĕt awilĕt odwad ring kaywan milu kawilĕt,
wruh anguṭilani rowang buddhinyângruhur i hawan*

<Aśwalalita>:11.
⏑ ⏑ ⏑| ⏑ – ⏑ | – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓

hana mata pājaran lĕngĕng amānuṣênĕmukan ing himârang anipis,
angangar-angar katonan i sĕkarnya warṇa tulis ing sujînisisakĕn,
kukus ikang ertalîriya marok lawan kukus ikang pahoman alangö,
raras i panguwwang i mrak ika sinrang ing wijayaghaṇṭa mandakarĕṅö*

parawan adewatīrtha kari śiṣya sang rĕṣi lĕyĕp hayunya dinĕlö,
mapa kili mār manis ya tuhu yañ juruh ni madhu ning sĕkar piniturun,
pangawak aros aramping abungah tĕngah nika n awarṇa sinwam angĕlih,
rupit i susunya rakwa mapingit nimitta nika tan hanâmaḍani ya*

raras ika yan haneng patiga ning patamwan asisig-sisig kinĕmuran,
hana ta maweh lulud hana n amīti hāryan anĕmat-nĕmat mwang anĕlah,
angapusi puṣpalingga saha mangdanī kusuma warṇa darbha tinatā,
apĕnĕd arūm paḍârĕs umingis lumaṇḍĕp i liring nikângrĕsi hati*

guru kaki wāhu sangka ring alas lawan tapa-tapâmikul huwi hilus,
suḍa salaya n tinanggungan ikang gaḍung saha gangan kinaṇḍut i harĕp,
sang angayu ramya lālana hanângidung hanan amet jamur syung agĕlar,
sumari mamet lirang kangĕlihan manambyakĕn amet lung ing karawila*

nrĕpasuta lālanê suku nikang wukir jĕnĕk i ramya ning sakamatan,
walahar agöng inĕntasan irâlangö watu sumantĕn arja lumutĕn,
pata-patah ing hĕnî tĕpi nikânĕlat kasawuran sĕkar wahu rurū,
susuh adulur matuntunan awarṇa raśmi ni cĕcĕk-cĕcĕk ning araras*

pira ta lawas nirang nrĕpatiputra yan tĕka rumakṣa sang para rĕṣi,
ya ta sakulĕm sirânghinĕp i sang rĕṣîrika saghorawâsĕgĕ-sĕgĕh,
milu para śiṣya marma ri sirâsĕḍĕp hana maweh phalâsing arasa,
pinakapurih sang uttama ghinoṣita n pamarituṣṭa ring para nanā*

<Wasantatilaka>: 12.
– – ⏑| – ⏑ ⏑| ⏑ – ⏑| ⏑ – ⏑| – ⏓

sampun kalanglangan ikang suku ning Himādri,
de sang narendrasuta Sāmba sudhīrajāti,
sakweh maharṣi sukha tan hana wighnamātra,
yajña prasiddha ginaway nira dewapūjā*

atyanta tuṣṭa nira sang wiku ring Himādri,
tan dwângrĕngö turah i dānawaśatru kāri,
hetunya sāhasa muwah rumarah maharṣi,
sabsab paḍanya n umarêng wiku tan padoṣa*

lunghā ta sang rĕṣi paḍânghili nora kantun,
āpan kasampar aradin tinawan wanehnya,
len manglawan mati turahnya kawös tinūt tlas,
ngĕs-ngösĕn epu manusup mangusī guhâjro*

mangkā tikang tapa-tapi prihatin gupêpuh,
tan wring paranya malayū manangis masambat,
runting tapihnya daluwangnya rujit kasambit,
santĕn ragĕt karagĕt ing rwi dumeh rarasnya*

mwang sang watĕk guru ninîki mangiṇḍit-iṇḍit,
tan sah panucyan ira len tĕnunan pamuswan,
lāwan tikang wusu-wusū lawayan gumantung,
kapwêka ling nira silunglungan ing paratra*

abwat kaki mpu Burayut mamikul ry anaknya,
rañcaknya mesi sapuluh sasisih tinanggung,
puṇḍaknya karwa paḍa mesi wĕgig silih-prĕp,
wadwān ikâmĕtĕng uwus kalimêng pisuswan*

manggĕh swadharma nira sang macĕpuh sinuṇḍang,
kālih pwa ya n tangan irôngsil ikang manuṇḍang,
moghêka kasrĕk irikang wadarâwwah akrĕp,
cangkĕm nirêka mangakĕp kabharan kacaṇṭyal*

kañcit ḍatĕng nrĕpatiputra lawan balâkweh,
kapwâmanah sira lawan bala tan tahĕn twas,
alwang tikang musuh aneka rinok pangohan,
hetunya kaṇḍĕg alayū pangarĕpnya kondur*

enak ta buddhi nira sang rĕṣiśiṣyasanggha,
milwâpulih saha patil suligi mwang umban,
dukduk wuluh watu pinaṇḍĕmakĕn ya molih,
sang mona māri humĕnĕng mamisuh sirâkrak*

sang dewagurw angadu śiṣya marĕk manonton,
ambĕk malañcingan aningsĕti baddha ruñcud,
nā ling nirâpranga ta haywa takut hiḍĕpku,
mon ko mamāti kĕna teki musuhku wāhya*

yan ko makoliha musuhmu mĕnêng payuddhan,
ndak gañjar ing basahan arja tĕkêng jamangnya,
yapwan hanânggalah amātyani ring prawīra,
denyâlabhā pinahalĕp hana singhĕlanya*

mangkin ta sang tapa-tapâmrih arampak aprang,
endah samaṇḍala-samaṇḍala paṇṭa-paṇṭan,
guntĕnya sang Ghalusĕkar pinakādhikāra,
mangrikwakĕn ta gati sang kabayan kaki hyang*

anyāt katon wiku turung wiratîki maprang,
undur wuwus nika tumandang anguṇḍa dukduk,
tan wruh ta ko ry aku pinun mun angakw asajña,
lingnyâgarap kasalahan ya masumba-sumbar*

len tang waneh wiku kapengin anon wanîng prang,
mĕnggĕp tumūt ndan ahiwang sinurak marâgyang,
denyâprang angragayah anglawani ng prawīra,
kengĕl kĕnêng watu wĕhangnya rurū bahĕmnya*

anyāt paḍâlwang abutĕng marukĕt silih-prĕp,
rambut kasaṇḍung akusut kadudut karĕnggut,
rodrânahut ya sinahut maluñut silih-tūr,
kapwânggrĕgut muwah akañjar anganggut-anggut*

enak patangkĕp ikanânglaga ring kamantyan,
enggal paḍâlwang ananā wiku rākṣasâkweh,
mangsö ta wadwa nira sang naranāthaputra,
kapwângawit paḍa mamātyani śatru śakti*

sampun lĕpas ni warayang nrĕpaputra Sāmba,
tan pāntarânarawatângibĕki ng payuddhan,
kontap kabĕntar ikanang suraśatru denya,
himpĕr śata n tumaji rūpa nikang paḍôlih*

bĕntar bubar mababaran bala rākṣasâlah,
mangkin wiśīrṇa hinudan-hudanan warāstra,
wangkay matip mibab-ibab sawaneh katimpal,
wangkwang pupū hana tugĕl dalĕmanya runtuh*

kyāti Pralamba tuhan ing bala daityawīra,
yekâpulih mapagi wūk nrĕpaputra Sāmba,
muṇḍôṇḍa śūla nika śakti malaṇḍĕp atwas,
mangduk narendrasuta tan pañarik linesan*

<Śārdūlawikrīḍita>:13.
– – –| ⏑ ⏑ –| ⏑ – ⏑| ⏑ ⏑ –| – – ⏑| – – ⏑| ⏓

muntab krodha nikang Pralamba ri luput sang Sāmba wīrottama,
hetunya n pamanah mahâmaruputîng hrū śakti tan pāntara,
sang Krĕṣṇātmaja śūra manglĕpasakĕn krorāstra sök tan pĕgat,
dhwastêkang panah ing Pralamba kasĕsĕb niśśeṣa kasyūh hilang*

tan syūh yadyan ikang musuh lawananâmbĕknyâpan alpādhama,
nāhan tôjar i Dārukîya karĕngö de sang narendrātmaja,
nyā ng hrū śakti kawodhanâstra pamanah sang Sāmba singhākrĕti,
trus limpad hati ning Pralamba kawĕnang prāṇanya sampun hilang*

lunghârĕs malayū turah-turah ikang daityômulih ring pura,
ring pātāla waneh paranya mahawan ring jro nikang sāgara,
ngĕs-ngösĕn winalingnya Wiṣṇu manurun sang Sāmba śūrêng raṇa,
menggung buddhi nirâtakut maharĕp anghily âpan awrin kawös*

tuṣṭâmbĕk nira sang watĕk rĕṣi kabeh mantuk mareng kahyangan,
mwang śiṣya prajurit hulūnya makusut bandhanya singsal waneh,
len tang mājarakĕn waninya makaput cangkĕmnya de ning hidu,
wwantĕñ jrih mangabuk haneng wuri yayânanggah ya milwânuduk*

byātītan gati sang watĕk tapa paḍâgoṣṭhi prang ing maṇḍala,
sang Krĕṣṇātmaja mintar anglarisakĕn lampah nikang syandana,
ramyâtūt gĕgĕr ing wukir gaga-gagā ng deśâtatā kongkulan,
himpĕr wastra putih katinghalan ikang toyângĕbĕk ring sawah*

wwantĕn  kahyangan uttamêng halĕp apūrwâtyanta norânghirib,
denya n śobhita kapwa sarwa hinĕduk nyāsanya ramyâlangö,
towy âmingkingakĕñ jurang tĕḍunan ing wwe sangka ring parwata,
gĕntĕr ning bañu tan pasangkya karĕngö mwang śabda ning nīrada*

khyātîng rāt sira Wiśwamitra bhagawān munggwîrikāng kahyangan,
tĕkwan rājarĕṣi prasiddha sira mājar dharma sang paṇḍita,
byaktêkâtiśayêng kasiddhan adhikārôttungga śuddhāgama,
sākṣāt śiṣya bhaṭāra Wiṣṇu manurun sangkeng Wadaryāśrama*

tingkah rājya patingkah ing patapan endah de maharṣy âgĕlar,
mangkā ring pasabhān sabhān tĕkap ikang śiṣyâtatâkweh marĕk,
sinyang tang para śiṣya yan waśariṣâgasyak tanorâtulung,
sang kily âraras arja sang tapi sĕḍĕng lindinya mangde kĕcap*

cuṇḍuk sang naranāthaputra ri sirang rājarṣi bhakty ârarĕm,
sambah yôlih-ulih nirâdara sinungsung ring śiwāmbhâpĕnĕd,
trĕpty ambĕk nira yan hulūna nira rakwê sang mahāpaṇḍita,
manggā tan mulihêng purī sira yadin sambeganĕn sang rĕṣi*

sang śrī rājarĕṣi praharṣa sira sih de sang narendrātmaja,
mojar ling nira bhāgya yan kita ḍatang mangke rikeng āśrama,
molih prārthana ni nghulun yatiku pangrakṣanta sangkeng musuh,
byaktâwās kita hetu ning mari maringgung de nikang rākṣasa*

ndā t-angher sakarĕng t-arāryan anaku wruh ngwang ri ngeltâlaga,
towin tang turagâlapâkuru kurang turw âpa tan lālana,
tan wwantĕn mari kang katĕmwa tan ikang mās bhoga ring kahyangan,
mwang sing bhūṣaṇa tan hanânglawananê śabdanta yan wruh kawi*

<Anggitahu>:14. 
⏑ ⏑ –| ⏑ ⏑ –| ⏑ – ⏑| – ⏓

alawas nrĕpaputra ring Himādri,
pinakāśraya de nirang maharṣi,
bala daitya tatan mungup kawös jrih,
sukha tan sipi sang yati n pamūjā*

hana śiṣya maharṣi Wiśwamitra,
mangaran Guṇadewa tan hanôli,
wihikan kawi gīta len palambang,
ya ta sānaka de narendraputra*

saparan sira selwan ing wanādri,
lĕngĕng ing pagagan paran kahāsan,
lalu lampah ira n kalungha-lunghā,
kawawê kahanan lĕwĕs langönya*

irikā ta sira ñ jĕnĕk magoṣṭhi,
rikanang tarukan miring śilâlwā,
sĕmi wāhu lĕwas ya tônggwan-unggwan,
pakulen ira raśmi ning sĕkar mrik*

nrĕpaputra sirâwĕwö kalangwan,
mulat ing wanadeśa kapwa kongang,
dinĕlö nira hīngan ing samudra,
ri hiring nikanang langit wĕkasnya*

<Mattarāga>:15.
– – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓

sang Krĕṣṇaputra sira tâtañêng sakamatan ri sang rĕṣiputra,
mwang maṇḍalêng giriwanāntara krama nikā kabeh tinañakĕn,
mājar sirêki Guṇadewa toh bapa tama nghulun tuhu-tuhu,
tan sangśaya pwa ta manahta tinghalana ramya ning sakamatan*

nyā ng maṇḍalârĕṇĕb agöng lawasnya marika n lanā kasiratan,
Ganggā sakeng langit ikā n tumampuh i samīpakanya maparĕk,
Nārāyaṇa pratita sang makāśrama sadeśa ring sabhuwana,
nāhan ta kāraṇa niki n pawitra paranâdidewaśaraṇa*

honya ng tapowana ri puñcak ing wukir anak samar kalimutan,
mandāra kaywan ing alasnya mangjrah asĕkar mapādapa waneh,
mandâhĕning lwah ika nirmalâtis apitowi tus ning acala,
himpĕr karas jurang ikâlangö paran i sang kawīśwara mangö*

śrī Yajñawatya sira sang pratiṣṭha pinakādhikāra nipuṇa,
sākṣāt bhaṭāra rawi sang pangajyan ing aweda ngūni karĕngö,
wākbajrapaṇḍita sira n prawādika wiśeṣa ning wruh angaji,
tāpāya ring wiku mawās tĕkap nira tatas ring āgamarasa*

rakryan lihat-lihatanêking āśrama lĕngöng tininggal alawas,
kapwâlangö trĕṇalatānya len kayumanis nikâwĕnĕs alĕk,
mwang nāgapuṣpa nika rukṣa sinwam ing aśoka mambĕt angĕlih,
kumbang nikângrĕng anangis midĕr sawang asambat ing sang alalis*

tanseng halĕp niki rikāna rakwa kadi kendran ing kalĕngĕngan,
mangke wiśīrṇa kasihan kasihnya katunan karaśmin ing arūm,
lāwan tikang wĕlas-asih lanângalaya tansah ing kayu sĕnö,
mwang tang dwirepha milu kāsihan mabasahan kadut lĕwas awūk*

atyanta ramya nika tan hilang paḍa madūm rarasnya n alangö,
bĕntar sayat watu karangnya ring pacira kaswab ing tahĕn agöng,
rĕngkā ni gopura siwaknya lot kakasut ing wwad ing prih awilĕt,
syuh śīrṇa maṇḍala nikârĕmuk gula-gulanya mantĕn amanis*

bapranya wungkal inukir winimba wanitā winehan añanga,
rukṣâpasah kapĕgatan sĕnĕngnya kaduk ing rĕbah tuwi tibā,
tan wring kwananya karikā nimitta ni kucĕmnya lĕnglĕng akusut,
sampun mayat lumabuhêng parang ri lari ning priyanya kasihan*

arcâparan karika ngūni ring watu karang tiningkah arĕcĕp,
angrĕs kasongan ing aśoka mĕmbang asawit latâng jring asĕmi,
piṇḍâlarângaluṣakĕn ry awaknya lulurĕn silih-jaga mĕlĕs,
kady âpupur mukha nikânĕlat kalumutan turung karahupan*

wungkal hitĕm patiga ning taṭāka ring usāna runtuh anibā,
len tang kari ng wwad ing aśoka lĕnglĕng asaput pakis dadu mirir,
darpânglumuh mara śilodakanya tumibêng prĕdung-prĕdung arong,
warṇâkĕcap salah-asê rarasnya n inatīta mangkin alangö*

śrīdanta len mĕnur awor lawan trĕṇalatângayuh wunga tali,
sakweh nikā wĕlas-arĕpnya tībra kasihan tinambang alawas,
anghing katinghalan ikang walik-haḍĕp ikâhyasan linihatan,
mahyun lawad-lawadĕn ing kawipriya kunĕng matangnya n asĕkar*

tañjung wungū surabhi campakâsana marok lawan surataru,
ramyâśilā kumalasā ri sornya katirah rumingring alangö,
paṇḍan lĕngis rĕbah apan hibĕk gaḍung apiṇḍa tan kahuninga,
eman puḍaknya n abungah katon kadi wĕtis ning adyah aturū*

ndā pangrĕngö ra tapa rakryan anggĕh ika ngūni rakwa tarukan,
sang Dharmadewa sira Wiṣṇuputra matapêriya n panaruka,
sangke kasiddhyan ira tulya kendran ikahĕn tapowana nira,
himpĕr hyang Indra sira dening apsara kabeh sumewa ri sira*

sang Yajñawaty atiśayêng raras kalulut ing Janārdanasuta,
norânghirib hayu nirâmanis pituwi katwang ing surawadhū,
sakweh nikang kusuma kānginan musir i rūm nirêka mapupul,
sinwam lanā kangĕlihan tumirw i lĕmĕs ing tĕngah tinapihan*

<Mrĕdukomala>:16
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

dewī Yajñawatī tininggal ira Dharmadewa wĕkasan,
kāri ngkê patapan tamolah agawe tapabrata ginöng,
tan len rakwa sinādhya de nira katĕmwa de sang alalis,
sangke tībra nikang larônĕng irikā n sirâlabuh apuy*

tapwan māri wuwus nirang rĕṣisutâwarah duga-duga,
cĕb ngör twas nira sang narendratanayângrĕngö kapĕnĕtan,
angrĕs citta nirâwĕlas tutur i sang katinggal aturū,
mārma mrāt twas ira n tĕñuh ri gati sang priyā n kasih-arĕp*

tībrâkūng sira Sāmba mohita rinañca ning lulut unĕng,
ndi pwêkāna wĕkasta māsku ling irânĕhĕr magulingan,
tan dwâlĕk lumĕyĕp kapaty apĕga yat mĕgĕng lara nira,
liṇḍu tang kusumâkĕtĕr prabhawa gĕntĕr ing patĕr alon*

āśābhūta manastapa prihati teki sang rĕṣisuta,
yar ton sang naranāthaputra kapĕjah ndatan pakaraṇa,
marmanyânggugah epu lingnya laki t-anglilir kita bapa,
sowenya n panangis kamantyan atutur ta sang nrĕpasuta*

enak de nrĕpaputra mengĕt awĕwĕh ta luh nira tibā,
masrĕt de ning aśabda kewala sĕkĕl nikang hati tĕñuh,
sambat-sambat ira ndatan sphuṭa pĕgat-pĕgat saha kĕtĕr,
lwir kumbang mangisĕp sĕkar swara nirânangis katanĕhan*

nāhan ling nira he kakârṣitanaya nghulun mawaraha,
ngūni mūla ni janma ni nghulun anak bhaṭāra Puruṣa,
nityânggöng tapa Dharmadewa ngaran i nghulun prakaśita,
tan len Yajñawatī prasiddha sisihanku harṣa rasika*

ndah yekī patapanku ngūni paḍa kengĕtan tahĕn ikā,
mwang tekī wulakanya padyusan i kāsih i nghulun ike,
tāmankw îki baturnya mātra katutur kw asing sĕkar arūm,
panglīlāngkw iki panghyanganku ri tĕlaskw amuṣpa majapa*

sakweh ning paricārikâpsarawadhū paḍâhayu rare,
pantĕs bhāwa nikā hanêrikang aśoka rambay asĕkar,
yan sore paḍa mamrĕm ing grĕhalatâkĕmit gati nikā,
dewī munggw irikang jinĕm sira lawan nghulun silih-asih*

mangjanma pwa bhaṭāra Keśawa tumūt nghulun nda mangĕnĕs,
tan pamwīt nghulun i sira n kari haneng tilam sang aturū,
tan tolih lara ning katinggal apan aprĕgi ngwang alayū,
de ning nāgata tan kapanggiha wĕkas bhaṭāra mahulun*

nāhan teki nimitta ni nghulun angaryakĕn ri sang arūm,
tan sangkeng lalis i nghulun nghulun iki pwa bhakti mayayah,
ndan sang Yajñawatī kunĕng salah-iḍĕp manĕnggah alalis,
marmanya n pamalĕs larê hati tĕwĕk nikâlabuh apuy*

<Citrawilāpa>:17.
⏑ ⏑ ⏑| ⏑ – ⏑| ⏑ – ⏑| ⏑ ⏑ ⏑| ⏑ ⏑ –| ⏑ ⏑ –| ⏑ ⏑ ⏓

hana ta kunang tĕkapangkwa lumipura lulutkw iri sang tĕkasih,
sukha pĕjahâkw atapêng wukir anusupa tan maluyêng nagara,
satĕmahanangkwa lawan rasika tuhun apanggiha tan kasaha,
saphala tikâku siwin tan uwaha ri gatingku n aninggalakĕn*

dyah ari nihan ta kakanta lihatana ta kāsihan ing kalaran,
hanangisi māsku kitâraras alaris aweh lara kūng ri hati,
ndi ta kahananta tuhanku mangusapana luhku nihan t-angadĕg,
hanawang unĕngta manambat i kita sang anūkṣma pinet ri hati*

ngkapana manista katĕmwa rari dĕlĕ-dĕlönku rikang kusuma,
wukir aparan ta kunang pamulikana hayunta lĕngit dahatĕn,
tak arusuhâku yadin lumayarana rarasta yan ing pasisi,
mabayanganêng gagana ngka turida ni kakanta mamet ri kita*

ruminga-ringâku ri kambang ing asana minging ri pipinta rari,
katĕmu ri lūm ning aśoka lĕmĕs i panĕpinta maminta hulĕs,
hirĕng i laṭinta haneng tĕbu hirĕng amanis sinĕsĕp-sĕsĕpan,
gĕmuh i susunta jugâmĕkasi hati nimitta ning agring akūng*

munisuta marma tĕmĕn sira ri lara narendrasutângawaśa,
irika matangguh ujar t-adiwasa bapa denta wimūrcha dahat,
purih ikanang dadi duhkha gati nika matangnya n ade hiḍĕpĕn,
lilang i manah nrĕpaputra panguṣadha sang ārya rikang prihatin*

hana laki tatwa nikang dadi ginaway anitya dadinya kabeh,
anili-nilih wiṣaya ng manĕmu sukha bhinukti maweh prihati,
prawala nikā sang angenak-inaki ng anilih sukha mogha jĕnĕk,
sang anĕmu bhoga ta yan wruha ta sira pinaṇḍita yogya tirun*

lawan ikahĕn tĕmah ing wwang akurĕn apasah ta wasāna nikā,
sih ika sināhakĕn ing pati kalawan inaknya winaṣṭa kabeh,
kunang ikanang kari mogha karakĕtan i ramya niki n kabharan,
ikang alarê tĕka ning pati niyata turung wruh ikā n mangaji*

iki pangucap ra bhujangga nira n upaśamê naranāthasuta,
pitutur i sang wihikan tiki juga winuwus ra tapanta rĕngön,
ujar ira sang Guṇadewa mawaraha ri buddhi narendrasuta,
ya ta mangĕne hati hetu ni hĕnĕng ira Sāmba marĕn manangis*

sĕḍĕng ira Sāmba wimohita tĕka ta Tilottamā dewawadhū,
acaru sĕkar ya ri cetya ni hawu nira Yajñawatî patapan,
atapi-tapih gula gaṇṭi tinulis ing ĕmas lusuhan sang arūm,
angĕmulakĕn suji hantuk i tangan ira Yajñawatī manuji*

kawula nira ng nrĕpaputra tumuluy atutur syuh ika twas ira,
mangucapa tan wĕnangê pawarah hana yan elinga sang sapanĕn,
mangĕn-angĕn ambĕk irê sang ahayu kari de nira ring śayana,
karaṇa ni waspa nirânaputi mata matâmuharâmanisi*

wĕkasan anāntwa sirê sang amaraduhitā ling irêki nihan,
kaka pu Tilottamā tan sinipi puji-pujinta kitâtiśaya,
nahan ika ling nira sang sinapa midĕm-idĕm wruh i sang manapa,
angiringi līngan ira mpu tapa ya ta nimitta nirâpihĕnĕng*

muwah awuwus ta narendrasuta kaka Tilottamā t-âjarakĕn,
wĕkas iy arinta sang apsarapatiduhitā ndi manis rasika,
luwar i tanganku raras nira n anguwahi raśmi nirân pinĕkul,
kita karikângĕñĕp ing maṇik apuji langö ngwang ike mulata*

<Jagaddhita>:18.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓

nāhan ling nira sang narendratanayânĕhĕr amĕpĕr i sang Tilottamā,
kepwan sang tinañan manangśaya paninggala nira muwahêng suputrikā,
ndātan mājara mār manahnya mawĕlas ri pamalaku ng asih nrĕpātmaja,
rañcâmbĕk ri hatinya meh bĕlaha paprangan ing angĕn-angĕn silih-dĕhā*

akweh sihnya ri sang nrĕpātmaja nimitta ni sahur ika marma harṣaja,
singgih māti sang apsarendraduhitâturun apuy i hilangta ring tilam,
ndā mangjanma huwus ri sang prabhu ring Uttaranagara wiśeṣaputrikā,
dewī Yajñawatī muwah ngaran irân ulih i paramayajña de haji*

moghêki n tĕka mārakarma ni yayah nira tinĕkan ikang mahāsura,
māti pwā sira de nirang Naraka ngūni paḍa mangadu śakti ring raṇa,
bela śrī parameśwarī kari ta sang narapatiduhitā sĕḍĕng rare,
ngkā sang dānawarāja māsih awĕlas mamipili ri salah nrĕpātmajā*

dewī Yajñawatī prasiddha pinakānak ira sang asurādhipângaku,
ring kanyāpuri r-unggu de sang asurendra rikang alaya ratna len sakhī,
ndan sangke sira ta nghulun laki kinon lumaya-laya ri sang nrĕpātmaja,
t-angkat t-elu mare sira nghulun anuntunakĕn i kita haywa sangśaya*

mangkā śabda Tilottamā krama lumampah adulur angĕnĕs mareng puri,
mwang sang Sāmba kunĕng sira mpu Guṇadewa muwah umulih ing tapowana,
byātītan hana ring hĕnū tucapa sang maṇik ing ahayu rājakanyakā,
ring rangkang maṇijātirĕngga sira n anglih angarang inaweśa ning smara*

mewĕh sang wihikan ri buddhi nira mesi turida wahu kabwatan raras,
sūkṣmāsāri wināwan ing sasisihan sih ira hana tikĕl nikang halis,
marmê santĕn irêka mahrit inamĕr sinaji panĕwĕkê twas ing akūng,
luñcip ning mata dug singîngid-ingidan winiṣan ing amanis mamātyani*

singgih yan sira puṣpamūrti katĕngĕr pangawak ira n añampakâkuning,
māmbö rūm ni gĕlung nirâhirĕng awarṇa mangunĕng akilâriris mĕnur,
lungsur ning pupur arja mātra karakĕt ri wijang araras anghrĕbuk lĕwas,
śumrīdanta mĕkar katon waja nirâhidu madhu karikā lanā manis*

rūm ning puṣpa langö ni sinwam ing aśoka piniturun i ramya ning kapat,
kapwângjanma raras narendraduhitā mamanisi madhu ning sĕkar minging,
sākṣāt śrī ni kalangwan ing pasisi sarwa sĕkar ing acalâdi ning langö,
lakṣmī ning puḍak angdadî wĕtis ira n lagi pinapag i dewa ning ṭikā*

mangkā rakwa laris nikang watang angāśraya ri jariji sang suputrikā,
sinwam ning taru nāgapuṣpa n amirah kakaratala rarasnya de nira,
hyang-hyang ning salagâkucup mulati sāri ni manis ira tan kĕneng lĕwas,
dewī ning patapan wawang murakĕnā hayu niki n awirang sinorakĕn*

<Sragdharā>:19.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓

nyā ng kĕmbang ning wakāta n rakĕt i talapakan sor ikê jöng suputrī,
kĕmbang ning rājasângdohi gisi-gisi tĕwas tan kĕnā rūm pan ajrih,
kĕmbang ning nāgapuṣpâhiwang angingĕt-ingĕt ring kapö ndi n kahopa,
kĕmbang gangsal kĕtêring rahat i laṭi nira n rakta somyângĕne twas*

osik tang puṣpasāry ângangĕn-angĕn i raras rūm nirang rājakanyā,
lunghângilya ng hrĕbuk de ni wida nira sumār mūr ikang campakâmrik,
ndâlah tang pādapa n kambwan i gĕrĕh i lĕmĕs ning tĕngah tan hinambĕn,
lunglūngan lung nikânglih wruh alĕmĕsan atinghal yan ambĕt wruh olah*

mambö śrī ning kapat śrī narawaraduhitânrang langö ning basanta,
lakṣmī ning sarwasāry âmisani raras irâlūng i rūm ning kalangwan,
mangkin yan koparĕnggêng patĕr i manis irâliṇḍyanā rūm ya lindi,
warṇâwarṣâmadhu lwir nira n asĕmu lĕyĕp ning masâmeghapuṣpa*

warṇâyw-aywan ta puṣpā saracana nika tang bhūṣanâbhrā maṇiknya,
hintĕn mantĕn rinĕnggêng śaśarudhira tutup keśa himpĕr wirāga,
lāwan tekang kilat bāhu kilat awilĕt ing bāhu tejanya saśrī,
rap-rap-rap rĕp larap ning rum ahulap i mukhângambwakĕn söng ning ūrṇā*

singgih yan pārijātâhayu nrĕpaduhitârwan langö mwang raras rūm,
sākṣāt lūng-lūngan anglūng jariji nira n alūng mwang lĕmĕs ning nakhârja,
angjrah kĕmbang nirêng bhūṣaṇa sĕḍĕng araras rūm nirângasturi mrik,
nyā ng pawwah padmarāgâjrah i hati mawijî mas mirah ring pangūcal*

sore sampun ḍawuh sapta tĕka kaka rĕken kāsi-kāsih suputrī,
pintĕn lĕñjĕp ring ambĕk wruh angapi kalangön yâpasajñan Saharṣā,
bhangginya n polih-olih hatur inamĕr iking sinwam ing nāgapuṣpa,
wwantĕn têndung tĕmĕn sang paran ing angĕn-angĕn lingnya n antuk manĕmbah*

ambĕk sang rājakanyā winaśa-waśa rĕsĕp sih nirê sang Saharṣā,
āpan mambö kahambö turida nira pinĕm ndan yayâpet raras rūm,
nāhan pājar nira ndi n kusuma kaka mapet patya māngungsya kumbang,
anghing yan wwantĕn ing campaka mĕkara sakeng nīradâku n sarāga*

nā ling sang rājakanyā smita nira tan awās warṇa mangrwâsĕnötan,
mangkin harṣā Saharṣângringa-ringa turidânggītakĕn kūng ning onĕng,
tan makweh angladi twas kidung iki n atĕrĕh sūkṣmarāgângrĕsi twas,
kĕmbĕng ning luh tikĕl ning halis ira panuwal sang sĕḍĕng maprapañca*

sampun prāptêña pahyas nira n apĕnĕd arūm strī walū rājapatnī,
tapwan pānak sama mwang rara pamulu nikânwam susunyâkas ahrit,
tan sah ring rūm kahambö ri pipi pinaraban ya ng parab sang madihyang,
mengĕt tañcānatañcā panĕngĕr ira ri sang swāmi cihnêng kasatyan*

marmâjar dyah tuhan toh t-atĕlasana sapih pwa ng sĕkar putra-putran,
milwî sang ngārya nak rakryan apa sira yayahta n yayi ngwang turung wruh,
nā lingnyâwarṇa kepwan sang ahayu tinañānya n midĕm yan paśabda,
wwantĕn ring twasku sang sūkṣmaturida husirĕn tan sphuṭâliśya-liśyan*

wruh ring ceṣṭâmacĕh rāga nira ri gati sang rājaputrī n kĕnêng kūng,
āpan sampun mangambah wuni ning amuni harṣâwirang yan wruhêkā,
hetunyâdandan ahyas hana saji humaḍang mwang sĕkar mrik dinānan,
gundik ramyâtatā mangharĕpakĕn anawung puṣpa ning kanyakângjrah*

<Amarawatī>:20.
– ⏑ ⏑| ⏑ ⏑ –| – ⏑ ⏑| ⏑ ⏑ –| – ⏑ ⏑| ⏑ ⏑ –| – ⏑ ⏑| ⏑ ⏑ –| ⏓

hyas bwat amarawaty arja pinakapahyas narawaraputrī rinacana pinrih,
mangkin inuparĕnggan ri manis irâlindi  juruh awĕngyan ñĕñĕr ira mamrāt,
ndi ng giri kusumângĕmbanga ri karaśmīn i raras irârūm asari-sari mrik,
sāgara madhu tan pangharus i sira n tan surud apasang līt wĕdi ri kalangwan*

<Erawati>:21.1
– – ⏑| ⏑ ⏑ ⏑ | – – ⏑| ⏑ ⏑ ⏑| – – ⏑| ⏑ ⏑ ⏑| – ⏓

i jro crĕmin ira himpĕr Smaranagarâwak siluman inapyan,
mangkin lĕngĕng alangö de ni raras ing amwang wijah-wijah eñjuh,
ramyâtulis arĕcĕp tâmaṇigrĕhawimbâng lĕyĕpakĕnāmbĕk,

{Erawati}:21.4
– – ⏑| ⏑ ⏑ ⏑| – – ⏑| ⏑ ⏑ ⏑| – – ⏑| ⏑ ⏑ ⏑| – – ⏑| ⏑ ⏑ ⏑| – ⏓

māyā nrĕpaduhitâwarṇa Ratih apet hayw aniru-niru hyas nira Madanastrī*

sang śrī nrĕpaduhitā sampun alulud amrang bungah ira himpĕr kanaka sinangling,
wāhw âsalin atapih raṇḍi tinulis ing mās mirir amarantĕn mamutuhi santĕn,
lunggī hayu nira norâmaḍani dudug ring langit anawang nīrada masĕnö bāng,
tunggang giri mangadĕg ring natar alangö rūpa nira tinolih ning aruṇa rāgī*

ling ning kaka-kaka marmâsĕmu-sĕmu harṣângucapi hajĕng sang kadi śaśiwimba,
ndi ng wwang rari tan akūngê raras ira n anwam yan amali panglwang sahaja tumanggal,
ramyâhajĕng alangö ngwang makasuluhê pūrṇama ni kalangwan nira makin aśrī,
denya ngwang awungaran kagrahaṇana de ning prabhu taruṇâneka ri tuhan i ngwang*

nāntĕn kapana hanângambila kusumê jro gahana na yārês tuwin apulang rwi,
mangkin wiphala ni rūm śrī nrĕpaduhitângdadyakĕna sasih ning malara sarāga,
lāwan rari kita sakwehta marĕk i jöng sang narawaraputrī lewu kasihanta,
himpĕr śaca dadi ni ngwang lĕwas atuhā meman alĕsĕh ing sampiran ika donya*

<Wisarjita>:22.
– ⏑ ⏑| – ⏑ ⏑| – ⏑ ⏑| ⏑ ⏑ ⏑| ⏑ – ⏑| ⏑ – ⏑| ⏑ ⏓

om kaka singgih ujarta dalu kasihan i ngwang alĕh piningit,
mepu haneng nagarâsurawarapuri tiṣṭa lanā n kinĕmit,
ngūni haneng pura len nghulun iki tinawan mapasah ring yayah,
ngke pwa taya ng kulawarga dalihan ing amintani han wijila*

āh kapanêki tuwuhku karakĕtana rāga sinangśayakĕn,
dūra karambatanê lulut ing apangus angrĕs aweha raras,
mawwad alung mariking turida wirasa ta pwa lawan sirarā,
mātang aking ngwang akingking amaringin aking biṣama n prihawak*

ndā yatiki n karaṇangku n apĕga siwuhĕn mulati ng kusuma,
tan hana sambatĕn ing manangis i tĕka ning gĕrĕh anglawadi,
mangkana yan wĕngi marma mangĕsĕsan atis ngwang ananghi jawuh,
wwang syapa tâng umangöt i hudan ing adamar kilat ing śayana*

marma dahat wacananta rari tuhu-tuhun taruṇī kasihan,
tan wihikan ngwang i ramya ning aṭika-ṭikan turung akw asĕnĕng,
nāntĕn iki n pangucap ning atuha rinĕngöngkw alulut rinasan,
rakwa ngamör amĕkul masalit araras anglihangi wwang arūm*

Wangśastha lan Indrawangśa
<Upendrabajra>:23.
⏓ – ⏑| – – ⏑| ⏑ – ⏑| – ⏑ ⏓

nahan wuwus ning paricārikângucap,
ḍatĕng tikang rātri tĕlas ḍawuh wwalu,
sang hyang wulan sĕnw irikā n makin mawā,
silih-suluh mwang maṇigopurêng pura*

meh-meh tĕkā ring pura sang Tilottamā,
atuntunan mwang nrĕpaputra ring hawan,
kepwan ri denya n tumamā mareng dalĕm,
apan kulĕm kori tĕlas manangkĕbi*

Tilottamârĕs kumĕtĕg tikang hati,
akweh tikā sangśaya ning swacittaka,
antĕn t-alampah kita saprahāra ri,
humantya reh ning tumamā mare dalĕm*

kathañcanêkîña nirang suputrikā,
sangke dalĕm ramya sirâmajang wulan,
akweh tikang guṇḍik arūm paḍângigĕl,
ya hetu ning kori humĕngha sakṣaṇa*

enak tikā buddhi ri sang Tilottamā,
mahânamar hamba wicakṣaṇânilib,
alib sirang Sāmba parĕng tĕkê dalĕm,
ring śūnya kālih dumunung ri panghapit*

Tilottamâjar ta sirê nrĕpātmaja,
t-angher bapa ngke sakarĕng t-arāryana,
nghulun mamet unggwan irang suputrikā,
nā lingnya lunghā malipir matūt ahöb*

dewī sira ndah kahatur sĕḍĕng sukha,
haneng umah ratna mangölakĕn tangis,
Tilottamêniṣṭi sinambya tan waneh,
lawasnya lunghā tinatā nirêng tĕtö*

wilāśa ning citta kinubdha de nira,
śokângarang tan katĕngĕr tikang lara,
anūkṣma rāgânilib ambĕk ing rimang,
munggwi twas anghing dadi Dharmadewa ya*

jātismarā janma nirêka ngūny awās,
saraśmi ning swāmi kacitta de nira,
lulwī sirê twas cala ring kisapwana,
yateka kāngĕn katutur nirê kakung*

mangke pwa yan tan hana konĕng ing liring,
yayā tĕkâñumbana yan haneng jinĕm,
merang tumungkul pira yan pajang wulan,
na hetu ning hewa tuminghalêng śaśi*

Tilottamā prāpta ri sang suputrikā,
marma n pamakpak rari māsku ling nikā,
haywêka dening manangis hĕnĕng tuhan,
āpan kapanggih dadi Dharmadewa ya*

mangjanma ri śrī naranātha Keśawa,
prasiddha śūrêng raṇa śakti nītiman,
sang Sāmba sajñā nira kaprakāśita,
raras nirângde raras ing twas ing mulat*

kunĕng pratingkah naranātha Keśawa,
Wiṣṇw ânurun lakṣaṇa dewamūrtika,
pratiṣṭha ring Dwārawatī sirâdhika,
karĕs nikang rākṣasa daitya dānawa*

ndā sang narendrātmaja Sāmba rakwa ya,
kinon marā ring Himawān sirâpranga,
rumakṣa sakweh nira sang mahārĕṣi,
anwam wruhâkīrti widagdha śaktimān*

ngūni pwa sang dyahku makon umeta ya,
kañcit pwa sang Krĕṣṇasutâsyang ing kami,
matakwan unggwanta sirâmĕlas harĕp,
nimitta ning mājarakĕn hananta ri*

mangkā nghulun mwang sira śīghra mangkata,
huwus tĕkā ngke sira māsku ling nikā,
nahan sinādhyā tumutur mare kita,
lingĕn sang adyahku manungsungêng guyu*

<Praharṣiṇī>:24.
– – –| ⏑ ⏑ ⏑|  ⏑ – ⏑| – ⏑ –| ⏓

nāhan ling surawanitêng narendraputrī,
sang Sāmbâśila ri samīpa sang suputrī,
marmângholakĕna ri māsku ling nirôjar,
kānggĕk citta nira liningsiran suputrī*

sang Sāmbâkĕcap angĕsah mĕhāh rinĕngwan,
kepwan harṣa rinirisan rimang prapañca,
yadyastun salah-asa tâku ling nirê twas,
marmanyâwaraha mangiṣṭi tâku mātya*

tan tuhw îka wuwus i sang Tilottamâsyang,
duṣṭâmet kahilanga ni ngwang ing puri jro,
āpan śatru sura kĕtâku ring paranku,
singgih nggānya ya wiṣakānanā ngaranya*

nāntĕn ta wwang anumatâśrayêng hala ngwang,
singgih panggilana purih nikang tan āpti,
strī ratnêki tuwi surūpa rājakanyā,
nyāma nyâwiranga rinĕngwan ing karaśmin*

rūm-rūmĕn rarasana raśmi kūng lawan sih,
rakryan toh śaraṇa nirâmanista māsku,
nāntĕn ton rari lara ning kĕnêng lulut kūng,
kahyunkw âtĕwasa tĕngahta ring paturwan*

antĕn yan lawanana sihku denta māsku,
ramyangku n silih-asihânawung raras rūm,
raśmī sāturida sarāga tohan i ngwang,
tanggap sihku makasihan ta ring puḍak mrik*

sang māwak lara ning akūng kasih ning onĕng,
angde mār i hati rĕnahta yan tuminghal,
ndātan poṣadha ni manista manglare twas,
manggânumpurakĕna harṣa citta ni ngwang*

sang māmbö kusuma minging lihat kitântĕn,
hyunkw âgyânisana ng irangta maprapañca,
tan māry ānalaga lĕwas manista māsku,
sārintâri karaṇa ning manatpadâswī*

rakryan dāhana punagingku denta māsku,
sādhyangkw ângamĕra susunta ring paturwan,
mangke pwânghĕnĕngakĕn ing kakanta māsku,
antĕn dyahku juga mapanggi-panggil elik*

mangkâkarṣaṇa nira sang narendraputra,
kasyāsih mangasih-asih maminta kāsih,
dewī kepwan ing ulahâwirang tumungkul,
mĕnggĕp tanglihat anilib liring nirâśrī*

wruh pwêkang suraduhitā ri buddhya dewī,
marmanyâwuwus angiring manah suputrī,
māskw îndung kapana sirang narendraputra,
tan marmâsiha ri tuhanku kārya harṣa*

tañ jātismara hiḍĕp i nghulun ri māsku,
yan tan mengĕt i sawilāśa Dharmadewa,
tonton têki litu-hajöng narendraputra,
samplah mwang Harisuta sang pinet rikāna*

lawan kosthuba mala cihna ning saharṣa,
mrik gandhanya kadi rikāna tan papendah,
yekângde rĕsĕp i hatinta lingta ngūni,
ngkā dewîka yan atutur midĕm saharṣa*

<Wisarjita>:25.
– ⏑ ⏑| – ⏑ ⏑| – ⏑ ⏑| ⏑ ⏑ ⏑| ⏑ – ⏑| ⏑ – ⏑| ⏑ ⏓

āh kaka haywa kĕdö mirĕsĕpakĕn apet sih aminta kasih,
tan wurung anglawanê hati marika wuwusta rĕsĕp ri hati,
ngwang kadi tan rara denta n amĕḍara karaśmi nihan ngwang awak,
santah anambĕhi sihta tan amupuganêking akūng tinahā*

māsku tuhankw ibu haywa hali-halin i buddhi narendrasuta,
cihna nihan kahananta bhaya tuwi tathāpi sirêki mara,
dyah t-asĕgĕh tari māskw akira turida kārwa lulut ri kita,
tanggap i rūmta raras nira panamuya lindi nikang pamatan*

ndi pwa hunĕngta pininta ri hati wĕḍarĕnta tuhankw i sira,
don i rarasnya marê kita sira naranātha rirista mijil,
wyartha ni rūm i pipinta pasaji-saji māsku mahāpi minge,
tansaha jöngta sinewa ning amalar angungsir acatwa tĕngah*

ndah si putih si kitângucap aku kaka tan wruh i sang wwang ika,
tan sahurâku muwah ri kata kita mangel ngwang ameta sahur,
nāhan ujar nira sang narawaraduhitâsĕmu harṣa nira,
tulya kuḍung-kuḍung ing turida sira rĕsĕp ri lulut sih ira*

sang nrĕpaputra wawang wruh i manah ira Yajñawatī wĕkasan,
śīghra mamangkwakĕn angharis-aris saha sih rĕsĕp ing sang arūm,
rĕs nikanang hati mār makĕtĕr i pangamör nira ring panĕpi,
lwir tan awak marikâwak iḍĕp ira rikā n karakĕt ri susu*

ambĕk irâlawas abrata wiṣaya lanā karaha ng turida,
tambay irâlabuhan manis ing ahayu manwam arūpa Ratih,
tan wring aris mangĕpĕl susu tangan ira kārwa mangang tan arĕs,
lāgy anutul pipi nāsika nira titir olih i luh sang arūm*

<Jagaddhita>:26.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓

mojar sang nrĕpaputra tinghal i kakanta rari barang angölakĕn lara,
sangsāra ngwang akūng kĕna prih i wajanta sinawawa ni raśmi ning guyu,
mār mrāt twasku kanin tĕñuh katikĕlan halis ibu tulungĕn pwa tanghulun,
nghing jampyangkw i susunta lūng ni lungayanta bĕbĕda ni kakanta ring tilam*

dyah sang harṣa winimba kūng piniturun sang awak ing alangö linangwakĕn,
rūpantêng madhu piṇḍa lindi ni matanta kadi juruh atur gula drawa,
sotan tā dadi ning raras hati rarasta mapamulu ṭikā haneng puḍak,
sākṣāt sāri ni sāri ning kusuma māsku n ariris ing awarṇa ṣaṭpada*

antĕnkw ângĕn-angĕn katĕmwan i kakanta rasana ri sĕḍĕngku dewatā,
rakryañ Citrarathātmajâtuha ri putra lĕngĕng anarukêng Himālaya,
angkat hyang Madhusūdanângdadi tumūt aku ri sira tatan warah kita,
hīngan hyang Widhi kapwa hetu ni kakanta rari layat atinggal ing tilam*

mangke prāpta kakanta dening utusan sahaja mara humundangê nghulun,
wwantĕnkw îki manĕmwa harṣa sahasa n sinalah-asa manahku tan lining,
dwandwan nggānya kitê nghulun ri gati ning pinun alawas atinggal ing kita,
rakryan piṇḍahi tâku hetu ning aminta kalukunĕn i luhta ring pipi*

doṣangkw î kita ngūni marma rirang ing gati ri kita rikāna ring jinĕm,
sampun sing sapanigrahanta ri manĕhta yadin apusananta ring lulut,
mwang yan kūng tuwi milwa kūngku saphala n palu-palu turidanta ri nghulun,
denyângisyani rāgaharṣa ya wilang damĕl ibu lawas i ngwang ing paran*

rakryan sanmatanĕn kakanta rari tapwa hiniwagan unĕngnya yaṇ ḍatĕng,
wehĕnta n rĕsĕpâmbĕkanta tuhun anglawanana kita tinghal i nghulun,
sampun wruh ngwang i sangśayanta ring apâku tan asiha manunggalê kita,
marmâninggala ring langö ngwang iriya n malalis amĕkasêng karang liman*

sang hyang ning kalangön lihat rari ring anghyang amalaku kakung hanê kita,
pūjangkw î sari sāri munggwi gĕlunganta saha sĕkar urā haneng tilam,
mwang sambatkw i pangastawangku hiḍĕpĕnku wacana ning akūng mapet asih,
rakryan toh t-anganugrahêka ri kakanta sungakĕna pininta ni nghulun*

ñĕr citta nrĕpaputrikā winuwusan rĕngu-rĕngu nira tan tĕkê hati,
tuhw âlūng sih irâmĕlas-harĕp aron turida siniram ing karāsikan,
mampĕh rakwa kĕtĕr nirângdadi lulut sumalah i sira sang nrĕpātmaja,
marmā ning hyun alūng ya leśya nira yan panguwahi panulak nirêng jaja*

singhit-singhit irê hatîki winĕḍar nira ling ira ri sang nrĕpātmaja,
wruh ngwang ry ambĕkan ing priyambada mĕne pwa puput ika kurang-kurang wĕlas,
nāntĕn ndī wĕnanga ng sĕkar muwaha ring bhramara makalisêng hrĕbuk minging,
ndā mangkâku yadin katinggala sumantĕn anĕsĕla śarīra ni nghulun*

mangke kapwa tĕngah ning anglalisi raśmi sĕḍĕng ing anaḍah sih ing sĕnĕng,
wruh pwânāntwa sinanmatêki dadi ning sinangi-sangi sinewakêng hiḍĕp,
lwir tan sot rika yan kĕdö rawi phalanya ring Asuji hinundang ing lulut,
nghing mangke sukha mātya bhukti pamĕkas kalara ning alangö kināryakĕn*

om antĕnku sadenta mojar-ujar anglarani hati kakanta tan wiwal,
sampun wruh ngwang i sungsut ing kadi kitâhayu manupura rājasêng rimang,
yadyastun śapathāna ta ngwang ari denta saphala karĕngö tikang wuwus,
āpan tan hana śabda ning jalada manggĕsĕngana ri kapö ning angrĕngö*

ndi n tang cātaka nāgatêng riris ikang jalada rari sĕḍĕngnya n anglayang,
lāwan ndi n salagâwĕdîng riris i mehnya sumĕkara kagĕntĕran gĕrĕh,
mangkâku n sinaranta kāsihan apan rinirisan angusir kitêng jinĕm,
harṣâsonga karāsikan ngwang aharĕp ring amanis ahudan-hudan madhu*

mangkin trāsa manahku de ni panah ing madana mamanasi twas i nghulun,
yekā n śīrṇa manahku denya kakĕnan lara turida ni rāga ning smara,
mangke pwêki kaharṣa ni ngwang i kitêbu kita madĕha kingking i nghulun,
anghing tamba kanin tapih saput ulĕs palakun i kita haywa t-âtĕngĕt*

wruh ring ceṣṭa Tilottamā n mijil aleśya n angĕyĕha wawang tĕkêng natar,
tan señjuh rasikā kinon maluy alĕs lumaris apituli n pamet sahur,
sang sinwī kawĕkas wirangwang angĕsah prihati linukaran tapih nira,
mingsĕr-mingsĕr aḍuh wuwus nira kinewala kaparĕpĕkan tinītihan*

dewī Yajñawatī karāgabhaya ring śayana kahilangan raras hati,
rĕs-rĕsĕn prihatin karājasana ping rwa n amadanawilāśa ring tilam,
tan ryamban kinisapwakĕn rĕngĕ-rĕngön ri wuwus ing angamör prahāsana,
luh lāwan turah ing tangis juga sahur nira hinasi-hasih nrĕpātmaja*

dyah sang nāyaka ning langö waśa waśeṣa kita ri lĕngĕng ing pasir wukir,
rūm-rūmtânusah ing sĕkar milu tĕngahta mamarawaśa sinwam ing tahĕn,
tan langgöng purih ing puḍak kĕtĕr anĕmbah i manis i matanta yan laris,
antĕn toh diwasa ng mata pwa sipatânglarani titir inangluh ing manis*

singgih yan sugih ing manis rari kitâgati panarima ning madhubrata,
angkĕn yan madhumāsa māsku sinahur manis amuhaki sāri ning sĕkar,
rob kālanya ḍatĕng tasik madhu nimitta nika lĕngĕng adoh mapet manis,
mangke donkw i kita ṇ ḍatĕng rari mahânginakana manis ing hutang tĕngah*

yan rekhākĕna ring puḍak nghulun i panglĕngĕngan ing alangö hañar mangö,
rakryan rowanga ni nghulun hubhayanĕn sasisihana raras ṭikākĕna,
ramyâsangwa lulut ngwang antĕn akĕmul-kĕmula hima ri dunghus ing karang,
yan wwantĕn bhramarânglawad yatika sūngakĕna sararab ing hrĕbuk minging*

<Aśwalalita>:27.
⏑ ⏑ ⏑| ⏑ – ⏑| – ⏑ ⏑|⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓

nahan ika śabda sang nrĕpatiputra harṣa turidâjar angrĕsĕpakĕn,
hañĕñĕr awor manis hinaras ing raras hati rĕsĕp ri marma sang arūm,
sang ahayu mār gupe sira ri kapriyambadan i sang narendratanaya,
titir akĕcap manĕnggah ahuyang ya leśya nira n angluse tapih ira*

nrĕpaduhitâsawang jalada kānginan raras irân lukar gĕlung ira,
riris ira rakwa māri sinirir ryasih nira ri sang narendratanaya,
gĕrĕh i lulut nirêki wĕkasan lawan patĕr i kūng nira n karakĕtan,
larap i pupur nirâkilat awās manambĕr i tapih nirân inalapan*

wahu waśa sang narendraduhitā n wineh sĕpah ananggap ing tutuk arūm,
pipi nira mār minging ya panuwal nirânginaki citta sang nrĕpasuta,
laṭi kumĕñar titir sinĕsĕpan pamöm nira waja n kharângani hati,
puji yan asañjatê lungid ikang halis mukha nira n lanânĕkani sih*

wahu paḍa ramya marma sira kālih angrasani ramya ning silih-asih,
sagula sawĕltih ing patĕmu yan pangarwani hulĕs minging kinapuran,
aṭika-ṭikan langö raras irê dalĕm jinĕm amukti ramya ning arūm,
patakis ikang kale marahakĕn raras wiphala tan hanângawaraṇa*

ri ḍatĕng ikang hudan sih ira sang nrĕpātmaja mawāh sukhâmarupuhi,
angibĕki citta hetu nira Sāmba harṣa masawah raras pinahayu,
nrĕpasuta tan karânggalĕngi buddhi yan sumalahêng tilam sĕḍĕng akūng,
angamĕr-amör sarāga n añuluh-ñuluh lulut irê sang adyah araras*

lumĕkas amuṣpa rāga sira ring Manobhawa sahâprayoga turida,
wangi-wangi ning pipî hiḍĕp irâsĕp endah adamar liring sang ahayu,
sira-sirat ing lawö karaṇa gandha wīja nira mālatî sari gĕlung,
caru nira marma harṣa winirāga de nira hinangsĕ ring pakasutan*

madanamahotsawêki ginawe nirêng śayana tan pakāla dinadak,
sumari ya waśya-waśya ni langö nirân angapi harṣa ning saturida,
alap-alapan raras gati nira n silih-suwal i gandha ning pipi minging,
makin awuwuh rĕsĕp wĕrĕ-wĕrö dawā sĕmu nira n luse tapih ira*

asari-sarî manis-manis ing ojar angracana raśmi ning silih-asih,
ajĕnu nakhabraṇârja masĕkar gaḍung sira n aramya-ramyan araras,
nrĕpasuta tan karângayari harṣa rāga ri sang adyah ing pakasutan,
hanan inajöng lulut nira lanânitir sang ahajöng sirang nrĕpasuta*

rahina tĕlas mijil kĕñar ira hyang arka muni tang manuk mawurahan,
sawur i rurū nikang kamuning ing natar siniram ing riris-riris alit,
sahana ni ron ikang tahĕn atanghi panghwab i sĕkar nikâbab awangi,
milu tang aśokapādapa lawan pangulyat i sirir nikāng angin alon*

tĕka ta Tilottamâmungu ri sang haneng jinĕm apan sĕḍĕng karakĕtan,
ataña ri gatya sang tĕlas apanggih ekaturidâpisan manah akūng,
sahur ira sang rwa haywa kita sangśayê nghulun akūng ngwang ing satinahā,
apituwi sang Mahīsuta mareng surālaya tangeh umantuka sira*

ling ira narendraputra kaka yan tĕkā sang asurendra haywa magigu,
aku lawananya tan suruda ring kadhīran asilunglunga ng purasabhā,
yan alaha tâkw angadwa guṇaśakti de ning asurâh alök ngaran ikā,
kaka tumuta nghulun pĕjaha ling narendraduhitā ri sang nrĕpasuta*

<Praharṣiṇī>:28.
– – –| ⏑ ⏑ ⏑| ⏑ – ⏑| – ⏑ –| ⏓

prāptêkang warawanitā kabeh manangkil,
ndā tan wruh ri gati nirang narendraputrī,
ngūny angdoh angilagi sungsut ing rahadyan,
hetunyâmĕng-amĕng asing paran katurwan*

söng sang hyang rawi karaṇanya yan patanghi,
kapwâgyā lumaku mareng taman kabehnya,
ngkānêng pamrĕman ira sang narendraputrī,
harṣa n ton surawanitā haneng surambyan*

mojar yâsĕgĕh i sirang Tilottamângling,
agyā prāpta sang inipîpi ta ngwang onĕng,
dewī tan sipi pangucap nirê lawasta,
nāhan hetu nira dumohakĕn sirê ngwang*

sakweh ning marĕk i sira n madoh tinuṇḍung,
nāhan hetu ning amajang wulan paḍângdoh,
mangke pwâpuhara hane samīpa dewī,
marmâgarjita hati ni nghulun tuminghal*

lāwan yan mapa kari sang pinet sinādhya,
yan sampun katĕmu lawan turung warah ngwang,
nāhan lingnya saha manīs ikā n patakwan,
mājar sang tinañan anandhyakĕn sinādhya*

om sampun katĕmu sirang pinet iniṣṭi,
prāpti ngke tĕlas aturū lawan suputrī,
nāhan ling suraduhitâwarah praharṣa,
ih-ih-ih wuwus ikanang sakhī n kapūhan*

tuṣṭâmbĕk nika paḍa garjitâsrang ojar,
oh sang wwang syapa tika ngenakî suputrī,
nā lingnya n paguñĕpan ing natar magupyan,
wyaktinyângucap amanis lawan guyunya*

len tang mājar i pangipinya ring paturwan,
dewī rakwa sira sinaṇḍingan śaśāngka,
nāgâgöng tĕka mamilĕt narendraputrī,
yeki wyakti nira phalanya śīghra sākṣāt*

jāti ngwang mangucapa ramya ning rahadyan,
yan rakwêka rari sĕnĕng narendraputrī,
nyāng māsih sira ri gatingku pūrwasewa,
lābhântĕn palakunĕn i nghulun dĕlāha*

mwang kātönku pisanganâpan ardha saśrī,
yan paswāmi kita sabhāgya haywa têrang,
bhadrānugraha niyatā niki n sukhanta,
āpan tan warangĕn ikā hawan katĕmwa*

tangheh yañ caritan ujar nikang warastrī,
marmâgarjita magirang kabeh manahnya,
tan tolih wuyungan irang surendraśatru,
denyâgyânglayat abĕsur haneng kaḍatwan*

sang Krĕṣṇātmaja wihikan ri buddhi ning len,
lāwan tênggita ning ujar tĕlas winās-wās,
ceṣṭākāra ni paricārikā sudewī,
sampun kawruhan inĕbang-hĕbang rikang twas*

ndan dewī hana wirang ing manah swabhāwa,
tan wring tinghalana mĕne yan ing parāna,
sotan tang hañar asĕnĕng tuwin suputrī,
merang ring mulat anahā ri līnga ning len*

ring rangkang maṇi rika sang rwa yan pasīwo,
munggwi jro kacapuri ramya yan pasaṇḍing,
māyākāra sira katon agātra-gātra,
himpĕr madya kinĕkĕs ing gĕḍah lumimbak*

agyâwās paḍa mulatêri kāna sang rwa,
wany ângungkabi ri lawang nikang paturwan,
kagyāt-gyāt midĕm umulat ri sang sumaṇḍing,
ñĕr twasnyângliringi liring narendraputra*

mwang kengkab jĕngĕr umulat mangö kapūhan,
mesi wwah turung asĕrĕh tutuk nikâgyā,
len tekang manginangakĕn sĕrĕhnya ring len,
kagyāt yan kasahuta mār tanganya rāhĕn*

wyātītā gati nikanang sakhī n paḍâpti,
sang lwir Kāma-Ratih angiṇḍarāt wiwākṣan,
śobhârūm wulat ira harṣa sang tuminghal,
angde mār i mata manis nirângani twas*

wwai munggwî śaśadhararatnakumbha śuddha,
sampun sandhy arahupa sang narendraputrī,
mwang toyêng ghaṭa rawikānta ngöt angötnya,
yekā n rakwa damu gatinya tan salah kwan*

līlā yan huwus arahup sirang rwa saśrī,
sampun mahyas angapi ratnabhūṣaṇârja,
mantuk ring jinĕm atĕhĕr sira n pasaṇḍing,
sakweh ning kaka-kaka ceṭikā n rumakṣa*

āpan tan wĕnang aḍaran dahat suputrī,
sākṣāt coraturida tan karâlawan kūng,
mangke n pwā karahinan ing jinĕm tan intar,
tan wiṣṭhângrĕpa mangalap tapih suputrī*

tangeh yañ caritan ulah narendraputra,
rwang we rwang wngi wahu-wahu ane purîjro,
tuṣṭâmbĕk nira yan amukti bhoga pathya,
cĕb ngör citta nira hanêka sangśayê twas*

jāti ng wwang wahu-wahu munggwi deśa ning len,
moghâkweh kaparitahâgawe wikalpa,
kāhinya n bhaya kahanan sang ārya Sāmba,
nyā mangde gigu ri manah nira n samangkā*

ngkānêng nyāsa paran irâdulur saraśmi,
ramyâmānuṣa halĕp ing taman manojña,
tumpyātaknya kanaka bhāswarâtiśobha,
mutyāhāra hĕni-hĕnī nika pradīpta*

sang hyang we karika sirâlangö prapañca,
kāweśa hyun i lĕngĕng ing taman suteja,
nāhan hetu nira n amet langö n wiśāta,
mākāraśmi sira n anūkṣma ring maṇik bāng*

lĕnglĕng lwirnya rah umilī saking maṇik bāng,
tustusnyârĕja patiganya candrakānta,
wwaynyâwarṇa kakĕñaran sĕnö hyang arka,
mīnanyâsĕmu tinulis katon aweh kūng*

ring nūsâpatani jamur maṇik wiśuddha,
līlânunggali hunur ing suwarṇabhūmi,
rūpanyâpuji ni kadang śaśangkawimba,
nyāsanyâmanis araras kasĕnwan arka*

ngkāna n lālana sira sang sĕḍĕng paḍâsih,
māyākāra kadi ṭikâhañar ginātra,
de ning teja mangĕmukî sira n pasaṇḍing,
himpĕr Kāma-Ratih awak haneng jinĕmnya*

sang Krĕṣṇātmaja mangucap lawan suputrī,
mangke kapwa rari halĕp niking purî jro,
sākṣāt ring Smaranagarênalih langönya,
āpan māsku madanaputrikā hiḍĕpku*

antĕn tan sipi bhaya ni nghulun lawan dyah,
nyā mangke wuyunga nirang surendraśatru,
nāntĕn haywa siga-sigun nghulun wĕkasnya,
nāhan laṇḍĕp i warayangku rakṣakanta*

<Soktamargana>:29.
⏑ ⏑ ⏑| ⏑ – ⏑| – ⏑ ⏑| ⏑ – ⏑| ⏑ ⏑ ⏑| ⏑ ⏑ –| ⏑ – ⏑| ⏑ ⏑ ⏓

wuwus ira sang narendrasuta mangkana tĕhĕr angisapwakĕn sang ahayu,
tĕka ta Tilottamânuturakĕn saha kaka-kaka sang narendraduhitā,
nĕhĕr angalap sĕkar sumanasa mrĕbuk awangi lawan sugandhakusuma,
sĕmi ning aśoka nāgakusuma jring ulih-ulih ikā n paḍânghaturakĕn*

irika ta sang Saharṣa tĕkasih wagĕd amanis arūm irĕng yan awuwus,
anak-anakan sĕkar tĕka hinĕmbanan ika sĕkar ing gaḍung sĕḍĕng arūm,
ling ika ri sang narendraduhitā wwaya ta sira tuhan nghulun makilayū,
wacana nikā priyambada nira n silih-asih araras mananggap angamör*

sĕḍĕng ira sang narendrasuta ramya yan aṭika-ṭikan mamukti kusuma,
ḍatĕng ikanang taḍah sukha sayogya hinaturakĕn ing sakhījana marĕk,
ri tĕlas irânaḍah mañuta ceṭi nira paḍa wicakṣaṇânwam amanis,
anginum aramya-ramyan angidung hana dadakan arumpukan sĕkar arūm*

wwaya paricārikângajarakĕn ri tĕka nika si Dārukī n hana ri heng,
irika ta sang nrĕpātmaja katanggama mangutus ikang kinon awaraha,
waliya makon umantuka wuwus nira lumaku tikang kinon tan akaḍat,
tĕka ta si Dārukī nĕhĕr anĕmbah anĕkakĕn ujar maharṣi ri sira*

bapa pawĕkas maharṣi ri patikta jaga-jaga narendraputra ling ira,
bhaya kahananta śatrupura kāraṇa nira mangutus nghulun mawaraha,
nghing iki n umundangê kita bapa nghulun ujar ira sang watĕk rĕṣi kabeh,
nrĕpaduhitā sabhāgya sira yan tumutakĕna bapangku haywa ta jĕnĕk*

tuwi tĕka hamba rakryan atihang mangiringakĕna sang narendraduhitā,
nahan ika ling ni Dāruki narendratanaya humĕnĕng sirângangĕn-angĕn,
kunang ikanang musuh ya rumngö nrĕpasuta hana ring purī kaprakaśita,
karaṇa nikā tĕkânĕkani ghūrṇitatara gumuruh ri heng mawurahan*

nrĕpatanayângrĕngö gĕrĕh ikāng asurabala manah nirânahĕnana,
kawanin irâwuwuh sĕmi kadhīran ira tĕlas aron kamānawibhawan,
masĕkara kīrti ring pabharatan kaharĕp ira mangungsira ng kawijayan,
makaphala tan lĕwas panĕḍĕng ing stuti ri sira pangöban ing sabhuwana*

kunang ika sang narendraduhitā kakĕtĕran awĕdî surak ning asura ,
amĕkuli sang narendrasuta Sāmba sira saha tangis gupe kinisapu,
lungayan irâsawang lung ing aśoka kawilĕt i gulū narendratanaya,
pangawak irâlĕmĕs yatika mār i kapanasan irângrĕngö suraripu*

nrĕpasuta marma mājari sang adyah ibu laku t-ulih mare dalĕm umah,
nghulun alagā lawan sahana ning suraripubala sök mangĕmbuli puri,
ngwang ayaśa dharma ning Yadukulângilangakĕna musuhku ring pabharatan,
nghing iki panumbasangkw iri kitâri kawanin i kakanta tan hana waneh*

mijila kakanta māsku pahawās ta rari raras iking sĕḍĕng kamasihĕn,
ngwang angarĕkî kita ngwang angayuh tĕngah iki rari sangwa ni ngwang alaga,
saphalakĕnângwarĕg-warĕgana nghulun ibu rumuhun mamukti ri kita,
sukha pĕjaha nghulun huwus amanggih i rasa ni manis ning adyah araras*

nrĕpaduhitâlume winuwusan prihati nira marambahan saha kĕtĕr,
ling ira kaka ndi teki parana syapa śaraṇa ri tan hananta masiha,
karaṇa ning āpti mātya rumuhun ngwang i harĕp i kakangku tinghali nihan,
ujar ira mangkanâtĕhĕr aminta curiga nira sang narendratanaya*

nrĕpasuta Sāmba harṣa rumĕngö sira ri wuwus i sang narendraduhitā,
ibu kita māsku ling nira tuhankw iki sang ahayu haywa mangkana kita,
kapana kakanta sora lumagêng suraripu haku śūra śakti ring ayun,
lagi-lagi kambulan kasusunan nghulun anĕngah anīrṇa dānawabala*

matang iki haywa sangśaya manahta rari pisaningun nghulun yang alaha,
pagĕh i kasinghan i nghulun ika n pagĕhakĕna harêbu haywa kabharan,
ra kaka Tilottamā rari rumowangana kita mangantyakĕn ngwang alaga,
ling ira n aweh sĕpah tĕhĕr angol angarĕki ri sirang narendraduhitā*

ri wĕtu narendraputra saka ring puri ratha nira śīghra sampun apasang,
tumuluy anunggang ing ratha sirâkawaca tĕlas asangkĕp astra niśita,
bala nira śūra kapwa marĕpat katĕmu sĕḍĕng ikâgĕlar tan akaḍat,
Prawala lawan raken Sahaja sampun akawaca paḍânggĕgön laras agöng*

tucapa tikang musuh prasama manglĕpasakĕn i panahnya tan papĕgatan,
hana malipung tumandang angunus baḍama nika sinungkĕlang sana-sini,
angun-angun ahyun oliha ri sang nrĕpasuta sahananya yâsira-siran,
angasut angĕmbul ing śara sahâśwa-gajapati marampak atri gumuruh*

panah ira sang nrĕpātmaja lawan bala nira mĕtu ring payuddhan asusun,
mijil asulung-sulung panah ikang Prawala Sahaja kīrṇa sök winulatan,
kumusuh abāyubajra tumulak warayang ing asurêng nabhastala katūt,
mangĕnani rākṣasêng gaja mangohan awurahan agĕntur awri kawaluy*

mĕlĕtuk ikang lĕbū tĕkap ing aśwa-ratha-gaja-padāti mosyan asuwe,
kumukus umiṇḍuhur pĕtĕng ikang gagana kadi marok lawan kṣititala,
wulangun ikang balâsura tatan wruh i wĕkas i lawanya kapwa masĕlur,
karaṇa nikângawag pati panah panah i pati mahā lanâmahi wĕdi*

<Sragdharā>:30.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓

kālanya n tan katon lwir nikang asurabalâtyanta śabdanya ghora,
strī-strī kanyêng purâwrĕg mawĕdi giri-girin tan wruh ing de kabehnya,
ceṭī lāwan parigyan kaka-kaka manangis pūh gĕyuh seña rukṣa,
sambat-sambat nikā nghing tuhan iki ling ikā n kāsihan tan hanâpa*

mwang sang śrī rājakanyā sira ta katanĕhan mār gupe pūh karĕs-rĕs,
tan sah ring hĕmbanan mrĕm kapati makin awū tang wwang ing jro masambat,
tangheh yadyan sirânghera hiḍĕp ira hiñânāgatêng durbalâgöng,
her sang śrī nātha Bhomāsura karaṇa nikômur humĕmban suputrī*

sakweh ning strī dalĕm tan hana kari ya tumūt makrigan kapwa lunghā,
ngkānêng Prāgjyotiṣêkang hinusir ika kabeh kwān i sang śrī Mahīja,
tan warṇan lwirnya ring mārga tĕka ta ya rikang rājya sampun sinungsung,
tan śobhângel tinurwākĕn iki sira hane sor ikang pārijāta*

ndā rakryan rājaputrī sira ta wahu katon anglilir labdhajīwa,
tapwan manggĕh ry awak twas nira kĕtĕ-kĕtĕgĕn mwang sumanghī tan andĕl,
tinghal ndā tan sphuṭārthârdha pĕjaha manira n kāmukan luh kumĕmbĕng,
ndā māwrāt tang sahur yan tinañan ingĕt irê sang marĕk mwang matakwan*

<Wiśwalalita>:31.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓

tĕlas abangun ta sang prawaraputrikângĕsah alök,
waluyana tôjarĕn prang ira sang narendratanaya,
amanahakĕn mahāstra waraśakti tan patahĕnan,
alilang ikang lĕbū kaḍĕḍĕtan ta rāh ning asura*

gajaratha tan pasāra ya cinakra de nrĕpasuta,
makatihalang pwa rĕngga nika ring payuddhan atunah,
śawa nikanang balāsura matimbun ing pabharatan,
atumang atap lawan kuda liman pĕjah kakuwungan*

tura-turah ing balāsura pĕjah ya tâmrih alayū,
mangusir ikang kuṭê Naraka tan panolih i musuh,
karaṇa nikā n tinūt hinudanan warāstra niśita,
mulih atakut kabeh kadi liman tumon mrĕgapati*

nrĕpasuta mantuk ing puri hiḍĕp nira n marĕn anūt,
huwus umaluy sirê ratha kangelan aprang asuwe,
haringĕt irê mukha drawa mareng jajârja tumitis,
husapana sang narendraduhitā kakung nira mĕne*

tĕka ta Tilottamêki manangis manungsung i sira,
ling ika hilang kasihta bapa tan haneng puri sira,
iña nira yan malaywakĕn i sang maṇik ning ahayu,
atĕhĕr ahĕmbanan tangan ikā sira n kasih-arĕp*

lĕwu mara tangguh i ngwang irikang sakhījana kabeh,
kunang apa tā paḍâwĕdi ri sang Mahīsuta juga,
nahan ika hetu sang prawaraputrikā yan inalap,
winawa mare dalĕm sira ri kāla rakryan alaga*

dalu kawĕlas-harĕp nira kawös gupe kakĕtĕran,
kapati ri hĕmbanan sira hinerakĕn kinisapu,
tiritis i luh nikang mata tĕhĕr tibê susu nira,
karaṇa nirânglilir lagi sirâtañê kita laki*

ling ira Tilottamâwarah i sang narendratanaya,
irika ta sang nrĕpātmaja hilang manah nira lĕngöng,
jĕngĕr asuwe nda tan sahur apan pijĕr kahĕnĕngan,
mĕhah angĕsah sirângusapi luh nira n salah-asa*

<Rajanī>:32.
⏑ ⏑ ⏑| ⏑ – ⏑| – ⏑ ⏑| ⏑ – ⏑| ⏑ – ⏑| ⏑ ⏓

alupa sira n tibâlara sira mwang ikang warayang,
irika kalĕnggak ing ratha sirâlara pūh kapĕgan,
tatan umingĕl sira n kĕḍap apan kasatan ri gulū,
mangusapi hīs ni lūh nira ri lambay ira n tan arĕn*

wĕkasan udāni dhīra sira ring kṣaṇa māry alupa,
inuṣadhan ing kamānawibhawan sumaput ri hati,
angĕnĕb-ĕnĕb raras hati nira n kamĕnângucapa,
tĕhĕr angucap ri sang surawadhū ling irêki nihan*

kaka marĕnânangis kita pi haywa dahat prihatin,
nghulun umarêng kuṭânĕkana śatru kabeh punaha,
saphala yaśangku yan hilanga rājya nikang Naraka,
tan uliha yan turung malap arinta tĕkapku mĕne*

wuwus ira mangkanânĕhĕr umangkat adan kawaca,
tĕlas atihang sasañjata sirêng ratha nora kari,
rika ta sirêka śīghra mangĕbak mahawan palapat,
dhwani nika karkaśâsĕmu patĕr maḍarat ring ayun*

irika ta Nāradânututi sang naranāthasuta,
akuyu-kuyū rikāna haringĕt nira ring wadana,
daluwang irâkusut lukar i bandha nirā katiling,
ginamĕl irê tĕngĕn mwang i kiwêka tĕhĕr mangawe*

anguhuh akon marāryana sirê naranāthasuta,
wuwus ira kātarâsrak apĕḍĕs haliwat ri kapö,
kṣañ. a sira sang nrĕpātmaja manolih amaspadakĕn,
wawang atutur sirâdara ri sang yati yan tumurun*

pataña narendraputra ri mahāmuni  bhakty ararĕm,
maśila sirêng śilātala ri saṇḍing irang sutapa,
mataña sirê prayojana maharṣi makon maluya,
dadi sumahur ta Nārada ri sang naranāthasuta*

nahan iki donkw atangguh i putungku rikang sakarĕng,
kita manĕkāna śatru paradurlabha yan kawaśa,
apituwi jīwitanta ya ta wiṣṭi kasambya mĕne,
tĕhĕr ika yan kabhāwa tĕmahanya kasihta hilang*

hana kalĕhĕngta mantuka mareng nrĕpa Krĕṣṇa muwah,
awaraha yan tĕlas kita rumakṣa maharṣi kabeh,
mwang i papasahta sang narapatîki wĕkasnya jĕmah,
ubhayakĕnêki kāsih i putungku mĕne malapa*

pituhu wuwusku potraka waluy juga haywa wihang,
kita guṇamanta śakti lituhayw anurāga dahat,
ahata kitêng awak payunga don rasikêng bhuwana,
saphala pangöbanâmuhara tuṣṭa nirang sujana*

nahan ika śabda sang rĕṣi matangguh akon maluya,
tĕlas apatĕh narendrasuta sādhu tutūt winarah,
ndatan awĕdîng musuh sira nimitta nirâmituhu,
pinakapajātyan ing kadi sirâharĕp ing wibhawa*

ri waluy irêng hawan rika ta mogha rĕmĕng sumaput,
katĕmu Tilottamā ri hiring ing giripārśwa muwah,
nrĕpasuta Sāmba śīghra tumurun saka ring śakaṭa,
mingĕl angusap matânangisakĕn lara ning mapasah*

ra kaka Tilottamâpa ta pakoṣadha ni ngwang akūng,
kani ni hatingku tan pahuwusan kakĕnan turida,
karaṇa hinambilan sĕḍĕng i sihku n angarwani kūng,
tulung aku yan kakingkingan i rūm sang aninggalakĕn*

prawala ni sihny arinta karikā ḍatĕng angranĕhi,
labuh i langö karĕngrĕngan unĕng ngwang udan siwuhĕn,
lagi kahañut ngwang ing lulut angĕntasi wāh turida,
aku kawahan drĕs ing lara lumanghuy i sang tĕkasih*

kaka pu Tilottamâpa ta wĕkas ni yarinta lĕlĕh,
ri sĕḍĕng ikênalap ning iña duryaśa tan wring asih,
niyata pasambatanya ri tĕkāngkw amarânulunga,
luwar i tayangkw anūt ripu nimitta nika n kawaśa*

angawaśa kūngku tan patahĕnan linipur-lipuran,
bari-bari kapwa yâmituturi ngwang aweh kalangön,
sahana-hanêng wukir kadi mahâmungu citta rimang,
taru kusumâgawe ry unĕng ing onĕng i rūm sang arūm*

<Daṇḍaka>:33.
⏑ ⏑ ⏑ | ⏑ ⏑ ⏑ | [– ⏑ –]×50

tak ahati mihatang tawang rĕm-rĕmĕng koparĕnggan larap ning kilat lwir halisnya ng marâmungwakĕn tinghal asyang mare pamrĕman pakĕtĕr i kĕtĕr ing patĕr mār amarmêng rĕngihnya n kinol tan kakarṇīkarâ sambat anglad ri cittâmangun ngrĕskw i rĕs ning hati jalada sumarasah sakeng pārśwa ning parwatâwarṇa siñjang lukar kāsirīran ya dening lĕngöng ni ngwang onĕng ri sang mūr akūng katutur i sang arūm nghulun de ni rūm ning sĕkar kānginan mambĕt ang pādapânrang tĕngahnyângligê sāng ahayw an ri pāsanggaman*

<Apawāha>:34.
– – –| ⏑ ⏑ ⏑| ⏑ ⏑ ⏑| ⏑ ⏑ ⏑ | ⏑ ⏑ ⏑| ⏑ ⏑ ⏑ | ⏑ – –| ⏓

āh dyah sang maṇik ing ahayu hinayu-hayu ning ahayu hanantâśrī,
rūpantâhyas anawang asana nisana nagara sanagarī rangsī,
rūm ning Kārtika piniturun ing atanu karika rari rarastângrĕs,
sotanta ng mana manis anahaja mata-mata sarasija sāry angjrah*

solahtânganini ri hati karaṇa ni katanĕhan ing akūng rañca,
angde mār takari pangupas i pangucap ing angukali manah bhrānta,
mangkin têka mamanasi manah ing amana-mana manahĕnî kingking,
antĕnkw anglarani tan ari waras ika rari t-anahapi tambā kūng*

<Nawaharṣa>:35.
⏑ ⏑ –| ⏑ ⏑ –| ⏑ ⏑ ⏑| ⏑ ⏑ ⏑| – ⏑ ⏑| – ⏑ ⏑| ⏓

lipurĕnta larangku bĕsur aku linangwakĕn ing prihati,
siwuhĕn ring aninggali turida dinohan i kāsih ikā,
rinasangkw i ñamut-ñamut anguyangi ng ambĕk ing onĕng akūng,
lagi kepwan anungkul i hati winalingku hane sang arūm*

pawĕkas-wĕkasangkw i kaka surawadhū prih arinta tĕmĕn,
rahinêng wĕngi kapwa rĕbu-rĕbu tangisnya n akūng kalaran,
tulusêki wĕlasta ri hurip iy arinta ya rakṣa tĕmĕn,
warahĕnta sirêki kaka niyata ni nghulun anglawada*

ling irang nrĕpaputra ri surawanitā tĕhĕr amwit adan,
humĕnĕng tika sang winuwusan umulat juga luhnya tibā,
sĕkĕl ing hati pūh kamiwĕlasĕn i sang mapasah juga sih,
ndan aparwa manahnya hana tumut i sang naranāthasuta*

<Basantatilaka>:36.
– – ⏑| – ⏑ ⏑| ⏑ – ⏑| ⏑ – ⏑| – ⏓

mantuk ta sang nrĕpatiputra sakeng Himādri,
molih wiyoga lara ning mapasah paḍâsih,
śoka prapañca matawan-tawan ing larônĕng,
lāgy ângĕsah mulati mambĕt i sinwam ing jring*

tan ryamban ing hawan aninghali deśa ramya,
mangkin mangö sira tumon ing aśoka mĕmbang,
tañjung mĕnur surabhi campaka puṣpa mangjrah,
lwir gandha ning gĕlung angimbuhi kūng ning onĕng*

paṇḍan lĕngöng ri tĕpi ning padamārga mĕmbang,
lumrā hrĕbuknya sinirir ning angin tan adrĕs,
moghanya kāmpir iy awak naranāthaputra,
himpĕr pupur tumular arja katon ri bāhu*

tan warṇanĕn lawas irêng wanadeśamārga,
sampun tĕkêng nagara śīghra sira n tamê jro,
kañcit narendra hana Jāmbawatī pwa saṇḍing,
manglālanêry unĕng irê nrĕpaputra Sāmba*

prāpta pwa Sāmba magirang sira karwa mojar,
om om tuhanku laki ling nira yan sinĕmbah,
atyanta tuṣṭa nira Jāmbawatī praharṣa,
ry antuk panungsungan irê naranāthaputra*

saśrī narendra sira sambhrama ring swacitta,
ry ākāra sang nrĕpatiputra wiyogaduhkha,
lāwan tikang jaja nakhāngkita manda-manda,
towin samar kajuruhan ragĕt ing kĕnêng hrū*

<Indrabajra>:37.
– – ⏑| – – ⏑| ⏑ – ⏑| – ⏓

sang śrī narāryâta pacĕh kapūhan,
de sang suputrâlara rāga māśa,
nāhan tikā hetu nira n patakwan,
ngkā ling nira n tinghali Dārukîkā*

mojar tikānang tinañan tan adwā,
byaktâgring onĕng naranāthaputra,
sambandha rānak naranātha mastrī,
kanyā praśasta hayu rājaputrī*

wwantĕn surastrī jaruman suputrī,
yêkā n umundang nrĕpaputra ngūni,
śīghra n lumampah mangĕnĕs paḍânis,
prāptêng purâñidra silib nikang wwang*

wwantĕn taman sang Kṣitijâtiramya,
Kanyāpurîkī panĕlahnya warta,
ndā ngkā ta rānak haji yan papanggih,
lāwan sirang Yajñawatī paḍâsih*

norêkihĕn sangśaya ning swacitta,
āpan tĕlas kālahan ing swaśatru,
sakweh maharṣîng Himawanta tuṣṭa,
nā hetu rānak nrĕpati pwa ngīccha*

tapwan salek ngūni sira n papanggih,
mogha n dine ning widhi duhkharāga,
sang nāthaputra n tinĕkan sirêng prang,
wuntat nirâprang hinalap suputrī*

Prāgjyotiṣeka n pamawan suputrī,
yekā n linakwan tumuluy tĕkā ngkā,
kañcit pwa sang Nārada ngūny atangguh,
nā hetu rānak nrĕpatîki mantuk*

nôjar ni Dāruky awarah prayatna,
sang nātha kāścarya manah saharṣa,
len krodhabahnî hati sang narendra,
muntab murub winwangan ing swaśatru*

agyā mijil sang naranātha Krĕṣṇa,
ngkānêng Sudharmā sira yañ cumuṇḍuk,
sakweh nikang wīra kabeh manangkil,
astām tikā sang Yaduwīra-Wrĕṣṇi*

sāmantarājâtata nora kantun,
kapwâtatâtūt krama ring palinggih,
āpan sira śrī Baladewa mukhya,
sanggwan lawan sang naranātha Krĕṣṇa*

kañcit ḍatĕng Citrarathêng narendra,
gandharwarājêka Wiriñciputra,
sampun malinggih pwa ring āsanârja,
sākṣāt bhaṭārêndra halĕp nira hyang*

sang nātha maswāgata śīghra mangling,
bhāgyā karun sanmata sang pangĕmpwan,
mārânumodânglawad ing kadi ngwang,
dharmādhikāraṇa maweh sukhâgöng*

mangke tĕkantêng Yaduwīrasanggha,
angde praharṣâmuwuhî kasinghan,
singhākrĕtintêng raṇa hetu tan lyan,
āpan swabhāwanta tinūt ikang rāt*

śāstrajña wedajña kitâdhikāra,
tatwajña sampūrṇa krĕtopadeśa,
lāwan wiśeṣanta ring Indraloka,
gandharwarājā kita yukti pūjān*

prāptanta ri ngwang Yadu śuddhabuddhi,
kāweśa de ning guṇamātra māmbĕk,
singgih kitângde sĕkar ing twas i ngwang,
himpĕr wulan mwang kumudâmangun śrī*

yapwan pirak mās maṇirājya yogya,
meman mare sang krĕta yan kapanggih,
anghing tang ewĕh rikanang dadi wwang,
tan len katĕmwanta wiśiṣṭasādhu*

nā ling nira n sang prabhu Padmanābha,
Gandharwarāja n sumahur widagdha,
ḍo wastu sambhāwana de narendra,
yā nôjar i ngwang wiguṇâlpakāya*

atyanta mangde sukha ning kadi ngwang,
sojar mahārāja waraprasāda,
lwir teja ning sītakarâwa pūrṇa,
ramya n paweh tuṣṭa magöng rikêng rāt*

sākṣāt narendrâmaralokanātha,
āpan samitra pwa lawan hyang Indra,
sambandha sang hyang Śatayajña motus,
mangke nghulun yan tumamê narendra*

tan len amintâśraya don surendra,
ri śrī mahārāja jugâmalar sih,
āpan tĕlas kabwatan ing raṇāngga,
aprang lawan sang Narakânĕkāni*

sakweh nikang hyang paḍa tan pasāra,
sangkĕp sirêng sañjata wāhanādi,
norânggarit ring musuh anggakāra,
lunghā lumingsir tinĕkān paḍârĕs*

Airāwaṇā wāhana sang hyang Indra,
mātangga śūrêng raṇa lāgi-lāgi,
mangke n lagī wāhana sang Mahīja,
tan sāra ta n pānulalay rikêng prang*

bajrâdhikārāstra nirêng Mahendra,
atyanta ring kās kadi hīrabajra,
moghêka māpĕs mangĕne Mahīja,
leśyanya n undur ya wajanya tĕmpak*

hyang Śakra sakrodha ri sang Mahīja,
yekân tumandang capalâmrĕp asring,
kedĕr sirâgring winalĕs kalĕnghĕr,
sewu mata wyartha pĕtĕng panonya*

śīghra hyang Agny âpulih ing hyang Indra,
prodbhūta mumbul saha dhūmaketu,
kapwângasut sang Kṣitijêng raṇāngga,
heman paḍĕm swang kabalik tinisnya*

mangkā sira hyang Yama karwa ḍaṇḍa,
madwandwa lāwan Kṣitijângadu kral,
sang hyang Yamâḍaṇḍa ri Bhūmiputra,
ngkā ng ḍaṇḍa wibhramya katon kawangsul*

sang hyang Nirity âtahĕn ing kamantyan,
rodrângagĕm ring muśalāstra hīra,
pakṣâkral anghalwakĕnêng Mahīja,
wahw ângayat yar kabalik ginantang*

sotan sira hyang Baruṇâlah angrĕs,
pāśāstra lĕs ring tangan alpasāra,
paprang nirângdoh milu komba-kombul,
asring surud toh nira ring raṇāngga*

hyang Bāyu mādrĕs pangusir nirêng prang,
lāwan dhwajâgöng umabĕt pracaṇḍa,
kedĕr tĕkê sang Kṣitiputra dhairya,
kondur sirârĕs mawĕdîng prahāra*

sang hyang Kuwerâtakut ardha kepwan,
lāgy ângadĕg munggwing adoh sirârĕs,
anghing sirêng mās maṇiratna kāngĕn,
āpan swabhāwa ng sukha bhītahetu*

yogādhipêśāna sudhīrabuddhi,
nityêka yan mamrihakĕn surendra,
mary ongsir angrĕs twas ira n kĕnêng hrū,
mantĕn sirâwak laghawân umundur*

ring swarga sakweh para dewatâwrĕg,
tan wruh sira ry osirĕn ing mamet kwan,
sang hyang Mahendrādhika dukha merang,
sinrang sirâpan sira dewarāja*

sih sang narendrâtiśaya n hiner-her,
de sang watĕk hyang paḍa śokacitta,
anghing prabhāwa prabhu yêka tan len,
tambā ni lajjā nira sang hyang Indra*

<Kilayu anĕḍĕng>:38.
– – ⏑| ⏑ ⏑ ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| ⏓

nāhan wacana nira sang apsarendra ri narendra saha wulat arūm,
cĕb ngör twas ira narapati ṇ ḍĕngö sapawarah surasaciwapati,
śīghra n sahur anginaki citta sang sĕḍĕng apinta śaraṇa tulungĕn,
tan sangśaya palarĕn i kāya-kāya ni sakārya nira surapati*

ndā mantuka ta rahadi sanghulun nghulun ike wĕkasa nikang ulah,
nā ling nrĕpati dadi mulih sang apsarapati prasama saha bala,
byātīta gati nira kunĕng narārya Harimūrti sira sĕḍĕng ahöm,
mālapkĕna ri tĕkapa ning sumiddhakĕna kārya nira surawara*

sang nātha sira ta matañê sang Uddhawa ri nīti sang amahayu rāt,
toh rakryan apatih aparan tikāng ulaha ni ngwang amawa bhuwana,
śatru n tĕka naya warahanta ri ngwang angusir yaśa phala wijaya,
mrĕddhyākĕna sahana nikang jagaddhita ya donya kanĕkĕtakĕna*

āpan kita karaṇa nikang purî Madhura ngūni n inalĕm apagĕh,
mantrī kita tuhu-tuhu paṇḍitêng caturupāya saphala pinatih,
mangke pamalaku nira sang hyang Indra tinulung prang ira sĕḍĕng alah,
yekā tikang ingĕt-ingĕtĕn ndya dāya ri paminta surapati tulung*

nāhan ta wuwus ira narendra sarjawa sang Uddhawa sira sumahur,
sājñā nrĕpati samakĕnêki sanghulun ananggapa wacana haji,
tan sĕnggahĕn atiki patik haji wruha kawih manahurana taña,
āpan paḍa hana sirang Ugrasena Baladewa Yadukula kabeh*

sang bhūpati tĕkap ira ring manīti rĕṣi Śukra sama-sama haji,
wāgmī nrĕpati malahakĕn Wrĕhaspati widagdha haji mawacana,
nāhan karaṇa ning ahiḍĕp sayogya ni patik nrĕpati mawaraha,
towin tuhu-tuhu ning apingging alpaguṇa tan wruha manis angucap*

yadyastun aguṇaha tikang wwang ojara ri sang wruh aguṇa linĕwih,
nyāpan ya kasalahana tungga-tunggalana towi kinakas i sabhā,
buddhinya niyata katahĕn lawan wuwus ikâsĕgu titir aḍahĕm,
himpĕr kali haliwat i lambung ing wukir ujarnya titir angarape*

hopĕñ juga wacana patik hajî hatur i jöng narapati uningan,
byaktāñĕmĕrana sira sang mirĕngwana yadin hayu-hayun ikihĕn,
ndā kölakĕna tiki tĕkap nareśwara halanya tan ucapakĕna,
jātîng kadi haji guṇadoṣa ning maniwi sang prabhu wĕkasa nikā*

mangke pataña haji kĕnoh sakawruh i patik haji warahakĕna,
kolih ning angaji ri sirang Wrĕhaspati rikāna kinatuturakĕn,
ndah sampun niyata ni sang angrĕngö ri kĕḍik ing wuwus ajarakĕna,
lampūn calana tika sawākya-wākya niki de nira para sujana*

kahyun haji sawarah ing āgamêṣṭi winiśeṣa pamahayu jagat,
mwang nīti gawayakĕna ring sakārya niyata kramakĕna rumuhun,
yan tinggalakĕna tika mūla ning nayawiweka pinakanumana,
wwantĕn kawĕka-wĕkas ikā ri madhya milu śīrṇa kadi kayu tinor*

ring loka caritan ikanang nayâhayu rikāna mamuhara hayu,
dharmādi pinagĕhakĕn ing jagat pramudita n kadadi tĕkap ikā,
de sang prabhu lumĕkasa nīti kaprabhun ikā ng adĕgakĕna nira,
tan māpĕsa sira kinasan hade sira makāsa ri tĕka ning apĕs*

yapwan krama ni guṇa nirêkanang winaya pūrwaka ning awaraha,
lāwan tang abhujana kawijñan uttama kawānin ira mamawa rāt,
tyāgâmbĕkan ira kalawan krĕtajña nira kotsahan ira ring ulah,
mwang kāśrayan ira winiśeṣa yâṣṭaguṇa sang prabhu ngaran ikahĕn*

nityânĕkĕta narapatîrikā ya pariśuddha tan imur-imurĕn,
angkĕn lumĕkasa sira maprayoga guṇanīti tumutana ng aji,
doṣanya yan anasarakĕn ry adhikrama tĕmahnya pati-pati purug,
nyāma ng jagat an irupa têng bhramanta kadi pöhan an irup amutĕr*

anghing ta pagĕh ira narendra ring winaya yogya saphala pinalar,
towin pawarah ing aji weda deyakĕna sang prabhu pamahayu rāt,
ndātan bari-barin ika de nirânglĕkasi pājar ing aji pituhun,
prajñā nira lajĕra nira n patambaka jagat kadi bañu manasar*

bwat mānawa nihan ikihĕn kadeyakĕna sang prabhu mamahayu rāt,
prajñê kawanin ira ta bhūmya ning manah anūta sarasa ning aji,
prokṣāka rumuhuna sake rikang caturupāya kamĕna pasangĕn,
mwang tan palĕ-palĕha tatan barang-baranga sang narapati mawuwus*

anwikṣiki muwah iki wedaśāstra mapagĕh sira pinakatĕkĕn,
sūkṣmârtha nika paramatatwa durlabha hanêka sira kahuwusan,
nāhan ta karaṇa nira yan pameta ri hĕnū ning angusira pada,
hīnganya sira linĕwih uttamāgama ginĕgwan ing amawa jagat*

mwang rowang ika hana ta ḍaṇḍanīti sira sang tuhun ing amawa rāt,
hyang weda pinakaśaraṇâśrayâdhikaraśāstra sang amahayu rāt,
utsāha ri kalingan ira pwa sang prabhu pawitra tuhu-tuhu wibhuh,
āpan kadi-kadi kayu ring śmasāna gati sang tan aharĕp ing aji*

yan dharmakuśala sira sang prabhu ndya ta paḍā nira n amawa jagat,
āpan tan aharĕp ikang arthakāma rasa śāstra ya rinĕgĕp ira,
tan manman umulatakĕn i swakārya nira yatna pinĕkĕt ing aji,
candrātmaka sira saphala n kacakra payung ing sakalajana kabeh*

sāmitra nira paḍa parikṣanĕn tĕkap irâmiliha pituhunĕn,
yapwan tan atĕgĕga manah nirângdĕmakana wwang aguṇa saphala,
swāmī ta ngaran ira huwus triśaktisahitâdhipati ngaran ira,
anghing sira tiki makaḍaṇḍanīti sira sĕngkĕr amuput i jagat*

de sang prabhu mahuluna haywa tīkṣṇa dahatĕn juga ri hulun ira,
bwat nora marĕk i sira sāmya tan hana marângipik-ipik awĕdi,
tulyâpuy angaraman amet sukĕt bala nira n pamanasi bhuwana,
hĕnti pwa ya kagĕsĕngana ng sarāt mapa tikā hamĕngan ika pĕjah*

lāwan hala nira yan atis dahat niyata sampayan i bala nira,
ajñā nira ya juga linangghanan pisaningūn pwa ngawaśakĕna rāt,
wadwā nira piniśuna śīghra tunggal ika tan kawaśa tinahĕnan,
sampun pwa sira bara wirodha meman ing upāya kahilangan ira*

yatnā ta sira narapatî sagotra nira towi paḍa wulatana,
wadwā nira paḍa huningān irênangĕn-angĕn prawala nika kabeh,
ceṣṭā nikana wihikanâta sang prabhu ring inggita nikang umarĕk,
haywêka sira pati tahā hade sira barang sĕgĕha ring umara*

akweh kawula kuṭila ring tuhan ya tan inumbarah i lĕkas ika,
yogyā piguṇanana hiḍĕpnya hetu nika n olaha maralah ulah,
buddhinya yatika paḍĕmĕn tĕkap nrĕpati ring wiṣaya saha dĕmak,
yapwan tĕhĕr ulaha kaśatrubhūta tĕkapanya tan iman-imanĕn*

sūkṣmâta kira-kira nikang musuh karaṇa sang prabhu tan ipal-ipal,
dūtanya ya ta tĕka mareng purâdalihan anglawadi kadang ikā,
ndan donya wihikana ri buddhi sang prabhu tĕkêng kawula nira kabeh,
sampun pwa ya wihikan amet upāya ya waneh palĕkasana nĕhĕr*

rwang śatru ling ing aji nihan ya waikrĕta lawan sahaja ngaran ikā,
yan waikrĕta sakaraṇa yan musuh bari-barîkang amuhara tukar,
yapwan sahaja kaliliran gatinya tika nīca kuṭila ri hati,
yekân ingĕtakĕna paranya de nrĕpati haywa sira palĕ-palĕh*

nyā ng prākrĕta musuh ira bhūmihetu mamĕḍĕk lĕmah angulah-ulah,
ngkânāgata gati nikihĕn sasewaka tinūtan ika sakaraṇa,
ndātan hĕnĕng-ĕnĕngakĕnêka de sang amusuh biṣama pasiliban,
akweh dalihan ikanang indrajāla ya matangnya tan imur-imurĕn*

mangke pwa sira surapati n paminta tinulung sira ri narapati,
ry âlah nira tinĕkan irang Mahītanaya yogya yan ingĕt-ingĕtĕn,
nyā ng nīti sira samayamitra huttama ya sandhi ngaran ika gĕgön,
sing kārya nira yatika kārya sang nrĕpati haywa sira sinalahan*

nyā ng wigraha damĕlakĕna ng musuh Naraka kārwana pakamusuhĕn,
kotsāhan adulura wiweka bhūmya nikanang naya kusa-kasikan,
nyā ng māphala yaśa nira sang prabhu krĕtawiweka mangadu kawanin,
ramyā nrĕpatipuji nikang sarāt sukha sakeng lĕngĕn amayungi rāt*

mangke n pamasanga haji sandhiwigraha kĕnoh diwasa nika ḍatĕng,
yāthāsthiti ya ta pilihĕn tĕkap ning alĕkas tan ayat-ayatana,
rāhasyana ta gati nikā samangkana tika wruh amaraha musuh,
āpan bhaya katĕkana wighna kārya nrĕpati pwa wawang awawahan*

nāhan krama ning aripu śaktimānta balakośa paḍa-paḍa wani,
yatnângdamĕla caturupāyasandhi tan ahĕngkara taman asiga,
haywâwirang  amasanga sandhi sāma ta mĕne n ta ri musuh agalak,
sūkṣmānĕn imana paracidra kāwakana de sang aharĕp ajaya*

yan śatru tunanaya mamuktya bhoga kaharĕpnya tan alang-alanga,
gĕnggöngĕn iman-iman apan kaśakti nika tan kawaśa tinahĕnan,
ndā honya hawana ning amigrahêriya sahāya nika ya tinahā,
byakta n pagĕrĕmĕka tikang manahnya winalingnya mamuhara sukha*

yapwan musuh akĕḍika donya yeka kaparāngamuka gati nikā,
buddhinya tan aharĕp arowangâku biṣa lingnya nini taya waneh,
sampun pwa bala nika paḍêlikêrang ika yan maharĕp angaliha,
bhedañ juga ya niyata wĕdya tan hana marâsiha tumulunga ya*

wwantĕn pwa ya musuh abhimāna śakti sahasâganas angulah-ulah,
ndātan kinalulutan ikang sarāt ya parabañcana tuwi kuhaka,
nghing göngana lĕwihana śakti solah ika tangkĕpakĕna papagĕn,
donĕn ta ya ḍawuhana ḍaṇḍa ring samara pangraha śara niśita*

mangke Kṣitisuta sira sang nimitta ni patik haji mangulih-ulih,
pöh ning nayawinaya saḍaṇḍanīti wangunĕn dulurana kawanin,
lunghā matika sang asurādhipânĕkani kendran ira surapati,
sepĕñ juga tĕkana sakeng wurinya mangilī pura nika gĕsĕngĕn*

mantuk niyata sang asurendra sangka rikanang surapada tumuluy,
sang hyang surapati mari kabwatan lawan ulih nrĕpati ngaran ikā,
tan sowayana tikang upāya sugyana tĕkêki sang asurapati,
bhagna ng kira-kira yan anĕmwakĕn kira-kirêng biṣa kinira-kira*

<Punarmada>:39.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏓

iti mangkanâta pawarah sang Uddhawa,
ri sirang nareśwara wawang sira n sahur,
tuhu tan kasangśayakĕnanta mangkata,
ika sang watĕk Yadu sayogya mangkata*

Niśaṭhôlmukâdi nikanang lumampaha,
kalawan ta Satyaka si Sāmba Śāraṇa,
irikang tigang wĕngi wĕkas ya mangkata,
saha kośa wāhana padāti sanggĕpan*

ri tĕlas narendra mangutus lumampaha,
umulih sirêng pura huwus tĕkê dalĕm,
para taṇḍa rakryan umulih sakeng sabhā,
nguniweh watĕk ratu kabeh samāngjuru*

sira sang sĕḍĕng winidhi mangkatâlaga,
paḍa garjitâharĕp akīrtya ring musuh,
tuhu wīra Satyaka sudhīra ring raṇa,
kadi singha nirbhaya mulih sakeng sabhā*

i ḍatĕng nirêng kuwu nira n kasowangan,
inatag tikang kawula tan hanâkalib,
juru-jurw adandan ahutang-hutang waneh,
ikanang turung mĕtu dĕmaknya kemĕngan*

prajurit pangangkat ikahĕn yathākrama,
tumating sinaṇḍang anumāna ning wani,
ri tĕlas nikânarima sangka ring tuhan,
wijah asramêng lĕbuh aganti tan pĕgat*

ikanang barat wahu ḍatĕng sakeng ḍusun,
mahiwang sramanya palayū nikā bangĕt,
angalap tareki milu ping pitûmidĕr,
angĕlih mutah tahi kangelan angdĕlĕg*

hana têki wāhu tinibān rawis hañar,
rinuwit ḍaḍap nika pinañjĕr ing natar,
inalap nikā rangin ikâsramêng lĕbuh,
agirang paḍâḍara-ḍaran tininghalan*

hana ton rikêpu yan amingrwakĕn dadar,
pinutih ri pinggir i ḍaḍap nikâlĕsĕh,
alĕmĕh mamañjĕra mamĕṇḍĕm ing grĕha,
amupuh rabinya sahasâgawe pirak*

wwaya len tĕkânghyang amalakwa pīguṇa,
awanĕh tikang caṭaka lingnya ring tĕgal,
hana takwa ko ling i tuhanya mangkana,
karaṇanya yan mingay adoh wulat nikā*

nda tatīta kāla katĕkan tigang wĕngi,
sira sang kinon tĕlas adan lumampaha,
bala kośa wāhana tĕlas gĕnĕp kabeh,
huwus amwit ing nrĕpati len Halāyudha*

lumaris tikang ratha marampak ing lĕbuh,
gaja-wāhanāśwapati pādarakṣaka,
gumuruh tikang paḍahi-śangkha-kālaha,
kumĕtug prakampita tikang mahītala*

tumibā tikang riris awor hangin mirir,
mangadĕg kuwung-kuwung ikang langit rĕmĕng,
wihagâhajöng swara nikang manuk lĕngöng,
śubhamanggalê laku nirang watĕk Yadu*

ucapĕn tikang pangungangan sang apranga,
ry ulihanya waspa ning arūm kĕnêng unĕng,
ajuruh manis ni liring ing matâmanis,
paran ing marâgul-agul angdyahî rimang*

larangan tĕkāsih asusuk-susuk hañar,
saliwah wajanya mapupuk-pupuk hijo,
anilib pamaṇḍĕm ika ring matâmanis,
wiphalâwawar gaḍung anganti ring gĕlung*

wuri ning kurĕn tadinan ing mahas mangö,
asadak putih kadi tanah ny aningkahi,
lĕpit ing tapih satakis ing karas hañar,
anawang palambang inusap tininghalan*

hana tâwangun dinugan ing hulat maling,
kawĕnang lulutnya pinuluṇḍas ing mata,
prihatin tikā kahilangan manah rimang,
angĕsah tuminghal i wĕkas ikang hati*

waratângure sahaja yângurā manah,
inajumnya teki gĕlunganya sök sĕkar,
irika n katon takĕlĕkanya mangrawuk,
lĕwu yan kamerangĕn umungkur angdadak*

sira sang watĕk Yadu kabeh tĕlas lĕpas,
kadi wāh katonan ika yan tĕkêng tĕgal,
gumuruh tikang bala paḍâtighūrṇita,
kadi śabda ning bañu tumampuh ing jurang*

palapat lĕngöng tĕgal alok tikang hawan,
kali lungka-lungka rawa saṇḍing ing nadī,
tumurun sumĕngka lari ning rathâgĕlis,
adulur lawan pawana tan karângiring*

kalalu pwa lampah ira sang nrĕpātmaja,
mangawe tan adrĕs ahawan gĕgĕr-gĕgĕr,
huni ning mrĕdangga nira ramya tan pĕgat,
yan abaṇḍungan gĕrĕh awor awangsulan*

hana ta lwah uttama bañunya nirmala,
i tĕpinya ramya paran ing kĕnêng unĕng,
kalakānya rantunan ing adyus ing gĕgĕr,
galagahnya mĕmbang anamar gĕlung huwan*

ri pĕluk-pĕluknya hana rangrangan katon,
paran ing maningting angaring warĕg urang,
ri tĕpinya tang taratay âtatā katon,
waliwis hanêriya mahângisis hĕlar*

para rājaputra haliwat sakeng nadī,
giripārśwa kīrṇa kahawan tĕkap nira,
ring Abhīruthāni kahalintangan huwus,
ri tĕlasnya wiṣṭi ya pangĕntal-ĕntalan*

ing Marustanī tĕgal adoh kurang bañu,
ya ta kāmbah awyang ikanang dukut lĕpas,
kumukus lĕbūnya dumudug tĕkêng langit,
kadi tângusir bañu mareng payodhara*

i Kurapradeśa kahawan kathañcana,
hana Jahnawī lwah ika sangka ring langit,
śuci nirmalâtiśaya tis nikâdalĕm,
alangö tĕpinya hibĕkan sĕkar minging*

sira sang watĕk Yadu saharṣa lālana,
kalangön linolyan i sagandha ning sĕkar,
sukha de ni hīs ni sirat ing ryak ombakan,
sahajâmrĕtârasana tis nikang hangin*

tumurun matīrtha sira sang nrĕpātmaja,
lara ngel ngĕlih nira hilang samāntara,
pariśuddha citta nira nirmalâbungah,
pinakaswabhāwa sang atīrtha ring śuci*

ri tĕlas nirâdyus irikâlaris muwah,
irikang halas ri tĕpi ning mahānadī,
makiris tikang tahĕn arok lawan latā,
lwir awāhwa-wāhwan ulah an silih-kayuh*

mrak i tunggak ing kayu manis manunggilis,
alangö tĕkap ni kĕlab ing dhwajâkilat,
mangigĕl ḍĕngö paḍahi sang watĕk Yadu,
wĕkasan manawwang irikā lwir ambahan*

tumayung tikang lirang i pinggir ing jurang,
mabĕbĕd gaḍung kapangĕlih tininghalan,
apuji n pĕtung yaya pinaṇḍi ring halas,
kadi tan wruhĕn rahayu kabwatan raras*

mangunĕng wungū ta n alayū nya kāsihan,
hanamun kabehnya paḍa tan hanâsĕkar,
i karinya ngūni n inatīta ning langö,
karaṇanya hewa mari tâsuhun sĕkar*

<Jagatpramudita>:40.
– ⏑ ⏑| – ⏑ –| ⏑ ⏑ ⏑| – ⏑ –| ⏑ ⏑ ⏑| ⏓

ry Uttarakośalêki kahawan tĕkap Yadukula,
ramya nikâpitowi saha bhāwabhoga sulabhā,
wwang nika darśanīya paḍa sahya suśrama katon,
ramya sabhā pĕkĕnya malĕbā lĕbuhnya matĕpas*

mwang ri sawahnya ramya mahijo bañunya tan arĕn,
ṭok uni ning taluktak alangö lanâmuhara kūng,
wwang ri warung-warungnya mangidung makangsi kukulan,
ring talunanya tang kidang anĕmpu-nĕmpuhi tahĕn*

kubwan ikâjawā hana jagung mahā n sinalisir,
kaṇḍuyuhan pacarnya sulasihnya mĕmbang anĕḍĕng,
tyung wakatalnya len karawilanya mawwah asigar,
lwirnya maweh sukhânginaki citta sang Yadu kabeh*

lwah Sarayū kapanggih adalĕm bañunya mahĕning,
sampun inĕntasan ya parituṣṭa tang bala kabeh,
yapwan anekawiṣṭi nika hetu ning wwang awĕdi,
lwir manah ing durātma kahananya mogha n ahiheng*

jro ni latĕknya lāgi paran ing warak yan aguyang,
ganggĕng ikā n katūt ri suku ning kĕbo wana maköm,
langling ikā hanê sihung ikang warāha makipū,
mwang kalamĕñja guṇḍa karawit rikang rwi lĕmahĕn*

tañ caritan kulĕm ya makulêng hawan sira huwus,
doh ni paran kunang pira-pira ng purī ya kahawan,
tan wuwusĕn tikang gunung alas tĕgal-tĕgal agal,
ramya nikang hĕnū tan ucapĕn sakambah alangö*

ring wĕkasan katon ta pucak ing Himālayagiri,
kaywan ikâhawūk ry alas-alasnya de nikang ĕbun,
ngkāna ta sang watĕk Yadu mangañjalî sĕkar urā,
kapwa ri jöng bhaṭāra Puruṣottamâtwang ararĕm*

pārśwa nikang Himādri hana ta lwah ūtagahana,
kokta ngaranya yônggwan ira Keśawân sĕḍĕng aköm,
śuddha pawitra tūs ning acala pwa nirmala atīs,
tūban ikā lĕngöng tumĕḍun ing parang parung arong*

prāpta ta sang watĕk Yadu rikang Himālayagiri,
ramya marārya-rāryan irikang śilā kumalasa,
harṣa tuminghal ing sĕkar aneka tan palĕwasan,
garjita yan sinungsung ing angin mawor hrĕbuk arūm*

sampun ira n marāryan arahup ta ya n laku muwah,
śīghra sirângalor i suku ning Himālayagiri,
mangkin awās pradeśa nikanang musuh tĕkap ira,
tulya payodharêka pakatiṇḍu-tiṇḍu kakare*

durga nikang musuh ya katĕkan tĕkap Yadubala,
sakṣaṇa tan pahīngan i sukĕt wukirnya maruhur,
pringga nikang jurang pinakalālanā nikang alas,
nista nikā n wiśīrṇa yan inambah ing kuda liman*

durbala tang pradeśa kahawan tĕkapYadukula,
parwata manglunang hadĕg ikang kayunya mananā,
lwahnya jurangnya sampun aratā lawan tĕgal arok,
asru tikang lĕbū mĕtu tinūb nikang haliwawar*

pinggir ikang samudra hana parwatâruhur agöng,
kīrṇa tikāng aśoka surabhîriyânĕḍĕng atöb,
heman i sinwam ing kayu hibĕk lĕbū tan inalap,
de nira sang watĕk Yadukulâpan aprĕgi sira*

ring tadanantara krama ḍatĕng ta sang Yadu kabeh,
wanwa nikang musuh paḍa wurung ya sing sakatĕmu,
nyāpan ikânghilī wwang ika nāgatêng Yadukula,
drĕwya katinggal ing lĕbuh aneka tan kahuninga*

kāla nirang watĕk Yadu ḍatĕng hyang arka makucĕm,
meh tumibā pitu pwa mabhawah ta sang Yadu kabeh,
yatna sirângĕmit sabala tan wineh mapasaha,
bañcana ning musuh ya tinahā mamor angimura*

thāni katinggal adbhuta halĕpnya towi n alangö,
mwang parimaṇḍalanya pira yojananya ta kunang,
yêka pakuwwa-kuwwan ira sang watĕk Yadu kabeh,
lwir siluman kaḍatwan ikahĕn gatinya wĕkasan*

wrĕtta nirang watĕk Yadu ḍatĕng prakāśa karĕngö,
strī rikanang kuṭêka paḍa mangrĕngö kakĕtĕran,
pāh prihatin ri tan hana nikang sĕnĕngnya manukū,
sambat ikânangis lawan anaknya māsih-asihan*

āh anak i nghulun ndi ta parāna ning masusupan,
towi bapanta tan hana mapôlahangkwa tanaku,
henaka ta nghulun pĕjaha sangka ring kahañanga,
nghing śawa ni nghulun tĕmun ikang bapanta n umulih*

mwang paricārikā hana sukhanya duhkha sawaneh,
kahyun ikang waneh tawanĕn ing prawīra lalita,
kelik ikang waneh dadaha ning bratâywa mahala,
meman awaknya lingnya nguniweh yadin kahamiṣa*

anggĕh ikang balâkĕmit i rājya sang Kṣitisuta,
kepwan atanggu-tangguh anatā walang-walang adoh,
len ikanang mamet kira-kirâpupul-pupul ahöm,
tan wruh i dāya ning lumawana ng watĕk Yadu ḍatĕng*

sang nrĕpaputrikā sira ta mangrĕngö Yadu ḍatĕng,
tuṣṭa manah nira n milu sang ārya Sāmba marike,
tan huningan ri pawrĕg ikanang wwang ing kuṭa kabeh,
nghing ta Tilottamā pinakarowang ing maguṇita*

hetu nira n pakona lulut ing priyā nira tĕmĕn,
Puṣpawatī ngaranya yatikênutus jarumana,
wruh sawuwus prahāsana pĕnĕd ring ambĕk aradin,
apsaraputrikā gati ni sanghulun surawadhū*

tanmaya nânilib wwang asĕlur tĕlas layat adoh,
ring gaganêkihĕn hawan ikā ndatan kasuwayan,
sang nrĕpaputra Sāmba kadunung katanduk alaris,
śīghra tĕkêng lĕmah tĕka manĕmbah ing nrĕpasuta*

Tiḍak ḍikĕtahui
<Wikrĕti>:41.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓

nihan ta bapa hetu ni nghulun anĕmbah inutus anĕkākĕna ng karas,
muwah dulur ikā n sĕrĕh suwalĕn ing sĕpah iki pawĕkas nirê nghulun,
kunang pwa laki bhāgya yan hana manahta katĕhĕra hinundang i nghulun,
manis ni pamatanta yôlih-ulihanta marasana narendraputrikā*

tuwin rari wiyoga ngūni papasahta laki sira turung kĕnêng turū,
lanêki linipur-lipur lara nirânukĕl unĕng i tuhanku kāsihan,
nghulun lagi kinon irâtilika ring pura ri kawĕkasanta de nira,
mapang rĕngĕ-rĕngön katon sira harĕp ri ḍatĕnga nira rakryan anglawad*

tibā ng lalung anguṇḍĕng epu ri manah nira ri kita maminta suṇḍangĕn,
mĕhāh sira ri pangkwan i nghulun aleśya huyang ika sirângligā tĕngah,
kĕnĕp sira samangkana n midĕm anikwan asĕmu tikĕl ing halis nira,
tinanghi tinañan ring ipyan awarah sira tĕka ling irângayuh tĕngah*

kunang tuhan apadgatêki hatur i nghulun i kita ri ngūni kāraṇa,
karĕngwan ira sang watĕk Yadu tĕkânĕkani karaṇa ning wrĕg ing pura,
narendraduhitâpa gantyan ira denta bapa patañan i nghulun tuhan,
katon bhaya nira n yadin katĕkana ng pura gĕsĕnga punah katunwana*

tuhanku kita māsihângalapa sang nrĕpawaraduhitā sakeng kuwu,
ndatan suwayananta sugyan ikanang suraripuwanitâmawêng adoh,
yadin prihawakā tĕkā nira ri māsku bapa nihan ikang kasangśaya,
panĕnggaha nikang tuminghal ahangan ri sira tan ulah ing suputrikā*

narendrasuta Sāmba śīghra sumahur mangucap i jaruman suputrikā,
nihan ling ira tan kasangśayakĕnanta kaka ḍatĕnga ta nghulun siwil,
tuhan rasika haywa kepwan ing ulah pahayun iki hayunya rakṣanĕn,
nihan pakirimangkw i harṣa parirakṣaṇa panguwat ikang sĕpah sarik*

kunĕng rasa nikang wuwusnya hana ring karas angĕtĕrakĕn twas i nghulun,
aminta pĕjahêng purī ri sĕḍĕngangkwa kasuwayana tan pangambila,
kunang pwa ya warah sirêki juga tan wurunga rasika dengku mālapa,
sĕkar pinakadon ikang bhramara yan pangahasa salagêng labuh kapat*

wuwus nrĕpatiputra mangkana mulih tikang utusan atītan ing hĕnū,
ḍatĕng ta ya ri sang sĕḍĕng prihati kepwan i manaha narendraputrikā,
wawang tika Tilottamâgĕrĕmĕ harṣa mulat i panuwal nrĕpātmaja,
narendraduhitângĕsah makĕcap angrasani wacana munggu ring karas*

tĕlas pwa sumurup bhaṭāra rawi śīghra kulĕm ika rikang samangkana,
ikang gagana manda wintang ika mangkin awuwuh awuwur tininghalan,
wulan wahu tumanggal arja sawulat liring ing ahayu rājasângdyahi,
kalī nika sawang turah ni kasay ing titir inarĕkan ing pasanggaman* 

samangkana ta sang watĕk Yadubalâmwang apuy i surup ing niśākara,
minging kukus ikang kapur kapulagâgaru balĕman ikang damar śilā,
wijah tang amasang suluh latu-latunya makapuratuk ujwalâkilat,
kadi pwa gaganânurun tĕka ni wintang ika kuwu nikā katinghalan*

tĕlas pwa rahinâwa mangkat ika sang Yadu haliwati durga ning musuh,
katon ta halĕp ing kuṭâparitahâracana lawan umah paḍâruhur,
gunung maṇimayêka gopura nikênukir arĕcĕp amānuṣâhalĕp,
ikang lalayan adbhutêkanang anak ning acala Himawān inadwakĕn*

tamanya mahalĕp tahĕnya manĕḍĕng kusuma nika sugandha kānginan,
ikāng agaru dewadāru matatā lawan asana rinambatan gaḍung,
wungū surabhi nāgapuṣpa saha tañjung araras agĕlar tibêng lĕmah,
śridanta kamuning rurū sĕkar ikā kadi riris araras tibêng śilā*

tĕka pwa Yaduwīra ring pura humung bala nira kadi guntur adbhuta,
parĕng gumuruh ing tĕgal pracalita ng giriwana kumupak tikang watu,
gajahnya humilī kudanya kumucup ratha nika gumulung ndatan pĕgat,
nyamânaputanê purī lĕbura denya kaḍĕḍĕtana kombakan hawū*

<Jaloddhatagati>:42.
⏑ – ⏑| ⏑ ⏑ –| ⏑ – ⏑| ⏑ ⏑ ⏓

sĕḍĕng mawurahan tikang Yadubala,
ikāng asurasanggha kapwa matihang,
mijil saka rikang kuṭâgarawalan,
malĕs masurak atri ghūrṇitatara*

gajāśwaratha kīrṇa kapwa masusun,
padāti balarakṣakanya tan adoh,
dhwajanya humabĕt pĕtĕng linihatan,
larap ni kawacanya tulya damara*

huwusnya magĕlar katon kadi tasik,
rathanya ya karangnya len gajapati,
ya kombakan ikang bala ryak asiga,
kudanya ya ta lumba-lumba sahuran*

samantara tumandang atri gumuruh,
arampak anĕke rikang Yadubala,
silih-prang anĕsĕb tibā silih-arug,
amöki ya pinökan alwang agĕlar*

ikang makuda kapwa yâkuda-kudan,
muwah tang aliman lawanya haliman,
ikāng aratha têkahĕn paḍa ratha,
mabĕntur apagut paḍâlwang ananā*

prayatna ng apanah ya tan papĕgatan,
tĕkânghudani sañjatêng Yadukula,
suraknya gumuruh gumĕntĕr anguhuh,
mapang kadi panambĕr ing gĕlap ahöm*

sĕḍĕngnya kahalā ng watĕk Yadukula,
masö ta sira Satyakâmarĕpĕki,
lawan ta sira Sāmba Śāraṇa waneh,
parĕng mamanahi ng śarāstra niśita*

malĕs Yadubalânggyat asrang amanah,
tĕkâmrang anuduk hanânggalah anūt,
paḍâtiśaya śūra molih amati,
śinūla winuk ardha tan hana kĕna*

angel sahana ning prawīra malaga,
jĕmur winulatan matĕmpuh i tĕngah,
makakrĕpuk ikā papanya karĕngö,
sĕḍĕngnya kasĕlĕksĕk ardha tan awās*

ikang ghaṭika saprahāra kapahūng,
ikāng asurasanggha śīrṇa kahala,
cinakra nira Sāmba Satyaka masö,
linūdan ira Śāraṇêng śarawara*

rĕbah dhwaja nikang musuh kasulayah,
tanora humawör pamūk Yadukula,
kawös giri-girin paḍâmrih alayū,
hinundang atawan-tawan tika tinūt*

hanan ng asurawīra śakti matahĕn,
sangang puluh ikâpulih pisan amūk,
dudū bala sahāya rowang ikahĕn,
turangga ratha sewu len gajapati*

tumandang amupuh tĕkânghala-hala,
hanâmugari ring śilā śata saka,
tahĕn pinakasañjatanya sawaneh,
kadi pwa ya gunung rĕbah winulatan*

watĕk Yadubalâwrĕg atry alulunan,
katangkis alayū musir nrĕpasuta,
matimbun agĕlar śawanya kawĕnang,
hanêka masakit ndatan mapulihan*

sirang nrĕpatiputra Sāmba mangadĕg,
lawan ta sira Satyakâpulih amūk,
sang Ulmuka marĕk lawan bala nira,
parĕng Niśatha Śāraṇêka tumitih*

masö sira kabeh marampak apupul,
paḍâmanahakĕn śarāstra niśita,
hanâmanah añakra dānawaripu,
sasañjata nirêka nora wiphala*

milu ng kuda liman masö sahasika,
surakṣaka nikā prakīrṇa ya pĕnuh,
gulung ni ratha ning prawīra mangusi,
ndatan paligaran matumpĕkan amūk*

samangkana tikang musuh ywa kawaluy,
pĕjah saka satus pisan magulingan,
dudū ng kuda liman matîwu kawĕnang,
matiṇḍih irikang tĕgal pabharatan*

ikāng asuradaityasāra kawĕnang,
pirang puluh ikang huwus kapugutan,
haneng awang-awang cinakra pinanah,
tibā kabĕrĕbĕg śawanya magĕlar*

tanora mapulih layū tĕlas angel,
tuwin kawĕkasan pangāyaya waneh,
aneka ya pĕjah ri wāhana nikā,
awak nika kanin ya mogha masakit*

<Mrĕtatodaka>:43.
– – –| ⏑ ⏑ –| ⏑ ⏑ ⏑| ⏑ ⏓

wwantĕn daitya Murâpatih atuha,
yekâsĕnghit i sang nrĕpatanaya,
raṇḍêkā n tanayanya mapuliha,
atyanta prakaṭanya katatakut*

mattâgöng pwa gajanya kadi gunung,
mwang rĕngganya suwarṇa maṇimaya,
śabdanyângrĕgung ing gagana pĕnuh,
anggyat ring Yaduyodha sĕḍĕng amūk*

mangsö sang Mura gutgutĕn abutĕng,
mwang putranya kabehnya sama rĕbah,
wadwanyâtiśayêng kagiri-giri,
sewu kwehnya wiśeṣa paḍa wani*

kontā tomara śūla nika lĕpas,
len tang sañjata tulya hudan apuy,
wadwā sang Yadu durbala kakĕnan,
māty âbāp pinupuh ya pinanasan*

kondur kolahala ng Yadubala sök,
śīrṇâsing kari māti  kinurubut,
hetunya n malayū layat aluyuk,
dening daitya sakeng gagana magöng*

mangkin tang Muraputra sahasikā,
mungsir sang Niśaṭhā Mura saparĕng,
munggwing hematalâsurak anguhuh,
śūlanyâkas agöng paḍa lumĕpas*

yeka n yatna sirang Niśaṭha pulih,
hrū tīkṣṇāgra murub linĕpasakĕn,
lāwan hrū nirang Ulmuka kumukus,
dhwasta ng śūla tikĕl kĕna tinuju*

krodhêkang Muraputra ri Niśaṭha,
kapwânambuti pāśa nika masö,
yeka n sep tinugĕl tali nikahĕn,
kānin kapwa gulūnya kĕna panah*

wwang sānaknya waneh sĕḍĕng apulih,
dhīrâsĕnghit i sang Niśaṭha kabeh,
makrak sāhasa kapwa mawa tĕwĕk,
pakṣanyôliha Karṣanatanaya*

ambĕknyâpranga mogha rinuhunan,
bāhunyê tĕngĕnan pĕgat apasah,
anyāt daitya tugĕl ri wĕtĕng ikā,
dening hrū nirang Ulmuka tan arĕn*

hĕntîkang hana ring kṣiti pinanah,
de sang Satyaka Sāmba sira n amūk,
wadwā ning Mura śīrṇa mati matap,
syuh mwang wāhana ring raṇa magĕlar*

tandang ning Mura ring nrĕpatanaya,
göng krodhanya mĕlĕg ri liman ikā,
ambĕknyôliha sang nrĕpatisuta,
pāśāstranya ya tâkilat awilĕt*

pangher kong rĕbi lingnya wahu mayat,
sep tĕnggĕknya cinakra kapisanan,
mātangganya punah ya kinurubut,
pat pādanya pĕgat kĕna pinanah*

māti pwa ng Mura māwrĕg asasaran,
ngkā tang daityabalâwĕdi malayū,
māwrī tang hana ring gaganatala,
lunghâmet parananya lĕngit adoh*

kālanyâlah ikāng asura murud,
pangher lingnya nĕhĕr milu malayū,
ngkā hrūnyêka tibā tan inulatan,
akweh daitya jurunya mati kĕna*

kondur mūr angusir kuṭa ya tinūt,
len ngĕs-ngösĕn amet lĕkas apulih,
ndātan sāra kĕnêng panah akĕdal,
lunghârĕs ya kabeh layat alayū*

awrĕg tang sakuṭâwurahan awū,
towin ng ānala yênapuy umurub,
muntab kadbhuta tulya gunung apuy,
lumrā ng dhūma sawang tahĕn angadĕg*

sampun śīrṇa tikang kuṭa katunu,
akweh strī kabĕnĕm saha tanaya,
kanyâkweh katawan hana dinudut,
kasyāsih kumĕtĕr tĕhĕr anangis*

yan bwat sang Yadu tan hana manawan,
yāwat strī larangan hinaliwatan,
āpan tulya bibîka hiḍĕp ikā,
göng-göngĕn ri kasādhun ira juga*

āsing drĕwya haneng pura niyata,
mās ratnādi tĕlas larut inalap,
wadwā sang Yaduwīra paḍa sarat,
de ning kwehnya tikang jara-jarahan*

wwantĕn tânĕmu puṇḍutan agirang,
pindĕk wingkir isinya kacang irĕng,
marmanya n rinubung ginuyu-guyu,
yā lingnya n sinurak malĕs anurak*

sang nāthātmaja Sāmba sira ḍatĕng,
mwang wadwā nira sāyudha mangiring,
ring kanyābhawanêki paran ira,
agyā yan mulatê ng nrĕpaduhitā*

prāptêng jro nagarī nrĕpatanaya,
tan wwantĕn sira sang nrĕpaduhitā,
kepwan teka manah nira kumĕtĕr,
de ning sih marikā bara tinahā*

ngkānêng rangkang ĕmās ta paran ira,
unggwan Yajñawatîka lagi-lagi,
mogha pwa n taya sang nrĕpaduhitā,
yângde sangśaya sang nrĕpatanaya*

nāhan ling nira yan panaha-nahā,
yan mātyêki sirêkana kalalah,
nyāma nyêka katĕmwa śawa nira,
ngke ring ratnapalangka rurubana*

yadyastun rasikā wruha ri wuwus,
byaktânungsunga lingku tan asuwe,
mangke tan hana têkihĕn awarah,
hetungkwâpĕga tan wruh ing ulaha*

nāhan ling nira sang nrĕpatanaya,
prāptā Puṣpawatī manuduhakĕn,
ry unggwan Yajñawatī yan asusupan,
sang Sāmbêka sirâgirang umara*

ngkā sang Yajñawatī katĕmu lume,
munggwing pangkwan irang surawanitā,
śokâśā humiḍĕp nrĕpatanaya,
her-herĕn mrĕmakĕn ri lara nira*

śīghrângling tika sang suraduhitā,
harṣânantwa ri sang nrĕpatisuta,
śabdâwor panangisnya ya ta girang,
kagyat Yajñawatī wawang amĕkul*

luh sang Yajñawatī tĕhĕr umilī,
kadyâswāgata ring nrĕpatanaya,
wruh sang Sāmba mamakpak angusapi,
marmâhĕmban i sang nrĕpaduhitā*

sampun Yajñawatī sira hinalap,
akweh ceṭi tumūt milu katawan,
agyā mantuka Sāmba tĕka ri heng,
ndan ri swarga paran suraduhitā*

mantuk sang Yadu śīghra tan akaḍat,
sakweh ning bala tuṣṭa wija-wijah,
ramyâtūt suku ning wukir alangö,
pinggir ning pasir arja linihatan*

kāry âdoh tikanang pura wĕkasan,
tapwan māri kukusnya winulatan,
lwir hyang ning nagarângadĕg angure,
śokâśâkilayū ri Yadukula*

<Widyutkara>:44.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏑ ⏑| ⏓

poryang garyang arang kayunya wilutan pilang anakan arok lawan kutu-kutu,
śuṣkâdoh bañu tūt hawanya karikil gumaway i lĕsu ning watĕk Yadubala,
sang hyang we tumiling sĕḍĕng panas irânghuyangi ring ayunan dinohan ing angin,
mātra ng rĕm humalintang anghĕla-hĕla wruh apuji ring atūt gĕgĕr halibabĕn*

lampah ning gajawāhanârdha makaḍat kangĕlihan iki luhya tan pawĕlĕgan,
de ning bwat nikanang maṇik jarahan ing ripu winawan ikā ri rĕngga nikahĕn,
len tang syandana kabwatan rajata kañcana karaṇa nikā n malon tan asarag,
göng līlā n padulur-dulur hanan apet hawan anusu-nusur mahânasa-nasar*

ambĕk sang para rājaputra hana monĕng i kuwu nira hetu ning parigĕlis,
sotanyâlawas ing paran kapana yan tan angangĕn-angĕn ing priyā mabuhaya,
tapwan sah kadi wimba munggu ri manah nira sang ahayu kāri ring pakasutan,
söng-söng harṣa nirê sang adyah ira tan winawa-wawa nirâhañang sĕḍĕng arūm*

ngkānê saṇḍing ikang gunung ri Magadhêki kahawan atidurga-durga mabhaya,
khyātîng rāt Jarasandha sang prabhu rikā musuh ira naranātha Krĕṣṇa malawas,
hetunya n paḍa yatna sang Yadu kabeh rahina wĕngi lumampah ing tĕgal alas,
yodhā tan hana lālanânginak-inak lumaku parigĕlis tĕhĕr mangalawang*

sampun rātri tĕkā ng pĕtĕngnya sumahab ri sahana nikanang pradeśa kahawan,
āstām tang turagâlapâlara kangelan apituwi kurang turū ya mangalas,
hetunyân ajĕjĕr ta lampah ikanang bala kangĕlihan epu luhya wĕkasan,
manglampw ângadipīra mangrĕrĕba ta ngwang ujar ika paḍângucap makulĕma*

hetunya n pakulĕm paḍêki maturū satĕka-tĕka nikā ndatan pawulatan,
salwā ning palapat hibĕk tĕkap ikang bala nguni-nguni damyan ing sawah asat,
mātangganya lawan kudanya yatikâtri mawurahan agĕnturan ywa karĕngö,
āpan lwir jaladânurun saha riwutnya dinulur i gĕlapnya tan papĕgatan*

Indrabajra lan Upendrabajra 
<Upastitha>:45.
⏓ – ⏑| – – ⏑| ⏑ – ⏑| – ⏓

byatīta māmrĕm Yadu-Wrĕṣṇiwīra,
rikā ta sang śrī Jarasandha kojar,
sakrodha takwêng Yadu-Wrĕṣṇiwīra,
swabhāwa ning duṣṭa kaṭungkabuddhi*

sangkĕp huwus mwang bala duṣṭacitta,
angāhalas pakṣa ngulā hijo ya,
wadwā nikâneka padāti makweh,
wĕḍung pamūk mwang kuḍuwak sikĕpnya*

lukan pwa yan tan mĕjahê musuhnya,
hetunya n otus ri kudanya lunghā,
wawang maluy dūta nikâtiśīghra,
i panghinĕp sang Yadu-Wrĕṣṇiwīra*

ngkā mangkat aśrī Jarasandha maglis,
lawan balanyêka watĕk durātmā,
sampun ḍatĕng lampah ikêng alas göng,
ndātan hanâśabda kabeh śinikṣan*

tan marma sowe Magadheśwara ngkā,
tuṣṭêka yan ton Yaduyodha māmrĕm,
rikā n tumandang tumuluy sakeng doh,
tĕkânggalah len manĕwĕk mamöki*

māwrĕg ta mabyūran ikang watĕk prang,
tîbrāharip yan tinĕwĕk mangantuk,
akweh mangohan tinujah śinūla,
lawan kĕnêng duk wulangun kinonta*

wogan kacuṇḍuk nrĕpaputra Sāmba,
wadwā nirâwrĕg tinĕwök an āwū,
wawang si Dāruky awungū prayatna,
manganggal-anggal makuyap matanya*

wawang mangambil ri kudanya śīghra,
adan pasang yâgul-agul prayatna,
pinrang pwa yan durbala lingnya kagyat,
lumumpat amrih sumusup mareng rwi*

rikā pwa sang Sāmba wawang matanghi,
tĕhĕr sirâgyânusupêng alas göng,
yekâpasang syandana sampun enggal,
śīghra n panunggang saha nāthaputrī*

dewī sirârĕs kumĕtĕg tikang twas,
tan sah mĕkul sang nrĕpaputra Sāmba,
tĕhĕr sumungkĕm sira pūh kawĕswös,
gupe kalĕswan humĕnĕng sināntwa*

sang Sāmba kepwan pinĕkul sudewī,
tĕhĕr sirâgĕgwan apus ning aśwa,
kewran sirê tan hana ning wwang amrĕg,
na hetu ning tan kawĕnang mayodha*

tandang nikā sang Jarasandha śīghra,
manunggang ing sāmaja tan tahĕn twas,
wadwā nirâkweh ya mangambuli ngkā,
mangduk ta yêng tomara len triśūla*

samangkanêkā nrĕpaputra Sāmba,
tañ jrih winūk de Magadheśwarânūt,
sakrodha tekâwak ira n kĕnêng hrū,
atyanta ring lāghawa suśramêng prang*

sangka gĕlisnyêka dumuk lipungnya,
lāwan panahnyâtiśayâdrĕs akweh,
kĕnêka hastā nrĕpaputra denya,
prāyanya molih ta mangambuli ngkā*

sampun kanin hasta narendraputra,
alwang tikâmbĕk nira sangśayârĕs,
hetunya yânggĕgwani hasta śīghra,
muñcar tikang rāh sumirat ri dewī*

glāna pwa sang Sāmba kanin kĕnêng hrū,
samangkanêkang kuda yan palaywan,
ri tan wĕnang sang nrĕpaputra manghrĕt,
ya kāraṇanya n saparanya lunghā*

prāptêrikang Uttarakola sampun,
manūt hawan hetu nikā n matanduk,
eñjing pwa mūlanya tĕkêng tĕngah ngwe,
nĕhĕr tan orêki mameta pāda*

ikang rathâtyanta lakunya mādrĕs,
ikeng alas durga malungka-lungka,
ngkā ta n katĕnghān kahiring ya kaṇḍĕg,
tunggal cucul cakra nika n kasingsal*

ndan sang narendrātmaja tībra mūrcha,
tibā lawan sang naranāthaputrī,
ngkānêng hawan durga panas lĕbūnya,
umrĕm paḍânglih sira kāsihan ta*

dewī kamantyan mabangun wimūrcha,
musap narendrātmaja śokacitta,
hanan pamakpak manangis masambat,
kakâku tolih ngwang ujar sudewī*

<Udgatawisama>:46.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓
– ⏑ ⏑| ⏑ ⏑ ⏑| ⏑ – ⏑| ⏑ ⏓
⏑ ⏑ –| ⏑ – ⏑| ⏑ ⏑ –| ⏑ – ⏑| ⏓

ri pasambat-sambat ira sang narawaraduhitâswarâpĕyĕh,
āh kaka lihat iy arinta tuhan,
kasihan nghulun kawĕkasêng alas bhaya*

kaka t-anglilir t-usapi luhku pahayu gĕlung i nghulun lukar,
ḍū humĕnĕng iki kitâmrĕm alök,
t-angucap tuhanku sahuri pwa ta nghulun*

ndi culuhta ngūni n angisapwakĕn angarĕki yan paweh sĕpah,
sihta namu-namu pinetku hilang,
tali harṣa śīrṇa pinĕgat ni kūng lara*

ri hanangku ngūni karaṇanta kawĕnang inusir nikang musuh,
āh nihan aku kaka marma rĕsun,
ya hinūr ta mātya sapadi nghulun kĕna*

hilang ambĕk i nghulun anon hilang i kĕtĕ-kĕtĕgta ring jaja,
swāmi t-awungu t-abangun ta tuhan,
diwasa ng matâmrĕm akĕkĕs-kĕkĕs manis*

pawajanta ngūni ya rumājasani mangalap ambĕk i nghulun,
wruh tiki pamuji pijĕrkw anangis,
sariris ri lambay i manĕhta kārikā*

ndi manis-manis ni wacananta n anuculi ri sandhi ning tapih,
duhkha puhara ni sukhanta mangel,
guyu ni nghulun karika yâbalik tangis*

pinalar-palar ku tulusâsiha kita ri gatingku kāsihan,
āh wiphala ni pasungangkwa hurip,
t-angusir tuwuhta rinawas nikang widhi*

bapa reṇa ni nghulun ikāna lalu lalis ira n pangāryakĕn,
mangkana ta kita muwah tan asih,
yang atinggal i nghulun ikêng wanāntara*

ndi nikang pradeśa kahananta wana gahana wiṣṭi tan sipi,
tan hana kula kadang anglawada,
mulatê larangku kalawan kita priya*

ndya tang enakânghing aku milwa pĕjaha ri pĕjahta tan waneh,
herĕn aku tuhan anūta hĕnū,
kaka tuntunĕn ngwang irikang wwat enggungan*

<Wangśastha>:47.
⏑ – ⏑| – – ⏑| ⏑ – ⏑| – ⏑ ⏓

nihan tikang śwāna wanâharĕp śawa,
hane samīpanta mulat hanânghalup,
humerakĕn patya ni tanghuluñ juga,
matangnya tān intar aweh larê nghulun* 

tuwin kulĕm hyang rawi manda yan kĕñar,
mirah nirâwarṇa kaninta yan tinon,
umangkin alwang sumurup samangkana,
pĕtĕng tikang rāt kadi buddhi ni nghulun*

ahāh kamu ng hyang daśalokapālaka,
kĕmit nghulun haywa sabhāra wismrĕti,
tĕhĕr tulung sang nrĕpaputra kāsihan,
palar-palar ngwang malĕsêng pangarcana*

kita hyang ing lwah t-anganugrahê nghulun,
prasiddha reṇangku kitâsihê nghulun,
warāmrĕtêki n palakungku tan waneh,
apan panambā ri sirang nrĕpātmaja*

bhaṭāra sang hyang nikanang wanāntara,
lawan watĕk hyang sahanêng jagat kabeh,
asih ta ri ngwang sĕnĕng i nghulun tulung,
hurip gĕlis kapwa ya pinta ni nghulun*

nihan ta sambat nrĕpaputrikânangis,
tatan wruh ing de kapĕgan lanâmĕhah,
mĕlĕs tikâbang mĕlĕk ing matâmirah,
sawang turah ning hawu-haww aweh raras*

ikāng alas milw atahĕn-tahĕn lara,
wuluh riyā tan pahatī lanângĕsah,
mingĕl pucangnya n wahu warṇa kemĕngan,
wase nikā nitya tangisnya tan pĕgat*

ri kāla sang Yajñawatī wimūrchita,
hanêki wikw âmawa toya ring ghaṭa,
sakeng patīrthan mangaran Tapowana,
mulat ri sang Sāmba rujit kĕnêng panah*

tĕñuh tikā citta nira mpu kāsihan,
wawang manāntwê naranāthaputrikā,
paran kitêndungku kapanggih ing bhaya,
lawan sĕnĕng meh pĕjahâsakit kanin*

narendraputrī sumahur sirâdara,
bapa mpu singgih taña sang yatî nghulun,
sĕḍĕng wiwal tan pamisinggih ing bapa,
ya hetu ning mūr ahañang mareng wukir*

amet nggwan angdoh mara tan kinawruhan,
asing ḍusun śūnya tĕlas kalanglangan,
sawet ning göng ning sih akālihan lulut,
nghulun lawan swāmi manunggal ing hurip*

kunang ta ya n mogha kawighnan ing hawan,
anĕmwakĕñ cora lumampah ing kulĕm,
ikang maling sāhasikângduk anggalah,
sĕnĕng ranak hyang kaki wāni manglawan*

nghulun manumpĕt manusup mareng sukĕt,
nimitta ning tan kĕna de nikang maling,
kĕna pwa ta swāmi ranak mahāyati,
ya hetu ning duṣṭa mulih paḍâdulur*

mijil ranak hyang kaki sangka ring sukĕt,
rikā n kapanggih priya ni nghulun pĕjah,
tibā ni luh ni nghulun angdyusi ng sĕnĕng,
ya hetu ning somya kĕcap matângdĕlö*

nahan ta liśya nrĕpaputrikâwarah,
maharṣy amakpak sira mangrĕngö wuwus,
uḍūh katuhwan kawĕlas-harĕp dahat,
kitêbu lāwan priya mangrĕsî hati*

na śabda sang paṇḍita mār manah nira,
tĕhĕr sirângdyus ri sirang nrĕpātmaja,
saha prayogâmrĕta jīwarakṣaṇa,
nĕhĕr minantran sthiti de mahāyati*

tĕlas narendrātmaja dinyus anglilir,
aminta toyâpan asat gulū nira,
wineh i ron ing tĕmu de suputrikā,
umangkin enak wĕkasan manah nira*

<Wiśwalalita>:48.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓

nrĕpaduhitâgirang sira ri panglilir nrĕpasuta,
mangupaśamê maharṣi pukulun tasön kasihana,
yaśana ranak mahāyati n awāndhawêrikang alas,
kasihana rakṣanĕn tulusa de mahāmuni masih*

wuwus ira sang narendraduhitā ri sang yatiwara,
ya ta karĕngö tĕkap nrĕpatiputra mār mrat awĕlas,
karaṇa narendraputra matahĕn larâmarupuhi,
aharĕp amarsukhânginakanê manah sang ahayu*

ri tĕlas irâbangun mulat anāntwa ring rĕṣiwara,
kadi sinĕkar tikang hati tumon ri sang yatiwara,
warakaraṇa swadharma nira ri nghulun kasih-arĕp,
tuhu-tuhu dewatātmaka maharṣi siddhi winuwus*

tumulusa tan kapālanga ta sih ni sang muniwara,
ring agati kāsihan wawa ring aśrama hyang atuha,
yatiwara sanmatan tika n umungsirê pada nira,
anaḍaha sewa rānak amalar warāmrĕta nira*

nihan ika śabda sang nrĕpasutê mahāmuni sira,
sahur ira sang maharṣi tija bhāgya yan kita mara,
ujar ira mangkana krama madĕg ta sang nrĕpasuta,
lumaku mangiñcut-iñcut anasar kadi wwang awĕrö*

nrĕpasuta mār gupêki n umĕhah ywa mĕnggah angĕlih,
hanan angadĕg kangelan irikā n tinuntun inamör,
nrĕpaduhitā manundang anĕhĕr mamakpak anangis,
pira kari sāra ning sĕmi panumbakêng kayu sare*

pira ta kunang suwenya ri hawan ta meh sira tibā,
i harĕp ikang Tapowana marāryan ing watu magöng,
humĕnĕb-ĕnĕb kangelan ira yeka rah nira mijil,
wĕkasan udhāni mangkata muwah mangingkin atĕkĕn*

tĕka ta sirê dalĕm ri patapan maharṣi wĕkasan,
ri huwus ira ñ jinampyan aturū sinanghulun atis,
manah ira śuddha yan pamiṣayê Prajāpati tĕpĕt,
purih ira sang mahāpuruṣa tan barâmrĕta turū*

hali-hali sang narendraduhitā ri sang nrĕpasuta,
inusap-usap nirêki mukha sang priyângḍik awĕnĕs,
bari-bari sangśayê pĕjaha sang narendratanaya,
karaṇa nira n patanghi manĕhĕr sirângrahinakĕn*

<Mrĕdukomala>:49.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

tangheh yañ caritan lawas nira pirang kulĕm sira huwus,
tambâsing tamatan hanâmarasi roga sang katanĕhan,
rūm sang Yajñawatī jugânginaki citta sang nrĕpasuta,
tambiryan hangĕt ing payodhara hangöt-angöt nira n atis*

eñjing sang nrĕpaputra yar warahakĕn tang ipyan ahayu,
ngkānê Yajñawatī huwus nira maśoca ling nira nihan,
rakryan rakwa tinonku mabrata mawastra pinghay amawar,
ngwang rakwêki hane samīpa niy aringku tansah aparĕk*

ndā ngkānê pasabhān pwa yajña nira sang watĕk rĕṣi kabeh,
sang hyang bahni murub ywa rakwa sira tan padhūma mangadĕg,
sangkeng agni mijil bhaṭāra puruṣottamâwak angadĕg,
sākṣāt dewa caturbhujâparimitêng salakṣaṇa sira*

ātmā rakwa paweh nirênĕnah irê jajangkw i wĕkasan,
pangher ngke ri si Sāmba ling nira ri sang winehakĕn ira,
antarlīna sirêng kamantyan aku kāna de nira sukha,
byaktanyâku waras hiḍĕpku ya matangnya haywa kalaran*

nāntĕn prāwala ni nghulun rari lawan kitêkana hĕlĕm,
ngkānêng Dwārawatī mahotsawa yateki dengku gawayĕn,
mwang pūjā ri bhaṭāra Keśawa wiṣeṣa mukhya gĕlarĕn,
caṇḍî śāla ta dengku sang nrĕpati Krĕṣṇa Rāmawijaya*

nāhan ling nira sang narendratanayê narendraduhitā,
dewī Yajñawatī praharṣa nira tulya Kārtika ḍatĕng,
śokê twas nira wāhu māri siniram nikang sukha magöng,
sangkeng tuṣṭa marambĕhan wĕtu ni luh nirêka ri mata*

ndā tapwan masuwe sirâmarahakĕn sulakṣaṇa nira,
yekā n prāpta maharṣi manghaturakĕn śiwāmbha ri sira,
mwang tambā nira toya wāhu pinutĕr sahâkar ikahĕn,
wwantĕn tâlwang ikang larê nrĕpasutâwuwuh waras ira*

hrĕt ning lakṣaṇa len samāhita maharṣy asanggĕm anulung,
hetunyân amigas-migas ta sira sang narendratanaya,
lunghā ng kāla sangang kulĕm sira haneng Tapowana huwus,
santoṣânacar antuk ing tapa-tapânasi mwang acukil*

wadwā sang nrĕpaputra Sāmba tadanantara krama ḍatĕng,
lāwan têka si Dāruki Prawala len ta rāki Sahaja,
harṣâwwat panangis nikang bala tuhanku lingnya magirang,
luhnyâdrĕs humilī ya rakwa pamasĕhnya jöng nrĕpasuta*

mojar sang nrĕpaputra he kaka pu Dāruki ndak ataña,
ndîka sang Niśathâhurip kari sang Ulmuka ndi kawĕkas,
mwang sang Satyaka Śāraṇa pwa hamĕngān irêkana kabeh,
mwang hetunta hurip tĕkap nikanang angrĕwĕk warah aku*

nāhan takwan i sang nrĕpātmaja si Dāruki wruh asahur,
sojar sang naranāthaputra bapa śāśwatā sira kabeh,
āpan tan hana śīrṇa sang Niśaṭha Satyakâhayu sira,
mwang sang Śāraṇa len sang Ulmuka tĕkêka wadwa sawaneh*

sambandhanya nihan parĕng sira kapat manek ratha nira,
mangkat sangka rikang paturwan ira sanggatâmapagakĕn,
kapwâñakra ri wadwa pangharĕp ikang musuh sĕḍĕng amūk,
lwir guntur mapagut matampuh i tĕngah tikang gajapati*

panghrūk ning wani len pangohan ikanang sĕḍĕng kakuwungan,
enak tang laga lūd pĕtĕng jĕmur ikang silih-prang arukĕt,
śabda ndîku ya têku yêku karĕngö humung mawurahan,
makweh tang lwang ikang musuh pinĕgatan winūk tinĕngahan*

wadwā sang Magadhendra kāpĕsan alah kabehnya malayū,
kapwâtinggal amet huripnya wĕkasan musîrikang alas,
kepwan sang Magadhādirāja ginĕlis cinakra pinanah,
hetunya n pamĕlĕg limanya n alayū tĕlas kakaninan*

wwantĕn tânak irang narendra Magadhādinātha kawĕnang,
khyātîng rāt mangaran Pratīpa kasikĕp binandhan atĕhĕr,
sampun mangkana sang nrĕpātmaja kapat mare kita bapa,
śokêka prihatin kabeh sira ri tan katonta mahurip*

ngkā n tinghal sira ri nghulun bapa paḍâwĕlas mara sira,
marmâjampyan iri nghulun hana maweh sĕpah sira waneh,
prāptêkang inutus nirânglayata len wĕkasta wĕkasan,
yekā n kapwa mulih matinggal i manĕhta kāri malara*

ndan moghêki hanâwĕlas ri gati ni nghulun kasih-arĕp,
wikw âsih pasĕnötan i nghulun amet hurip masusupan,
tambâkar biṣa rakwa yêki panulung nira n pamarasi,
hetunya n tĕka ta nghulun bapa ri jöngta masyang umulih*

mwang wadwanta hane yawâturah ikang pĕjah wahu ḍatĕng,
t-angkat haywa jĕnĕk ta sang nrĕpasutêng Tapowana bapa,
āpan sang Magadhādhipêngut-ingutĕn kĕnânak ikahĕn,
utsāhê kita rakwa dhīra maharĕp sirâpulihana*

nāhan lingnya si Dārukî sira narendraputra winarah,
mamwīt rakwa narārya Sāmba ri sirang maharṣi wĕkasan,
minta ng pratyadhirakṣaṇêki pinĕkul tĕkap yatiwara,
mwang mrĕtyuñjaya hetu ning jaya rikang raṇānggana hĕlĕm*

mantuk sang nrĕpaputra Sāmba mahawan rathâdrĕs alaris,
tan warṇan sira ring hĕnū pira kunang lawas nira huwus,
prāptêng Dwārawatī mapang kadi hudan hañar tĕka nira,
nāhan hetu nikang manungsung asulung-sulung paḍa mijil*

<Mattamayāra>:50.
– – –| – – ⏑| ⏑ – –| ⏑ ⏑ –| ⏓

sampun prāptêng Dwārawatī sang nrĕpaputra,
enak tâmbĕk sang Yadu-Wrĕṣṇy-Andhakawīra,
sakweh ning panghotsawa sampun ta kabhukti,
astam līlâcangkrama sing ramya linakwan*

ngkā n wwantĕn wrĕttêki hañar wāhu kawrĕtta,
an kālah śrī Druma musir sang Yaduwīra,
lunghā sangkeng Kimpuruṣa mwang sutadāra,
de sang Bhomângintarakĕn sāhasikângdon*

mangkin tuṣṭâmbĕk nira sang śrī nrĕpa Krĕṣṇa,
kapwânungsung tan hana kantun sakaḍatwan,
cuṇḍuk têka śrī Druma ri śrī Basudewa,
tan Śobhânghel strī nira tulyâsĕmu merang*

mār mrāt twas śrī Krĕṣṇa ri sang śrī Drumanātha,
sakweh ning pādyādi tĕlas têka pamūja,
lāwan têkāng āsana yogyâdhikarūpa,
āpan songgwan śrī Druma len sang Basudewa*

mangkā sakweh sang Yadu bhakty ârarĕm atwang,
somyânāntwê śrī Druma maswāgata saśrī,
ambĕk sang śrī Kimpuruṣendrâtisaharṣa,
de ny arpāṇa śrī Harimūrtī sira hetu*

līlā kāri śrī Druma yan tuṣṭa pinūjā,
angkĕn sowe tang panamuy sangkĕp apūrwa,
sampun têkī rājya nirâtyanta halĕpnya,
himpĕr mwang rājyā nira sang śrī Basudewa*

<Indrabajra>:51.
– – ⏑| – – ⏑| ⏑ – ⏑| – ⏓

mandĕl ta sang Kimpuruṣādirāja,
yekā n pahĕmhĕm naranātha Krĕṣṇa,
mukhyê palungguh nrĕpati Drumêkā,
lāwan sirêking Basudewa nātha*

singgih narendrâtuha tūt kramâreh,
sampun tumūt śrī Baladewa nātha,
songgwan lawan śrī naranātha Krĕṣṇa,
rî sor nirêkang Yaduwīra śūra*

ngkêrīka n unggwan para mantri mukhya,
kapwâtatâtūt krama ring palinggih,
āpan wikadrūpa sang Uddhawâdi,
sākṣāt guru sthāna nirêng kawāgmin*

sampun pwa tingkah nira sang narendra,
mojar narendra Druma sādarâlon,
nā ling nira ngke naranātha hopĕn,
gĕnggöng ning amrih mangusir narārya*

mangke nghulun yan mangusī pamitran,
ngke sang narāryânumatêng kadi ngwang,
norâpacārê haji yan minitra,
byaktâsiha nghing phala ning pamitran*

yadyan sukhā sang prabhu yan tuminghal,
mangke nghulun duhkha sakeng swarājya,
norêki don ing mangusir narendra,
enak nghulun mūra mareng wanādri*

tan mitra tang mitra minge sināntwa,
ndātan kadang tang kadang elik angdoh,
wwantĕn pwa len towi yadin tĕkāsih,
yekā n kadang mitra ngaranya satūt*

tuccha ng wwang ahyun walĕs ing winehan,
āpan swabhāwê walĕs ing paweweh,
wruh nīca yan tan winalĕs pawehnya,
caṇḍālakarmâpihutang paweweh*

sangkṣepa sih sang prabhu sādhya ni ngwang,
mangke n parêng Dwārawatī pamet kwan,
kāruṇya sang bhūpati ring daridra,
dharma n paritrāṇa rikêng dadi wwang*

sang Rukma tulyânak ikê gatingku,
de ni nghulun śiṣya tuwin krĕtārtha,
yogyā sahāyêki tĕkap sang ārya,
yadyan paritrāṇa rikênakanya*

sambega sang bhūpati tan pahīngan,
mangke nghulun prāpta rikeng kaḍatwan,
yogyā n tumūsêng pinakānak anwam,
tan len ikī sang Surathâtmatulya*

āpan nghulun mūra mareng Himādri,
wikw êki sampun matikâlpasāra,
anghing tiki n sang Surathêki kārya,
munggwing suku śrī Basudewa nātha*

<Prabodhitā>:52.
⏑ ⏑ –| ⏑ ⏑ –| ⏑ – ⏑| ⏓ 
⏑ ⏑ –| – ⏑ ⏑| – ⏑ –| ⏑ ⏓

nrĕpati Drumanātha ling nira,
sumahur śrī Basudewa sārjawa,
prabhu marma wuwus nareśwara,
rinĕngö ni nghulun anglare hati*

pangusir naranātha ri nghulun,
lĕwu yogya n hiḍĕpĕn ri sang mulat,
lalu teki ri tan katon ikā,
upakārânukhanê nareśwara*

sukha ning wwang inungsir ing kadang,
ri wĕnangnyêkanang ungsirĕn sukha,
upakāra pasūngan ing kadang,
kasihan pwa ng kadang epu tang kadang*

kaparārthan ikang lĕwih tĕmĕn,
ikanang rāt paramārtha yan kaweh,
ya ta hetu nikā n tan ahyuna,
si kahīnan ya jugêka tan paweh*

ika ta nghulun epu de haji,
maharĕp pwâng sukha tan pasādhana,
kasihan tang amitra kāsihan,
nghing ikang sih ni manah sinūngakĕn*

apitowi saśakti tanghulun,
kalawan sang prabhu sewakângaji,
rĕṣi Garga masih pangadhyayan,
nya dhanurweda pasūng nirêrikā*

naranātha lawan nghulun masih,
samaśīla ngwang ikā n anugrahan,
rasa duhkha nĕhĕr kinālihan,
nguniweh kārya pakonta yan tĕkā*

ri mĕnenya n narādhipâlara,
sinukū ning Narakâlah ring raṇa,
lĕwu göng ni kaduhkha ni nghulun,
mamĕlas de haji yan dinohakĕn*

palarĕn wĕnang āśrayā nghulun,
ri sukhā sang naranātha sangkulĕn,
nya ta lingku n ade kita prabhu,
yan umūrângusirêng wanāśrama*

aparan tika tan paneṣṭawa,
ri haji n duhkhawiratya n intara,
priyamitra wineh ta kaśmala,
ndi ta mitranya ya līnganing mulat*

ndah angantya jugêki sang prabhu,
Yaduwīrêka wĕkas nikang lara,
makatoha hurip kita nghulun,
matulung göng i kaduhkha sang prabhu*

Tiḍak ḍikĕtahui
<Triṣṭubh>:53.
⏑ ⏑ ⏑| ⏑ ⏑ ⏑| – ⏑ ⏑| – ⏓

nahan ikana wuwus Basudewa,
sumukhani ri manah Drumanātha,
nihan ujar ira Kimpuruṣendra,
kadi sinĕkar ikang hati tuṣṭa*

narapati Basudewa tĕkāsih,
tuhu-tuhu paramārtha minitra,
saphala pinalar ing wwang atithya,
wĕnang angalapi duhkha sabhāra*

syapa paḍa nira sang prabhu ring rāt,
mapagĕh atĕguh ing guṇa sādhu,
alara ri lara ning wwang amitra,
tumalangakĕn awak naranātha*

nguni-nguni paramārthaparārtha,
pinakaparan ing atpada māsih,
nihan iki gati ni nghulun alpa,
bara tĕka sinapan haji māsih*

sang adhikaparamārthaparārtha,
sukha hurip adawā ya sinādhya,
dadaha nira ri kahyun ikāng rāt,
sira tika naradewa wiśeṣa*

<Ardhasamacatuṣpati>:54.
⏑ ⏑ –| ⏑ ⏑ –| ⏑ – ⏑| – ⏓ 
⏑ ⏑ –| – ⏑ ⏑| – ⏑ –| ⏑ ⏓

nrĕpati pwa wiśeṣa ning parārtha,
magawe tuṣṭa nikāng angāśraya,
nguniweh sukha ning jagat cinitta,
prabhawantêky amangun yaśottama*

iki sanghulun epu ring parāna,
ri panas ning ripu tan tahĕn hati,
pangusirkw iki höb nikung yaśâgöng,
saphalâtis manah i nghulun sukha*

nya kunang lara ni nghulun rikāna,
Yawanendrātmaja duṣṭa sāhasa,
inutus nikanang Mahīja duṣṭa,
sama sānaknya satus dumon nghulun*

subhagêki bapanya ngūni māti,
dinĕlö de Mucukunda tāpasa,
saha bhrĕtya tĕkêng sahāya bhasmi,
nrĕpati Krĕṣṇa sirêka kāraṇa*

pamatĕknya hanak nikang durātmā,
tumuluy pwâniru duṣṭa ning bapa,
tuwi niṣkaraṇêkihĕn galaknya,
awamānêng atuhâtĕhĕr mada*

ndan ikā ri hatinya rakwa nūta,
irikang Bhoma matangnya sāhasa,
kunang āpan akās jugâmbĕk i ngwang,
tuwi tāde pĕjahêng raṇānggana*

ri katinghalan i nghulun mahâkās,
yatikā hetu nikâminang ratu,
saha nunggalakĕn manah samitra,
hanawung tunggal ikā ya ri nghulun*

lwir ikang ratu pat sa-Bhomapakṣa,
si Jarāsandha si Cedi durjana,
mwang Awanggapati prasiddha duṣṭa,
ya si Śatruntapa nīca kaśmala*

yatikā paḍa bhakti ring Mahīja,
sapakon sang Narakêka tan wihang,
inalapnya ta kośa ni nghulun ya,
tĕka ning rājya kapunpunan kabeh*

yatikā prabhu hetu ning mara ngke,
umusir sih prabhu wīrarakṣaka,
karaṇā naranātha Keśawêkā,
umaritrāṇana kārya ni nghulun*

nrĕpa Bahlika Śālya Somadatta,
nrĕpa Rukma n paḍa pakṣa ni nghulun,
ikanang milu ring musuh ya makweh,
tan ikângdeya wikalpa sang prabhu*

nrĕpa Pāṇḍawa Korawêka tan tūt,
Widurôhut ri sirang Yudhiṣṭhira,
tuwi Bhīṣma sirâwarah rikang de,
ri sirang Hastinarāja tar wihang*

nrĕpaputra Dhanañjaya pwa tunggal,
kalawan śrī Harimūrti bhūpati,
niyatêka tumūt ri sang narendra,
tuwi yan mantu tĕkap nareśwara*

ndan ikā pamiśeṣa sang narārya,
nrĕpati Krĕṣṇa lawan Halāyudha,
makanaryama buddhiy Ugrasena,
irikāng sādhya sinādhya ni nghulun*

sira sang Baladewa śīghra mojar,
prabhu tan sangśaya sang nareśwara,
Yaduwīra matoha jīwitanya,
sumarathyākĕna kārya sang prabhu*

sumahur sirang Ugrasena śīghra,
ya kĕnoh śabda narendra tânaya,
apan anghing i dona ning samangke,
umariwrĕtta ri sang mangāśraya*

angucap naranātha Keśawāngsa,
pada yuktîka wuwus nareśwara,
Yaduwīra sang Uddhawâta mahyun,
ri sapājar naranātha tan salah*

Tiḍak ḍikĕtahui
<Krĕti>:55
⏑ ⏑ –| ⏑ – ⏑| ⏑ ⏑ –| ⏑ ⏑ ⏑ | ⏑ ⏑ ⏑| – ⏑ –| ⏑ –

ri tĕlasnya n enak apagĕh pwa pangaku nira sang watĕk Yadu,
nrĕpati Druma pwa sira tuṣṭa manah ira sumöng mare hati,
umulih mareng kuwu nirângangĕn-angĕn i lĕkas nirâpranga,
inusap nirâwak ira manyus akisut atĕhĕr sirânggĕtĕm*

i sĕḍĕng nira n paḍa sukha nrĕpati sahana sang watĕk Yadu,
nguniweh narendra Harimūrti sira tika kagöngan ing sukha,
ri ḍatĕng narendra haji Kimpuruṣapati ri sang watĕk Yadu,
yatikā prakāśakĕna de nira saphala karĕngwa ring musuh*

makaleśya ta ng mahas acangkrama mamarĕkanâng ḍusun-ḍusun,
hana parwatêng Madhura Rewataka ngaran ikā ya lakwana,
inatag tikang Yadu kabeh saha tanaya sadāra sanggĕpan,
tĕka ring mabhaṇḍagina kapwa paḍa milu ghinoṣitan haji*

sukha kañcit ambĕk ira sang tĕlas inarahakĕn paḍâtihang,
pakaronya wastra binĕbĕd-bĕbĕd inapitan ing galah mirah,
hana len rinaṇḍi tinulisnya harĕp ing arĕjâsawang tinon,
tiga warṇa kahyun ika rājasa sinahaja bāng lawan putih*

sakatambay eñjing an umangkata narapati tan kalūbana,
adadak tikang wwang i dalĕm nagara wijah akabwatan manis,
yatikā kapantĕsakĕnêng sarahi-sarahi n āpti yênapi,
mwang ikang masiñjanga katon atulisa ginawe kinasturi*

kahatur wulan kasapuluh sĕḍĕng i lĕngĕng ikā madūm langö,
paḍa tan hanânginak-inak sahana-hana nikang wwang ing puri,
raras ing lumampaha waneh sacinarita nikâmajang wulan,
sama harṣa ramya sawilāśa gati nika saraśmi sasmita*

yatikângucap sama samitra gumuṇita sakahyun ing hati,
rari yadyapin swan ika tĕmpuhakĕna nira sang nareśwara,
apilih ngwang ing kaharĕp i nghulun awĕdi tuminghalêng maru,
nguniwehkw amanggiha kawalwan aku niyata kāwarêng prĕman*

rari yan hanêka sira taṇḍa sungana paranangkwa de haji,
arĕṇah rahadyan i gatinya ta mahuluna denya ri nghulun,
wruh ikâwayuh wruh anĕkāni sukha tĕhĕr aweh anaṇḍanga,
nda nihañ calanya sanu dengkw apingit asĕmu tan basêng kadang*

lĕngĕng ambĕk i ngwang amalar turung agati ri jöng nareśwara,
raras ing sakĕmbanga katon anĕku-nĕku kurĕn mangasyasih,
sahurip saharṣa paḍa ramya silih-asih anunggal ing manah,
witade sadenya n ahila ndan ika warĕg akālihan hulĕs*

<Jagaddhita>:56.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓

om singgih kaka lingta tan sinipi ramya ning angalap ulih nikang wulat,
mogha n karwa kasangnya songa ning angungsira pasisi mahimyan-imyana,
līlângaywa langö nghulun kaka sapālapana puḍak angantya ring karang,
raśminyê hrĕbuk ing sĕkar dadaha ni nghulun anĕngĕra jangga kasturi*

yan botoh juḍi tan rahat ngwang irikâlah ajĕjĕp ing ujar samaṇḍala,
pantĕs yan humalang mujur pwa ya kaliṇḍĕn i basahan ikā kurang wasĕh,
tan paśrīnya maling timah tuwin anĕnggah awak ika bisâwijil pirak,
yan pastrī ndan ulihnya mol amurugul tan awĕdi sinapâmalaywakĕn*

yan wwang thānya bisânggalĕng manahan ing wwang anakĕbi tinunggal ing prĕman,
prāyanyâñ jawuh ing kulĕm kawawa kelu mamabaki tapih barang gĕlis,
agyâtañjĕka ling nikā n pinarihāra n agĕlĕm agawe ndatan bĕsur,
nistanyâbah-abahnya sangkĕp agĕḍĕg ngwang i wuluku nikâwihing-wihing*

yan karmā titi mawrat ambĕk ika denya n akas akalibān iking manah,
solahnyârdha narajwa sahyana pirâku wĕnang amĕṭikâstu siñjanga,
seṣṭi pwêki huwus pamāsan angĕnoh sĕnĕng asugiha mās ikā sanu,
om denya n pangĕsös iring śayana muḍwakĕna jaja nikêng payodhara*

nāhan lingnya tĕhĕr paḍânguwusakĕn hyas ahayu raras ing paḍâraras,
kapwâreh asĕgĕh manis lawan ikang tĕngah angĕlih amādapâlĕmĕs,
endah rūpa niki n tĕlas masĕkar arja ri patah atitah binĕntĕlö,
māmbö rūmnya sumār nimitta nika kumbangĕn alulut i gandha ning pipi*

rakryan hĕmpu nikang karaṇḍan agawe paḍa makĕpĕtan ing tĕngah wĕngi,
pes-pesan satalad-talad pusu-pusuh sinama jamur ikâkisī-kisi,
calwan sobal-ubal katon iwaka ning bĕkĕl inĕnah ikêng pakudwanan,
anghing tang katupang sapanggilingan anghalĕpakĕna taḍah nikêng hawan*

<Mrĕdukomala>:57.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

byātītan tikanang kulĕm rahina ring kamantyan apaḍang,
mangkat sang naranātha makrigan ikang sarājya mangiring,
grit ning syandana ramya tar papĕgatan rikang lĕbuh agöng,
gĕṇḍing pangharĕp ing lumampah alangö swaranya karĕngö*

de ning kweh nira sang watĕk Yadu sĕsök ikang lĕbuh agöng,
lwir guntur kusumânurun ri sĕḍĕng ing basantadiwasa,
abhrā ng wastra putih kuning dadu birū mirah paḍa mĕkar,
akweh ḍampa wulung katon kadi ta kumbanganya kahilī*

sampunya n haliwat pwa lampah ira sangka ring purasabhā,
prāptêng wanwa ḍusun gaganya kahawan samīpa palapat,
len tang tūt gigir ing gĕgĕr hanan angöb i sor ning asana,
harṣâninghali ramya ning rawa marampak ing lurah adoh*

sākṣāt sāgara kĕmbangâlaku-laku prakīrṇa kumusuh,
saryak tang ratha yan sumĕngka tumurun dhwajanya kumĕlab,
kumram lungsir ikang turangga ning alumba-lumba tan arĕn,
lĕnglĕng warṇa karang sĕkar kalimutan tikang liman agöng*

prāptîng Rewatakâlangö wahu sumĕngka ring gĕgĕ-gĕgĕr,
kapwângungsir arāryan ing watu sinongan ing jring anĕḍĕng,
len tang lālana karwa kāsih amipik sĕkar saha sĕmi,
harṣânumpingi leśya ning mamapaki ng priyâñulu-ñuluh*

<Akrĕti>:58.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏑ ⏑| ⏓

ri ḍatĕng narārya Yaduwangśa wija-wijah i ramya ning giriwana,
araras mamukti lĕngĕng ing mahas-ahas awilāśa ring wukir arūm,
hana tângusir grĕhalatâlalĕh amarĕki nimnagâhĕning aho,
wĕkasan sabhā wukir i Rewataka kadi kaḍatwan adbhuta hañar*

ri tĕlasnya mangkana mahotsawa ginaway apūrwa yâparimita,
tumĕkāni kāpti ni manah nira sahana ni sang watĕk Yadu kabeh,
mwang asowangan lĕngĕng amukti saha tanaya dāra tan kasĕlatan,
camarêng gunung saha surak swara nika karĕngö mawangsulan adoh*

paricārikângalas-alas wija-wijah angalap sĕkar sing awangi,
sĕmi ning tahĕn manis ulihnya sinamiran aśokapādapa mirir,
hana len amet kusuma nāgakusuma saha sinwam arja kinitir,
paḍa mawwat antuk ika ring tuhan anginaki citta sang hinaturan*

<Wibhrama>:59.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – –| ⏑ ⏓

tadanantara krama ḍatĕng sang Arjuna lawan Subhadrângĕnĕs,
tumuluy cumuntĕn i narendra Krĕṣṇa Baladewa harṣâgirang,
irikā narārya Basudewa garjita huwus kawarṣan sukha,
kasarambahan tĕka ri sang watĕk Yadu kabeh kawāhan sukha*

awuwuh karamyan ikanang mahotsawa makin halĕpnyâsalin,
ri tĕlasnya rātri ya ḍatĕng hyang arka sumurup sĕnö tan kĕñar,
tuhu tang langit kadi rinantagârja jaladanya mabrâsinang,
pamatĕs ni teja ni kilat nikânipati ring matângde lĕyĕp*

awiwākṣitêki gati ning kulĕm hana ta duhkharāgângarang,
wahu-wāhu rakwa manahĕn larângĕsah angölakĕn kūng rimang,
taruṇī sĕḍĕng rahayu towi katwang ing arūm suputry ânulus,
tumibā ta luhnya mulat ing tawang kangĕlihan mure kāsrĕpan*

mawuwus ta ceṭi nika māsku toh mapa ta hetu ning suksĕka,
mapa tênalĕh lara mata nghulun rari wĕkasnya tan sangśaya,
uṣadhanya jahya tulisanya tunggĕng inumîka baṇḍī sahir,
tan apâri mūla jaḍi ringkw agah mapa hade pwa panggrīng ikā*

wruh aku n puruh ny aran i kūng hati trikaṭukâri tambā nikā,
bisa ta nghulun mamarasîkitâri mapa yan midĕm tan sahur,
aḍu ya nghuluñ juga jugul-jugul ngaran ikâri tātan hade,
jugulāna ni nghulun unĕng mapêki n angiwĕl tangankw ânggamĕl*

warahĕn tĕmĕn ngwang ari denta lingnya sumahur ta sang Kokajā,
kaka tan sipi pwa lara ning twas ing kasusukĕn wwang arjâlungid,
aparan tikāng uṣadha ni nghulun t-ajarakĕn ta haywâgigu,
paḍa tan hanânukhakĕna ng susuk masihana ng prapañce hati*

mapa lingta māsku kĕna rāga kupwa mapa tôlahangkwê kita,
aparan ta mūla nika ngūni toh mapa ta rūpa sang manglare,
lĕngĕnganya yan wĕrĕ-wĕrĕh kunang yan arabi pwa ḍū tan padon,
nguniweh yadin wayuha māsku haywa maharĕp nyapantâtukar*

<Girisa>:60
⏑ ⏑ ⏑| ⏑ ⏑ ⏑| – – –| – – ⏑| ⏑ ⏑ ⏑| ⏓

nihan iki kaka mangde kingking ni nghulun i hati,
prathama ni lari ni ngwang sangkeng rājya mawukiran,
lĕngĕng aratha paḍâsrang ramyâtūt palapat ayun,
jalada rĕmĕng aweh kūng gĕntĕr mandra tan alaris*

bapa haji sira munggwing wuntat lāwan ibu haji,
raras ira paḍa harṣâkarwan syandana tinulis,
salĕsĕk i ratha ning wwang akweh marma ning apasah,
nghulun iki tuhu tan wruh yan kantun ratha ra bibi*

ratha mami makin angdoh līlâtūt alas alangö,
asing asĕkar aweh kūng mwang lunglūngan angalayan,
hana ta makuda pinghe lwir hyang Manmatha manurun,
dumulur i lari ni ngwang wruhnyânūtakĕn i kami*

pamahiring i larinyânginte tinghalana mami,
puji n apangus ulahnya n pantĕs tan hana kakurang,
nghulun apimulati ng rĕm ndañ cittangku mara riya,
ya karaṇa kĕna rāga nggānya n twasku karakĕtan*

sahaja ya mangagĕm wwah bhāwanyâkĕcap ahidu,
mulat i pasĕrĕhangkwânambyākĕn mulat i mata,
hanan anukĕ-nukĕl twas piṇḍâwarṇa lara hati,
anulari hati ni ngwang gānyângrĕs kamiwĕlasĕn*

hana mara si Suwarṇî saṇḍingkw âmayungi sĕkar,
milu mawĕlas i yân ton ngwang denyâyaśana sĕrĕh,
nghulun iki yan aḍanghan manggā mogha tan agigu,
yatika gati tan ing rāt rūpangku n matĕmu tangan*

sukha mamituhu n erang denyânangga paḍa tangan,
wruh ika ri manaha ngwang marmanya n rĕṇa rinasan,
ujar ika palarĕn ngwang de rakryan malĕsa jĕmah,
anumatanĕn angantyā jöng rakryan manĕ-manĕha*

kunang ika si Suwarṇī wruhnyâśabda manahuri,
bapa tulusa tikung sih t-angher-heri sira tuhan,
pangalapakĕna kambangnyâsantānaka manĕḍĕng,
palupuya ning amitra n marmâsih matĕmu wulat*

nahan ujar ira mĕnggĕp lwir marmâlawas angujar,
lagi pinakapangalyan tambiryan wruh amalĕsi,
basa mataña ngaranyā rowang ni nghulun adulur,
ngwang iki matĕgĕg erang denyâpan rĕsĕp angani*

tĕka pawarah ikang wwang putra śrī Druma ling ikā,
taruṇa kadi kucup ning kambang cāmpaka ring arūm,
lituhayu sira himpĕr hyang-hyang ning tarukusuma,
aku rika ta kĕna prih de ning harṣa salah-iḍĕp*

ndan apa kunĕng amogha n prāpta ng cāra manututi,
pakuda ni bapa hajy âkon anghera ya ri kami,
lumaris ika dulurnyânolih mār nghulun asĕkĕl,
lĕwu tan apa tikāng luh mangke denya pangalilip*

tĕka ratha bapa hajy âtanduk ri nghulun adulur,
ibu haji sira marmâmakpak n ton nghulun anangis,
waling ira karikā ngwang duhkhâdoh saka ri sira,
karaṇa nira manampil (r)y unggwankw ângusapi ri luh*

aku ta kaparĕk ardhâlök tinghalku dudu-dudū,
apan iki dulur i ngwang byaktânunggayap i mata,
kami katanĕhan onĕng tan wring de kĕna turida,
karakĕtan irikā ngwang manggânūtakĕna lulut*

<Śikhariṇī>:61.
⏑ – –| – – –| ⏑ ⏑ ⏑| ⏑ ⏑ –| – ⏑ ⏑| ⏑ ⏓

lumampah tan ryamban nghulun angĕsĕsan denya kabharan,
kalunghā tinghalkwî hana nika tinūtkw î wulat adoh,
tuhun sihkwîki n tang katut iriya tansah karakĕtan,
lawan rūpanyânūkṣma ri hati nimittangku kalaran*

samangkā tĕmbengku n siwuhĕn alangö tan palipuran,
ndya deyantânambānana turida māryânginakana,
nahan lingnyâdandan gĕlung an umusap luhnya ri susu,
sinambinyâsambat kaka Suratha lingnya n katanĕhan*

ikang mitrâkāsih winarah awĕlas hāh sahur ika,
lawan mangkā lingnyâri tuhan aparan târi marasa,
mapa ngwang denyâmeta ri kuwu nira śrī Druma mĕne,
katuhwan denya ngwang pĕjaha makasong sih ning atuhan*

nahan lingnyâdan ken lumaku mangĕnĕs met sang inucap,
sumĕngkā rîmbang ning wukir anamar ing wwang maliwĕran,
byatītā tan warṇan gati nika tĕlas labdhasamaya,
maluy molih kingking ginuritakĕn ing ketaka minging*

Tiḍak ḍikĕtahui
<Krĕti>:62.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓

hana tânawung turida tanḍing ika wulang analyani langö,
atajî lungid ni wacananya rinacanan ikâmukĕt lulut,
araras makĕmbar i manis niki n inadu hajöngnya ring puḍak,
makatoh lĕpih ni lĕpihanya ya mati mapulih karāsikan*

wwang asih masih ri kalangön sinalaga ni karaśmi ning gati,
sang awarga cāmpaka kadang ning asana saturun lawan gaḍung,
kapanêki sāri nika yan wĕnang inusir i harṣa ning rimang,
subhaga swatantra ni karasnya huwus ika linādnya ring tanah*

yatikâsĕḍĕng prihati rakwa kataman angalap manah rimang,
tinibān hunĕng ning amanis tan ubhaya ni gatinya mangkana,
linĕlĕhnya n eman iki mangkin amarawaśikā lawan lulut,
karaṇanya yan pinakadoṣa ni jaruman ikâpalārasan*

<Wikrĕti>:63.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓

kamānuṣan ira n sang adyah anĕhĕr mawacana sahajâmangun raras,
tuhanku bapa tan sipîki pagawenta turida ring arūm prapañcika,
tan adwa dinalih maling lulut iki n kita lagi-lagi kesi ring jinĕm,
sinangguh angalal wilāsa ning akūng kita winuwus anumpur ing hati*

turung kĕta marĕn kĕtĕr nira sĕḍĕng katĕka bapa maling matâmanis,
gupe sira hanan lĕngöng ḍinawuhan turida tan atutur pinangkwakĕn,
cucul tali tapih nira n lukari puṇḍutan ira n inalapta ring jinĕm,
lĕwĕs lara nira n huwus kahilangan kararan akusikan sirânangis*

<Kusumawilasita>:64.
– ⏑ ⏑| – ⏑ –| ⏑ ⏑ ⏑| – ⏑ ⏑| ⏑ ⏑ ⏑| ⏑ – ⏑| – ⏑ ⏓

tan baribin ta ring lagi tinakwanan i wĕkas i citta ning rimang,
toh ta tĕkap ni sādhu paran ing turida lalu bisânĕnötakĕn,
kapwa lawan tatan duga-duga n dinalih angalap ambĕk ing mulat,
tan sabhara n katona curawāda mara kita tan intar ing karas*

ring bhramara n katinghalana kūngta bapa yan amagantakĕn sĕkar,
tan huninganta ring rimanga ning puji-puji pinalar manunggala,
sihta haneng riris hanisi manghuyangi hati ning angdĕlö tawang,
hyang wulan ambĕk i ngwang i kita n kinaharĕpan iwön haneng tilam*

sang kadi wimba ning sĕmi kalahrun angĕlih alalângrĕngö gĕrĕh,
śrī ning aśokapuṣpa sira rāgakusuma sira puṣpadewatī,
rūpa nirâdhikāra n ahĕle kawĕlas-asih angiṣṭi rangkĕpan,
hyang Rati ambĕk i ngwang i sira n kita Madana mapanggihêng wukir*

ndan hĕnĕng ambwatī hĕnĕngĕnanta kinalaran apujya tan para,
wyartha dahat pwa donku bapa denta n amihangi hinundang i nghulun,
tan purih ing priyambada kitêki n ulah alalis an kinonĕngan,
anghing ikang wilāpa pangahat-hat iri kita palar pisinggihĕn*

nāhan ujarnya sang winuwusan wawang anahuri harṣajâwuwus,
āh lĕwu kūngku de ni pawarahta ri gati sang inimba ring manis,
guntur unang nghulun kajawuhan turida ning araras mara ng riris,
syuh kahilī hatingku kawawê tĕngah ing ahayu kāmpir ing susu*

kepwan i buddhi ni ngwang angiring panarimana ring adyah anglare,
tan wruh i pāmbĕkanya n arusit nĕhĕr angapusi citta ning rimang,
ton mara kūngkw i tanggung i lulutnya n amulihi langönya ring ṭikā,
nghing kawirangku reṇa nika yan pamasahakĕna harṣa ni nghulun*

kāla nirêkanânita lawan bibi katĕmu marumpukan sĕkar,
wruh ri ḍatĕngkw apet silib aminta sakaharĕp ikânĕhĕr mulat,
sang wri liring nikang rĕsĕp angampirakĕn i liring i ngwang ing susu,
āpti nikā n hĕnĕng kanĕban ambĕk adalihan angantyakĕn parih*

t-ājarakĕn gring i ngwang i sirâlara karakĕtan ing payodhara,
lāgy apanas twas i nghulun angölakĕn unĕng i pamrĕmku ring jinĕm,
mār manah i nghulun hali-halin rasika karaṇa ni nghulun mangö,
tībra kakingkingan yatika hetu ning umarĕk aminta tambana*

mangkana ling nira n ri jaruman sang ahayu manilib nĕhĕr mulih,
molih-ulih sĕkar mrik anamar sĕmu sumari ya leśya ring mulat,
garjita sang tĕkāsih i ḍatĕngnya tuhun amuni harṣasañcaya,
luhnya tibā tuminghali wilāpa sang anĕmu sipat haneng mata*

sampun iki n kulĕm ḍatĕng ikang jaladhara ri hiring nikang langit,
kapwa marĕn ririsnya masalin pamirĕsĕp i manah ning angrĕngö,
söng ni kilatnya manda hana mātra gĕrĕh ika tinungtungan patĕr,
hyang himaraśmi wāhu sumĕng angḍaḍari sadamar ing haneng jinĕm*

ndan sang angölakĕn turida ringrang angĕsah apa tan kĕnêng turū,
darpa tuminghal ing tawang awarṇa gĕlung inapi söh susup-susup,
mwang bungah ing śaśī lagi paranti ni liring ira n onĕng ing pipi,
panghrĕng ikang patĕr tinalingêningĕtakĕn i wĕkasnya tan humung*

<Udgatawisama>:65.
⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓
– ⏑ ⏑| ⏑ ⏑ ⏑| ⏑ – ⏑| ⏑ ⏓
⏑ ⏑ –| ⏑ – ⏑| ⏑ ⏑ –| ⏑ – ⏑| ⏓

irikā ng aśoka sang akūng karakĕtan alangö smarātura,
sinwam angĕlih inamĕr kinayuh,
raras ing sĕkar mrik inisĕp nirantara*

<Śālinī>:66.
– – –| – – ⏑| – – ⏑| – ⏓

kĕmbar wwahning nyū gaḍing paṇḍak arja,
rakwângde mār ywênusap sāri-sāri,
lāwan hampuk ning pupū tan pasiñjang,
angrĕs twas mār hetu ning tan wĕnang sāh*

<Tanumadhya>:67.
– – ⏑| ⏑ – ⏓

byātīta gatinya,
ring weśma latârja,
söh sāri jinĕmnya,
ramyângayu harṣa*

sang hyang wulan āwa,
māwan sakamantyan,
himpĕr mukha ning strī,
kanyā tanumadhya*

<Jagaddhita>:68.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓

wwantĕn strī kinalalwan ing jalu manganti kajĕjĕpan i harṣa ning sĕnĕng,
sampunya n pamangan hangöt-angĕt asangkĕpan awĕḍak angöt makasturi,
raṇḍy ârjêki bĕbĕd pupus pisang ikang pasaji-saji bubuk turung lukar,
hetunya n pangucap laranya ri paḍanya kinawayuh angantyakĕn prĕman*

sĕmwan sih lĕwu pāpa ni ngwang aniwî wwang apuji hana tângjajar prĕman,
sangsāra ngwang akūng harĕp-harĕp anganti wĕngi lagi tuminghali ng lawang,
yan pangjanma jĕmah nghulun tan aharĕp kawayuhĕn alarâku tan kahur,
astām yan ngwang angambilânaka tahâku kahulunana sewakêng maru*

yadyan raby atuhâku kāsihana towi patikĕlan ikang sĕmat nĕhĕr,
ngel-ngelanku n angiṇḍangîng maru wineh wruha ri hala hayunya kewĕhan,
doṣêng kārya tikīng anaṇḍanga lĕwih baribin umulat ing halis tikĕl,
kasyāsihku tiwas lawan duwahagi ngwang iki n inucap ambĕk ing kurang*

tan mangkā sanu denya baṇḍungĕn ikā rwa tĕlu pat i bisā nikârabi,
towin ramya nihan phalanya tan angel ngwang aniwi sagawe tulung tĕkĕn,
yekā rakwa karaśmin ing kinawayuh kadi saragi gatinya kuṇḍanga,
ndān anghing yan anūt sade ning amatūtakĕna yan apa sĕmwa tan padon*

ḍū sĕrbîki paran ta ramya ning inambilan ing apa n anūta menaka,
yadyan sānaka towi jāti tikĕlâtah alis ika kalĕwyan ing raras,
haywâsĕmwan anambahângalapa sor tan ika karaṇa ni nghulun rĕṇa,
wāswāsön ikanang tinunggal apuput kadi pakĕcapan ing dukut pahit*

tanngeh yañ caritan wilāsa ni manah ning anakĕbi kaparwan ing prĕman,
lunghā ng rātri tĕlas ḍawuh wwalu munī sikatan ika n aninggar ing hawis,
ramya ng cangkilung ing pĕtung ri marĕn ing taḍah-asih anangis lawañ cucur,
tĕkyak ring kuwung anggyat anghĕla-hĕla ng hamalaku wayuhânahā priyā*

wintang sangśaya sūkṣma mukṣa dinĕlö lĕngit angusir amiṇḍa ring tawang,
śeṣanyârang awarṇa pañjut akuḍung-kuḍung i panaput ing lamad-lamad,
sang hyang lek asamun kalingsir asamar-samar apa tan awās pĕgat-pĕgat,
wwantĕn lot rumakĕt paran kunang ikang kadi tura-turah ing mukhâwĕnĕs*

<Bhujanggaprayāta>:69.
⏑ – –| ⏑ – –| ⏑ – – | ⏑ – ⏓

lumöng teja sang hyang rawîng ambarâwās,
tuhun kāwaran de nikang nīradâwrā,
rumāgī limut ning wukir lwir jinĕm ning,
pahömhöman ing sarwasāry ângajĕng rūm*

huwus ning ghanêki n kasandhyan langönya,
patĕrnyângrĕngih tan karâsambat angras,
kaworan lĕngĕng tang tawang de nikā tan,
tĕlas lek nikâlök tĕmĕn tar pateja*

<Prĕthwītala>:70.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – –| ⏑ ⏓

mijil hyang aruṇâhalĕp wali nira n ghanârjâsinang,
ikang limut awarṇa-warṇa ya nawagrahângde raras,
gĕrĕh kadi curing binaṇḍungan i kungkang ing grong lĕngöng,
patĕr kuwung ikang manuk widu tahĕn tan imbângigĕl*

Tiḍak ḍikĕtahui
<Wikrĕti>:71.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑|– ⏑ –| ⏑ ⏓

paḍârihan ikang tahĕn muni manuk saragi nika ri pinggir ing jurang,
lirang hana ri pārśwa ning wukir ikang katirah asĕmu tārukâlĕsĕh,
lawan trĕṇalatā katon awuranêng sukha sigi-sigin ing lung ing galing,
sĕkar sinawung ing basanta kari hetu ni patarung ikā n paḍâwani*

<Śikhariṇī>:72.
⏑ – –| – – –| ⏑ ⏑ ⏑| ⏑ ⏑ –| – ⏑ ⏑| ⏑ ⏓

tĕlas māwan sang hyang rawi wija-wijah sang Yadu kabeh,
amet rūm-rūm ning Rewataka pinaran sing sakamatan,
hanâmet-met ring lwah walahar adulur mwang kasih ikā,
amuktî raśmy âsing sararas awilāsâkĕla-kĕlan*

pitung rātrîkang kāla diwasa tĕlas kaprakaśita,
mulih sang śrī Krĕṣṇândhakayadukula Wrĕṣṇi madulur,
tumūt sang Pārthâpan sira sinarabharâpranga hĕlĕm,
tĕlas prāptêng rājya nda tucapa ta sang Dānawapati*

<Śārdūlawikrīḍta>:73.
– – –| ⏑ ⏑ –| ⏑ – ⏑| ⏑ ⏑ –| – – ⏑| – – ⏑| ⏓

sang Bhomâtisaroṣa de ni warah ing daitya n wiśīrṇêng kuṭa,
muntab rakwa panas nikang hati tĕkap sang Yajñawaty âhañang,
nāhan hetu nira n mulih saka rikang kendran matinggal musuh,
agyā n śīghra tĕkêng purī katĕmu tang rājyâtunū lwir gunung*

sang Bhomângucap ing Mahodara lihat śīrṇa ng kaḍatwan gĕsĕng,
de ning Yādawa Wrĕṣṇi nīca paracidranyânĕkāny ânilib,
duṣṭā Krĕṣṇabala pwa yânghiwagakĕn tan śāsanêng kṣatriya,
sotan tang Basudewaputra matuhêng Gowrĕnda ngūnī n rare*

yan wānya ry aku kenakanya ri hanangku n tangtanganyâpranga,
mon yan motusa minta donĕn aku tan dadyâta tan sambhrama,
mangke pwā paracidra kaśmala nikā tan dharmayuddhêng musuh,
manggā tocapĕn ing parâmawas ikā ngūnîrikang Yāwana*

mangke tang Druma yan pangungsir irikang Krĕṣṇâtakut ri nghulun,
bhaktîng duṣṭa matinggal ing sujana dhik nindâku ring mangkana,
lunghâmet pamarāśrayan syapa tatan krodhê tĕkapnya n tiwas,
āpan de ni kakö ni buddhi nika hetunya n tan anggânuta*

anghing tângĕn-angĕnku mangkata dumonê Krĕṣṇa tātan waneh,
rājyê Dwārawatī punah parawaśan sakweh nikang mangjuru,
bwat solah nika tanggapĕn papagakĕn ring prang kasinghākrĕtin,
tuṇḍanyā makadharmayuddhan ikanang kahyunkwa yan papranga*

nān ling sang Narakâsahur sang inajar yuktîka deyâpranga,
sakweh ning ratu mangjuru pwa warahĕn rapwan parĕng mangkata,
mangkā ling nika sang Mahodara wawang lunghā tikang cāraka,
śīghrâpan mahawan tawang paḍa madrĕs yekâmawâjñā haji*

ndah warṇan kĕta sang watĕk ratu kabeh sār sök pĕnuh sañjata,
mangkat sang Narakâwimāna Maṇipuṣpâtyanta śīghrânglayang,
sakweh ning bala daitya rākṣasa kabeh kapwâhawan ring langit,
ākāśârdha pĕpĕt bhaṭāra Sawitā nisteja sampun pĕtĕng*

agyā tang manapak lĕmah wukir alas dhwasta ng tahĕn durbala,
guntur tang Himawān prakampita tikang bhūmy âtighora ng hangin,
kombak wway nikanang samudra kumĕtug tang deśa digmaṇḍala,
utpāta ng girisanggha punggĕl apagut de ning watĕk dānawa*

sakweh ning kahalintangan ratu tumūt kapwângiring gadgada,
mangkin têmbuh ikang watĕk Naraka kīrṇa ng rāt pĕnuh tan katon,
āpan mānasa daitya rākṣasa marok tunggal sapakṣâtĕguh,
yekā n byakta sawarga sang Naraka mattêkā n panguṇḍâyudha*

sang Cedi mwang Awanggarāja Magadhendra mwang Kalinggādhipa,
nāhan mukhya nikang tumūt madadakan mangkat parĕng sāyudha,
tan warṇan ta lawas nirêng hawan atīta prāpta ring Gobraja,
salwā-lwā nikanang palugwan atitip tekang watĕk rākṣasa*

munggw î puñcak ikā ri Gobraja sirang Bhomâpanas twas nira,
sākṣāt bahni murub tikang mukha mabāng tekāng awak nīśala,
mawrut-wrut kadi dhūma roma nira mawyang mekĕl-ekĕl katon,
sādhyâtakwana dāya sang Naraka ring Wrĕṣṇy Ândhakâpan kulĕm*

sang Cedy âtaña sājña sang prabhu paran tôpāya sang bhūpati,
mangke śatru tĕkāna ring kulĕm usön rapwan ya kagyat kabeh,
nyāmâtinggal anak rabinya malayū kewran tikang jro pura,
tunw îkang nagarâjarah sahana ning ratnādi yekâlapĕn*

lunghānya n marikā si Krĕṣṇa malayū tūtĕn ta de sang prabhu,
yadyan sy Ârjuna rowanganya saphalanya mātya karwênarun,
sampun mangkana hĕntyakĕn bala nikā sāmanta haywênaris,
anghing si Druma pañjaran prih usirĕn de ning watĕk dānawa*

nā ling Cedipati prayatna ta Jarāsandhâsahur gadgada,
om singgih sawuwusta yukti mangĕnoh ri twas prasiddhâhayu,
ndan mangkêki kalahnya yan kajagana ngwang mangrĕwĕk ring kulĕm,
kānggĕk ping rwa tiwas tikang kakaninan ndātan hanêkâpulih*

āpan wyakti nikang musuh ya rumĕngö mangke ṇ ḍatĕng sang prabhu,
nyā ng pekā matihang matanghi ya pajarnyêkang paminggir kabeh,
towîkang balasanggha ngel nika turung māry âlapânglud rapuh,
t-angher kapwa wiwekanĕn tĕkapa ning mangdon musuh nītiman*

ambĕk ning wwang aśatru durnaya wĕnang sepĕn tang alpêriya,
sang wānî rahinêng kulĕm tĕkapa ning wwang yan dumonêrikā,
ya byaktêka tiwasnya yan taha-tahan pwêkā hade sāhasa,
āpan tan rwa ta ya ng kabantĕn anĕke ndātan tĕkêng don ikā*

sang kṣepanya wiwekanĕn juga dĕlöntâmbĕk nikang Yādawa,
kwehnya ng wwang makĕḍiknya kawruhan awās ta ng wwang ya tan prokṣaka,
yapwan bhakti musuhta bhāgya marikâtūtêka tan sanggrahan,
byaktâpan parikas lĕkas nika rĕbut kīrtîng raṇa prih tĕmĕn*

mojar Karṇa paranti ning naya wĕkas petĕn tĕkap sang prabhu,
anghing prang juga kenakanya wangunĕn tâsön mabhedâdunĕn,
kās ning hasta lawan ta laṇḍĕp i tĕwĕktêkang kawīrabratan,
bhuktîkang phalabhukti mukti t-angusir kīrty âdhikārêng prajā*

wyarthêkang naya ring mahāprabhawa śakty ânghing lĕkasnyâdunĕn,
āpan dharma ni sang mahāpuruṣa tekang sāhasêking musuh,
sang nātha pwa jagattrayādhipati sākṣāt ring krĕtānugraha,
ndîkâmangpanga śakti sang prabhu rikeng rāt dewa towy ârarĕm*

nāhan ling sang Awanggarāja sumahur sang Bhoma tan karkaśa,
atyantâri wuwusta yogya ta rĕngön de sang watĕk kṣatriya,
ngwang sampun krĕtakīrtya tapwan ajule yan tar panītya ng lĕkas,
āpan duryaśanĕn tĕkap ning umulat kerang yadin tan bisa*

nyā ng wwang rūpaka yan mamet iwak iwĕh dāyanya yan poliha,
sangkĕp ring pangalap ta yâpilih ulih denyâlĕkas moliha,
tadwat mangkana ring giṇâmusuh amet dāyā harĕpnya ñ jaya,
tan tūtên panas ing hatîki sawalan tan siddhakāryâsarag*

ng wwang yan śakti halĕp ri śāsana ni kārya wruh manīti ng musuh,
tan sangkeng pĕjah ing musuh karaṇa ni ng wwang yañ jayêng paprangan,
yan bhaktîka musuhnya sambhraman ikê sĕmbahnya sambeganĕn,
yekā n kīrti tĕmĕn ngaranya ri sirang bhūpālakā ring jagat*

āpan buddhi nikā si Krĕṣṇa ta turung ta mwêkihĕn kawruhan,
sugyan wĕdya tumona tapta sumahab kewran purihnyâkĕḍik,
dūta pwā ya ta kenakanya rumuhun konĕn ta bhaktyê kita,
yan tan bhaktya samangkana n lĕkasi tekang Dwārawatyâpuyi*

sang Śatruntapa sang Mahodara marāhê Krĕṣṇa haywâgigu,
towekṣâmbĕk ikang watĕk Yadu kabeh yan bhaktya yan langghana,
yapwan bhaktya samangkanêringakĕnantêkā lawan si Druma,
yan tan bhaktya t-ulih tasön tĕka ri don rājyanya sep sāhasan*

ndā tĕmbesuk ikā n lumampah uwusĕn sārîka sampun ḍatĕng,
nāhan ling nira sang Mahīsuta luwar sakweh nikā sang mahöm,
ghora ng rākṣasadaityasangghabala śabdanyânguhuh kātara,
corêkângalapâtukar linawanan rĕp ḍyam tikang wruh wĕdi*

lumrā duṣṭa nikā n mareng wĕngi paḍâdum deśa kapwângrĕwĕk,
len tekāng anĕkāni taṇḍa ri paminggir sang watĕk Yādawa,
lāwan tang garaḍag manumpu wimayā śīrṇêka denyâlilang,
molih mawwat ulihnya ring tuhan ikang tan polih amrih tiwas*

<Sandhyakāra>:74.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – – ⏑| ⏓

i sĕḍĕng irang mahāsurapati praśasta hana ring wukir Gobraja,
sahana nikang paminggir ira sang watĕk Yadu paḍâtĕlas manghilī,
karaṇa nikā n paḍôtus ajarê narendra Harimūrti māpadgata,
rahina kulĕm lumampah utusanya kapwa mahawan turanggâlayū*

tĕka ta ya ring purâmarahakĕn ḍatĕng sang asurendra Bhūmyātmaja,
agarawalan ta sang Yadu lawan watĕk ratu samangjuru prokṣaka,
paḍa matihang sasañjata kabeh makādi Basudewa nātha Druma,
narapatiy Ugrasena Baladewa sang prabhu Janārdanâsanggĕpan*

i sĕḍĕng i sang watĕk Yadu mamiṇḍa sañjata ḍatĕng ta Śatruntapa,
kalawan ikang Mahodara haneng lĕbuh dinulur ing sagotrângiring,
yatika kapūhan adbhuta tumon ri gopura nikang nagary âruhur,
hana n amagantakĕn halĕp ikang purī lawan ikang surendrālaya*

narapati tandwa rakwa wĕgilĕn Mahodara lawan Kalinggādhipa,
tan apa wawang saniścaya sirê prayojana ni dūta sang Bhūmija,
kathamapi tan kasangśaya sirâpagĕh juga ri buddhi sang kṣatriya,
tuhu pinakaswabhāwa nira sang mahāpuruṣa ring tĕkâbhyāgata*

apituwi mantu rakwa gati Wabhru de nira narendra Śatruntapa,
karaṇa nira n rĕsĕp manah irâtamuy tamuy irêka tan sangśaya,
panamuy irêki bhāra ya mahāsukhânginaki yogya ring bhūpati,
ya pinakahāra rakwa sahanêsi ning pasisi parwatârjâhalĕp*

surasa nikang bhinukti saha madya marsukhani de nikâmrāyani,
paḍahi kĕtângayap swaranikâraras lĕngĕng agupyan angde sukha,
angawat aganti rowang ira Wabhru hetu ni kapūhan ing rākṣasa,
agĕlis ikang kamantyan aturū ta sang pinakadūta tan sangśaya*

Tiḍak ḍikĕtahui
<Dhrĕti>:75.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

wanguṇ ḍahina teka sang pinakadūta sampun arahup,
mabhūṣaṇa mawastra keratilatanta lāka tinulis,
parĕng tumama ring sabhā nira sang Ugrasena wĕkasan,
tinon ira ta sang watĕk Yadu kabeh matingkah atatā*

kapūhan amĕngĕn-mĕngĕn mulat i sang watĕk Yadukula,
apūrwa ri halĕp watĕk Yadu kabeh prabhāswara katon,
kasĕnwan i kĕñar nikang maṇimayêka sang ratu kabeh,
manahnya manahā ng watĕk hyang apupul sahâpsaragaṇa*

hanâdi nika sang narendra Basudewa kantun umahā,
lawan Druma sirâriris mulata ring Mahīsutabala,
kunang sahana sang watĕk ratu mahöm atingkah atatā,
makādi naranātha Krĕṣṇa Baladewa dewasakala*

praśasta para rājaputra Yaduwīra kapwa marĕpat,
sang Andhakakulaprawīra milu Wrĕṣṇiwīra matatā,
suteja tikanang sabhā tĕkap i teja ning maṇimaya,
sang Arjuna sumĕngkĕr īnganara tulya bahni dumilah*

ḍatĕng pwa ya narendra sang pinakadūta sang Kṣitisuta,
ginorawa wineh paṭāraṇa tĕlas malinggih ajajar,
ri saṇḍing ira sang narendra Krĕtadharma Wabhru maśila,
magasyak agirang tĕhĕr jitasabhā katon tan atĕgĕg*

<Praharṣinī>:76.
– – –| ⏑ ⏑ ⏑| ⏑ – ⏑| – ⏑ –| ⏓

sang Śatruntapa wihikan ring inggitajña,
ceṣṭākāra nira kabeh tĕlas tinonton,
nāhan hetu nira n aśabda sopacāra,
ngkānê bhūpati Baladewa Keśawāngśa*

sājñā śrī nrĕpati nimitta ning mara ngke,
ājñā bhūpati Narakādirāja rāja,
mwang teki n pangiring irang watĕk narendra,
sāmantângjuru Magadhendra Cedi Karṇa*

sambandhanya paḍa sirân yinuktyan āsih,
kapwâhyun ri pagĕha sang narendra Krĕṣṇa,
ndah sampun rumuhun ike nghulun yan āpti,
ri swasthā Yadukula hetu ning kinonkon*

ndyâsih līnga haji kĕtê nghulun dayêki,
mangke n prāpta mawarahêki kopadeyan,
ngkâswī ta nghulun agawe parārthadharma,
āpan haywa narapatîki sādhya tan len*

yan yogyā hiḍĕpĕn ikang wuwus rasanya,
hopĕn sing rahayu nikā n tĕkêng narārya,
āpan tan śrawaṇa madoha ring patīrthan,
śabda lwir tan asih ikang masih nimitta*

sang sādhu pwa tuhu wuwus nira n paśabda,
śuddhajñāna sira parārthadharmabuddhi,
kuṣṭêkang winarah anangśayê kasādhun,
āpañ citta nika hiḍĕpnya citta ning len*

tan mangkā pwa niyata buddhi sang narārya,
towin paṇḍita naranātha tan hanôli,
ndā tan mahyun i hala ning parâpitowi,
āpan sampun apagĕh ing kadharmamūrtyan*

prādhāna nrĕpati rikeng jagat sudhīra,
kaprajñan haji paramārtha ring wiweka,
lwir tīrthâhĕning abungah manah narārya,
śuddhā ning manah asih ing sarāt gatinta*

sākṣāt parwata naranātha ring giṇâkās,
lāwan wīrya guṇa kaśaktin aprameya,
ndan wwantĕn paḍa-paḍa sang narendra śakti,
tan len sang ratu mangutus nghulun mara ngke*

wyaktinya n sama-sama śakti sang narārya,
mwang sang bhūpati sang anāma Bhūmiputra,
himpĕr sāgara giri sang watĕk Mahīja,
gambhīrâtiśaya sirêng mahāprabhāwa*

nistanya n paḍa-paḍa śakti sang narendra,
tan mahyun nghulun irikāng ulah mangadwa,
śrī Krĕṣṇâtiśaya sirêng mahāprabhāwa,
timbang-timbanga Magadhendra ring kaśaktin*

singhit sang narapati de nikang prabhāwa,
cittângintarakĕn i sang narendra Krĕṣṇa,
nistanyâmuhara rirang ni sang narārya,
anghing langgĕnga ning anak juga ng cinitta*

lāwan sang prabhu Baladewa śaktimanta,
himpĕr-himpĕra kalawan ta Cedirāja,
sang Pārthâdhikaguṇamanta wīraśakti,
taṇḍing Karṇa hana lĕwih tuhun tan akweh*

hīnganya n paḍa gati sang narārya ring prang,
yogya n mitra nika ri sang watĕk Mahīja,
haywângdohi pakadangan ri Cedirāja,
bwat menga ng sukha nguniweh tikang swajīwa*

atyanta ng phala ri narendra yan samitra,
swasthā ning Madhura ri Gobrajâwanehan,
nityā ning wrĕṣabha sukhā lawan sang ahwan,
gopālâpagĕha tan intarê palĕmbwan*

akweh kīrti haji ri Gobrajā rikāna,
angde kingking i Madhurâlawas dinohan,
heman tan wara-warahĕn tikang yaśâgöng,
de sang nātha karaṇa ning makon samitra*

mwang gopāla lulut i sang narendra Krĕṣṇa,
rakwêkā n kapihutangan pangan rikāna,
towi pwa ng nrĕpa tinulung sake hyang Indra,
ring Gowardhanagiri ngūni yan rinakṣa*

mangke yan hana pinalakw i sang narendra,
ngkānê sang Magadhapatîrikang pamitran,
siddhanyêki tan asuwe manūtanâsih,
ndā nyā sanghulun iki sopanā narendra*

āpan byakta Magadhanātha rakwa mitra,
sāsing pintanĕn ika sanghulun kasiddha,
yadyan Kimpuruṣapurī winehakĕnya,
sang nātha Druma mulihêng swarājya tuṣṭa*

tan len hetu nika patūta sang narendra,
mwang sakweh nira ratu sewakê Mahīja,
henak tang bhuwana sukha ng jagat subhīkṣa,
nora ng wighna maraṇa tan hanêrikang rāt*

tan sangkeng wĕdi nika sanghulun samitra,
nöb ning buddhi mara tinūt nikâwijil sih,
krodhê citta pinaḍĕman waneh wināśa,
yekā n dhīra ngaran ikā n makambĕk ekā*

nyā tang duhkha winiparīta de nikang len,
kewalyâpagĕh i kadhīran ing swacitta,
tan mahyun mamalĕsa yan tĕkânahāsa,
prajñā rakwa ngaran ira n prasiddha dhīra*

wwang pwânūtakĕn i manahnya durwiweka,
göng krodhā mangucapakĕn wikalpamātra,
tan dwâlah lĕkas ika ring swakārya meman,
yekā n mūḍha hala nikang wwang alpamitra*

nyā ng wwang śakti juga kurang wiweka yukti,
yan polah sahasa tan erang ing kinārya,
ya pwêkā capala ngaranya tan wruh ing rāt,
akweh māti pinati pāpa ning tuminghal*

śaktî mitra wĕnang ikâtulung kaduhkhan,
manggâtoha pati rumakṣa ring pamitran,
sang kṣepanya hana lĕwih nikang swamitra,
de sang wruh karaṇa nira n harĕp samitra*

lāwan teki muwah anung rĕngön narendra,
an sang nātha ri Magadhâtiduhkhabhāra,
de ny ânak nira tinawan ry anak narendra,
nirdoṣâmĕng-amĕng ulah kawālaśīlan*

lunghânglālana mara ring wanāntarâdoh,
ndā līlâburu-buru rakwa yañ cinidra,
nāhan hetu Magadhanātha yan masĕnghit,
ry ânak sang narapati haywa tan prayatna*

len Prāgjyotiṣanagarâlilang katunwan,
de ny ânak haji wiparīta duṣṭabuddhi,
wruh ngwang yan kaharĕpa sang narendraputra,
jātinya n raray anasar sakeng suśīla*

ndah yekā n puhara nikang watĕk Mahīja,
an sang nātha tan umarah ng anak ri śīla,
sang sādhw âpituwi katūt tĕkap nikang len,
yan byaktā humĕnĕng anon ulah wimārga*

sang nāthânak atiśayê wĕgig nikeng rāt,
nyāmêkā hala tumibā mare narārya,
yan tan wwantĕn upaśamêng watĕk ratu ngkā,
ngkānê sang ratu sang apakṣa Bhūmiputra*

anghing kapwa yan akĕnoha de narendra,
mitran de nrĕpati sirang watĕk ratu ngkā,
towin mangkana kaharĕp nirang narendra,
tan len sang Kṣitija jagattrayekawīra*

<Mrĕdukomala>:77.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

.  sang Śatruntapa mangkanôjar ira sang Gadâpyak asahur,
om singgih sawuwus narendra tuhu yukti ring kadi kita,
nora wwang hiḍĕp i nghulun maḍana buddhi sang narapati,
prajñantêku kapunggungan bisa tiwas wuwusta rinĕngö*

sang wāgmī wruh i kāladeśa nikanang wuwus tasapura,
ri wwang sānak irâpitowi sira yatna yan pangucapa,
prāgwīwāka sirêng parângiringi buddhi tan pati tĕpĕt,
śabdênak rinĕngö yathārtha tinahā pralāpita nira*

tan mangkā pwa ya denta mojar ajule kita n wruh awuwus,
kewalyâsĕmu bañcanâmasang upāya keṭa kuṭila,
singgih sāmasukhâkĕnoh wiṣayalingga citta kuhaka,
tan yogyêng kadi sanghulun kṣamakĕna nghulun manĕpĕti*

lāwan tang karĕngö prakāśa rika sanghulun Yadukula,
ānūmāna nirang Mahīsuta jugâsukha pwa magĕlöng,
ndañ jāti purih ing lawan ndan ika sanghulun tan awĕdi,
āpan prārthana ni nghulun Yadukula n parêng ripukula*

lingtêkā Magadhendra lāwan ika Cedirāja mabutĕng,
jātinyâwacanôpakāraṇa nikā n asĕnghit agĕgĕh,
yan sangsarga nikang Yamânulari duṣṭabuddhi kuhaka,
nāhan hetu nikā n tan ahyun irikāng amitra kujana*

lingtêkā Magadhendra sādhu tuwi śūra śakti nipuṇa,
atyantêki kapūhan i nghulun i kastawān ika balik,
āpan wwang parabhadrikâpi paracidra lūdnya kuṭila,
mūrkhângdohi kasādhun arddha wuta ring kadharmakuśalan*

ngkâpan teka lawasnya śakti marika pwa hīnakaluṣa,
mangke nggānya tĕwĕk niki n kahulunan ri sang Kṣitisuta,
tūtanyênujaran lanênadu kunĕng pakawwat ikahĕn,
kadyanggā nikanang hayam wruh ika wāni yan kinĕlĕgan*

ngkā n wruh nggānya kitêrikang Magadhanātha ngūni yan alah,
de sang śrī Baladewa ring raṇa kasangkhya duhkha sinurak,
āpan tĕnggĕk ikā kĕnêng wuluku tan wĕnang ta ya mingĕr,
rĕmpū syuh makuṭanya yan hinirakĕn kajambak kawalik*

ndā śabdê gaganāntarāla karĕngö lanâjaya-jaya,
ngkā śrī Krĕṣṇa sirâta tangguhi sirang Halāyudha wawang,
kāruṇyâmbĕk irêrikā Magadhanātha tībra kasihan,
byaktêkâpihutang hurip sira yayan malĕs kinuṭilan*

mangkânak Magadhendra lingta tinawan sĕḍĕngnya maburu,
adwêkā n kabalik yan angrĕwĕk alah bapanya malayū,
tan mangkā tika yan pakāyakĕna ning bapârĕbuta ya,
pucchânak pwa bapanya kāraṇa nikā kabandha kasikĕp*

mitra pwêki paran ta kahwat ing amitra tuccha kuhaka,
anghing yângjamalāni mitra niyatanya māpa sakula,
Śatruntāpa kĕnoh marapwa tan arok upāya kuṭila,
himpĕr wwe malĕtuh gatinya ring apa n wĕnang wasĕha jöng*

Tiḍak ḍikĕtahui
<Pangkti>:78.
– – –| – ⏑ –| – ⏑ –| ⏓

nāhan ling sang Gadâkras rasanya,
ngkānê sang dūta Śatruntapākhya,
atyantêng karṇaśūlânglare twas,
hrū mwang gaṇḍy ângĕne tur paḍanya*

mojar tâganti sang śry Âhuka bwat,
ngkānê sang nātha Śatruntapākhya,
haywā sang śrī narendrâpaśabda,
tan doṣā sang Gadâpan turung wruh*

ndan tuhw âyogya ring śabda yukti,
tan pangdadyākĕnê sangśayanta,
āpan mitra nghulun de narendra,
ramyâtūt ambĕk i ngwang rikāna*

sojartêring kanâtyanta yukti,
donya nghing tuṣṭa ning wwang sarājya,
mangkā tang śabda mangke rĕngönta,
donyângde rājya sang nātha tuṣṭa*

ngūni pwa khyāti sang nātha ring rāt,
kāryantânopama ng rājasūya,
ndā mantra dyusta nityâprameya,
hīnganya n śuddha tekang kawangśan*

mangke pwâsewakê sang Mahīja,
tūtĕntâde Jarāsandha masyang,
byaktêkang deśabhukti n gatinta,
bhaktî Krĕṣṇâwarĕg bhukti Bhoma*

ngwang mitrâtah winehtâtilajja,
nāhan hetu nghulun yan patangguh,
ramya ngke yan kitângherana ngke,
santoṣâmukti pöh ning kasādhun*

āpan sang Bhoma lobhêng triloka,
nā hetunyângalap sing sakahyun,
ndan wwantĕn pwâśraya byakta nīca,
ngūnîkā sādhu tan sādhu mangke*

ambĕk ning wwang tumon sādhu ning wwang,
byaktêkānang wwang ing buddhi sādhu,
ambĕk ning wwang tumon duṣṭa ning wwang,
byaktêkānang wwang ing buddhi duṣṭa*

śuddhantêng kaprabhun mwang kawangśan,
mwang wruh ring tatwa śāstrajña mantra,
hemanyârok lawan daityabuddhi,
lwir wimba hyang wulan lwirnya ya-k ton*

<Indrabajra>:79.
– – ⏑| – – ⏑| ⏑ – ⏑| – ⏓

nāhan ta yôjar nirang Ugrasena,
Śatruntapâsĕnghit ikang mukhâbāng,
dhīrângĕnĕb twas nira bahnitulya,
uśwāsa mādrĕs kumĕtĕr sirôjar*

āh sang narendrÂhuka tan pahīngan,
de ning maśabdânglarani ng kadi ngwang,
ndā tan pananggĕl manah ing samangke,
heman wayahtâtuha buddhi mūḍha*

porâdhamâmbĕkta lĕwih kaṭungka,
denta pwa met puṇya taman marâsih,
tan buddhi ning sādhu wiweka ring rāt,
tucchêng sabhā de ni kaduryaśanta*

sojarta tekang pawarah kadibyan,
solahta tekang pawarah ta śīla,
tinghalta tekang pawarah kaduṣṭan,
nora ng kasādhun karatun ta meman*

cangkyak wĕnangtôjar aninda-ninda,
dusprajña towin kita hīnaśakti,
sampe rikang wruh kita hīnabuddhi,
tan yogya ring gāgak angalpa hangsa*

mojar wawang śry Âhuka sādarâlon,
sang nātha Śatruntapa haywa mangkā,
dentâwuwus duryaśa rājadūta,
mlecchaswabhāwângucap ing kadi ngwang*

atyanta yuktinya wuwuskw i ngūni,
sangke pamitran karaṇangkw atanggĕh,
swasthanta de ning pitutur ku tan len,
tan sangśayanta ngwang iki n hiḍĕpku*

mangke pwa sandeha kitê wuwusku,
ngwang ywêka paścatparita n panonta,
buddhinta tātan papamitran angdoh,
singgih manah ning paḍa bhadrakāpi*

nāhan panonkw îki  kaduryaśanta,
an bhūmi sang Wabhru ya tênalapta,
lāwan lĕmah sang Krĕtadharma kālap,
sampun lĕmah sang Gada tanpa śeṣa*

mitranta towîka kabeh rikāna,
wandhyā tĕkap ning pamitra tĕkapta,
āstām tikang len inalap lĕmahnya,
wwat ning marĕk ring Narakâtiduṣṭa*

Prāgjyotiṣādîkang anāryadeśa,
yekā n karĕngw âwiwatāra tungka,
sakweh nikâsyandana kapwa ninda,
āpan tanora pwa ya warṇabheda*

ngkānêṣṭa ning strī paḍa tan karakṣa,
cora swabhāwanya makambĕk-ambĕk,
wwāgan tan unggwî nagarîng Udeśa,
pan mogha duhkhanta kaparwan ing strī*

nāhan ta ling śry Âhuka göng wirodha,
sampun hinaywan Yadu-Wrĕṣṇiwīra,
krodhângkas-angkas ta Mahodarôjar,
śabdâtĕrĕh tulya gĕrĕh gumĕntĕr*

ai sang narendrÂhuka haywa madwa,
dentâwuwus tan wuwus ing sinādhu,
tan swang ratu wrĕddha kitâlpaśīla,
singgih kaṭungkâdhipa hīnabuddhi*

sang nātha Śatruntapa sādhubuddhi,
pājar nirê sang Yadu-Wrĕṣṇiwīra,
moghêkihĕn yañ cinalan tĕkapta,
swāgöng krĕtintêku dumeh ta māna*

byaktêka pājar ning aji praśasta,
an rwêkanang tan sahasāna petĕn,
wwang māna ring paṇḍita śāstrahīna,
yekā n paḍa mwang paśu tulya sarpa*

pratyeka ning wwang humiḍĕp ry awaknya,
śaktiprawīrâku lĕwih ya lingnya,
tan wruh ta yan sora tĕkap nikang len,
mānanya hetunya n angalpa ring len*

yan wwang sinewa wruha têng manewa,
sojar nikang sewaka tañ calāna,
āyogya yogyanya n ade tan anggon,
rapwan lanā nīti nikâwarah sih*

wwang mūḍha dāghêng sukha tan pamitra,
ndîkā n panĕmwa ng sukhabhāra ring rāt,
tĕkwan tan ārĕmburi don ikang len,
tan yogya sewan nguniweh parāna*

sang nātha mangke tan atĕn samitra,
lāwan watĕk Bhūmija śūraśakti,
dūrantarêkang karatunta nitya,
yan tan kitâminta rinakṣan i ngwang*

ājñā nira śry âsuradaityanātha,
munggwi hyang Indrâlah anūt prabhakti,
yekā n tĕkân unggu ri sang narendra,
donanya mangrakṣa rikang swarājya*

yogyanta cihnanya yadin prabhaktya,
wwantĕn purī nātha kasînalapta,
yekā n tikā n sūngakĕnanta śīghra,
sang nātha Śatruntapa sopananta*

nyânak Jarāsandha ngaran Pratīpa,
mwang tekanang strī katawan rikāna,
haywâkalib sambahakĕn kabehnya,
ndak ton wiśīrṇanta mĕne walātĕn*

henak tikā strīnta kabeh sapawwat,
panghĕlya rapwan kita tan kahĕntya,
āpan hana ng śāstra ri loka mangke,
sarwapraṇī sādara mārdhanāta*

yadyan kitâsowaya tan pasūnga,
menggal kĕta ng daṇḍawadhê kitâsru,
āpan sirang Bhoma sirântakanta,
tambā ndi tekang tulakĕnta mrĕtyu*

sang Wabhru mojar tumuluy manambut,
dhik hāh haḍā kaśmala dūta pāpa,
denyâwuwus tan wuwus ing kinonkon,
jambat patih jañjan ujarmu duṣṭa*

ndîkang Mahīputra wĕnang tuminghal,
ri śrī Upendrâtiśayêng kaśaktin,
yāwat wĕnang sang Naraka n tumĕnghā,
tāwat rĕmĕk syuh dinĕdĕl mukhanya*

yadyan kaḍatwan ya tĕkêng lĕmahnya,
salwānya sakwehnya tĕkêng gunungnya,
sanggan ta de śrī nrĕpa Krĕṣṇa dadya,
himpĕrnya Gowardhana ring maḍanghan*

sakwehmu tekang baladaityasanggha,
hĕntîka de śrī Baladewanātha,
bĕntar bubar lwir Yamunā gatinya,
de ning wulukw âkas agöng malaṇḍĕp*

ai kong kaṭungkâdhama dūta tiryak,
tan ton tangankw ântakatulya teki,
tonton uripmu n tĕkanangkwa hasta,
yan yogya mātyānana dūta tuccha*

āh dhā kawihnya ng ratu Wabhru mojar,
dūrantarêki n tuhu hanta rota,
tan wruh ta ko yan si Mahodarâku,
prih ndak hamūk yan tuhu ko prawīra*

mangke yadin patyana ko rĕbutku,
norânulung ko sy ana tanggalĕngkwa,
tañ cakra tang cakra hiḍĕpku denta,
tar wĕdya de ning hala sañjatangku*

nāhan ta yôjarnya Mahodarâpyak,
lāgy ânĕpak bhūmi musus tanganya,
krodhêka sang Yādawa-Wrĕṣṇiwīra,
tan dwânggrĕgut kapwa paḍângagĕm prĕp*

sang Satyakâgyā n pangadĕg tumandang,
sang Sāmba mangsö tumuluy matangguh,
ai haywa mangkâmĕjahi ng kinonkon,
sugyan kitângambaha śāsananta*

yekān tuminghal si Mahodarôjar,
cehāhah āh toh mabutĕng kabehmu,
nā lingnya mamrĕp saka hīrabajra,
horag tĕkêkang watangan tĕkapnya*

śīghrângadĕg krodha tĕhĕrnya mojar,
sang Wrĕṣṇi tinghal mulihâku mangke,
ai Satyaka bwat lari tūt laringku,
yan wāni ko ndak tĕlĕsik cĕngĕlmu*

nā lingnya lunghâdrĕs ike larinya,
lāwan Kalinggādhipa tar panolih,
tan warṇanĕn lampah ikā n paḍâgyā,
prāptêng Mahīputra sĕḍĕng tinangkil*

mojar ta yê sang Kṣitisuta śīghra,
an wangla sang Yādawa śatrubhūta,
sang Bhoma sakrodha wawang kabāngan,
manggĕh tĕhĕr manggĕtĕm anggakāra*

<Bhadralalita>:80.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

wĕkasan maśabda sira hāh kapūhan aku de nikang Yadukula,
ri wĕnangnya mangkana wuwusnya tan mawĕdi mātya dengku ya kabeh,
syapa teka yogya lawanangkwa Krĕṣṇa Baladewa wiṣṭya kĕpĕla,
nguniweh tikang ratu makādi Pārtha ramĕsĕnkwa tulya kuluban*

aku kārwa hasta muburê puranya tak arowangânghapuyana,
gulanangku rāhnya ripu ni nghulun rahatanangkwa ring karatala,
kalawan ya dengku śirah ing musuh rĕmĕk utĕknya santĕna nikā,
saphalanya ku n warĕga kīrtya moha maharĕp yaśêng pabharatan*

na wuwus mahāsurapati prakāśa sumahur ta Cedi ri sira,
prabhu yogya mangkat asĕn ardha sampun arĕpat watĕk ratu kabeh,
hana parwatâtiśaya ramya Rewataka yôngsirĕn sang ahulun,
sĕsĕpĕn kaḍatwan ikanang watĕk Yadu matangnya haywa wiluma*

atha mangkanôjar ira Cedi mangkat ika sang mahāsurapati,
kalawan watĕk ratu makādi Cedi Magadhendra Karṇa tumuluy,
gumuruh prakampita humung ri Gobraja tĕkap nikang surak awū,
kĕtug ing mahotpata mawantah adbhuta binaṇḍungan gajapati*

alilang tikang sakahawan wanādri matĕmah tĕgal parawaśa,
giri Windhyapārśwa nikahĕn lĕbūnya kumukus tinūb nikang angin,
Kṣitiputra munggu rikanang wimāna hana ring nabhastala sira,
iniring nikāng asura yakṣa rākṣasa piśāca nāga wĕki sök*

tadanantara krama ḍatĕng sirâtiśaya ghūrṇitêng giriwana,
irikâng Arewataka r-unggu sang Kṣitisutâtigarwa masiga,
kumupak humung prakaṭa śabda ning balagaṇâśwa lakṣa niyuta,
saka lor kidul panguhuh ing balāsura sĕḍĕng haneng awang-awang*

tuwi koṭi-koṭi niyutā gajâśwa ratha ring mahītala sĕsök,
ikanang haneng gagana tanpa sangkhya gumuruh marok jaladhara,
pakilat ni teja ni sihung nikāng asura rākṣasângarab-arab,
kadi warṣa bahni dumilah katonan i dilah nikang mata mabāng*

irikā n paḍâwrĕg ikanang wwang īng asura durbalâwri malayū,
malupā ry anak-rabi nikâpasah pijĕr amet hurip masusupan,
sinĕsĕb waneh pinangan ing piśāca ya turah-turahnya tinawan,
ikanang mamor ya mangusî kawanwan anangis maminta hinurip*

paḍa śīrṇa wanwa nira sang watĕk Yadu tĕlas tinunwan aradin,
tĕka sewu thāni pinupuh sakambah apaḍang tĕlas parawaśa,
ikanêng hurungnya ya liniṇḍihan kahibĕkan kawāhan asura,
kadi rangrangan kapĕnuhan wĕrĕh tĕkap ikang dhwajâputih atap*

<Wangśapatrapatita>:81.
– ⏑ ⏑ | - ⏑ –| ⏑ ⏑ ⏑| – ⏑ ⏑| ⏑ ⏑ ⏑| ⏑ ⏓

kāla nirang Mahīsuta ḍatĕng prasama saha bala,
garjita sang watĕk Yadu mapak sama mapagakĕna,
hetu nirâtihang hangun-angun wahu-wahu tinĕkan,
sañjata rakwa sungsungakĕnêng ripu tĕka sahasa*

kweh nira sang watĕk ratu sahāya paḍa sira hana,
Śālya Wirāṭa len Drupada Rukmanarapatisuta,
Bāhlika Somadatta paḍa śakti gati nira kabeh,
sang nrĕpa Winda sānak Anuwinda tahu ta malaga*

sang naranātha Wabhru Krĕtadharma paḍa sira hana,
tuṣṭa kabeh tĕlas pinaribhoga sira saha bala,
de nira sang narendra Harimūrti masĕgĕh akadang,
ring tadanantarângulih-ulih ta sira ring ulaha*

sang nrĕpa Śālya mojar apa dāya narapati huwus,
byakta ḍatĕng musuh nrĕpati haywa juga palĕ-palĕh,
sanggatanĕn papag prasamanĕn sakahana nikahĕn,
yeka nihan phalanya katulung wiṣaya haji kabeh*

yan masuwe tulung nrĕpati wiṣṭi biṣama nikahĕn,
ngel ning atambakâlah alajĕr lĕngĕn apuli-pulih,
ambĕk ikā ndya sang prabhu dĕlön tĕka ta wawarĕngöh,
sugyan anambahêng musuh alĕh mawĕdi sinahasan*

sang naranātha Śālya na wuwus nira mangarahakĕn,
mojar ikā nrĕpa Drupada haywa haji raga-ragan,
petĕn upāya ning wwang anung oliha musuh agalak,
yan barangâprayoga kĕna ḍaṇḍa biṣama kahala*

de nika sang krĕtârtha rikanang samara tuladana,
śakti wineh rumowangana ḍaṇḍa nira lĕkasana,
yatna sirê tibā ni tĕwĕk ing ripu yan amalĕsa,
suśrama lāghawa n panĕmu cidra mamisani musuh*

wwang pwa ya śakti kewala kaśaktin ika pada n adun,
tan wruh i cidra ning para pijĕr guragaḍa malaga,
tañ jrih inambulan lwat ika rakwa pangayaya nikā,
māti kĕnêng gutuk pwa ya tĕmahnya wani-wani pitik*

wwang tinĕkan prayatnani tĕkap ning amapaga musuh,
minta sahāya siddha pinalar-palar ing alĕkasa,
haywa tatan prayatna bala sang nrĕpati wulatana,
byakta kĕḍik nikang bala matangnya n angingĕt-ingĕta*

nāhan ujar nirang Drupada Bāhlika sira sumahur,
sājña haji ndya tôliha nikang tinĕkan akabĕta,
wiṣṭi tikāng anak rabi yadin makaliba tinĕkan,
nghing ta mapag ḍatĕng pati hurip saphala tan awirang*

kweh nikanang musuh tan ika tanggĕlĕn ing amapaga,
yan kagiring pisan pisaningun ya hana mapuliha,
wūk ta sakeng wurinya caturangga saka ri hiringan,
nyāma ratunya kāri mapulih kucupi ta ya rĕbut*

sang nrĕpa Somadatta sumahur taha tan iku bisa,
antyakĕnâta sāhasa nikang musuh amasukana,
sampun ikā ṇ ḍatĕng tĕhĕr anunwani mangamah-amah,
gyāt ya pisan t-atungkĕbana wūk prasama saha bala*

nyāta nikâlayū kahala tūt wuri nika susuni,
ton ta patornya durbala nikā ya mari macatura,
kāsrĕka de nikang kuda liman ya marĕbuta tawan,
māti ya kedĕkan ta tĕkap ing gajapati manguling*

mojar ikā sang Arjuna hade biṣama dahat ikā,
ambĕk ikang musuh mulata ring humĕnĕnga tinĕkan,
byakta tĕpĕt ndatan kajagana pwa ya mamarĕpĕki,
wiṣṭi tĕmĕn prang ing wwang atahĕn-tahĕna tĕlas alah*

rañca manah ning apranga manolih i wuri niyata,
kepwana de ny anak rabi nikā n prajurit alĕkasa,
rigrig i rowang ing wwang alagâlah awĕdi mangalih,
haywa hinerakĕñ juga tĕkap ning amusuh agalak*

mangkata rakwa mon karuhunan ngwang amapagakĕna,
mangkana ling sang Arjuna mapakṣa mijila tumuluy,
śrī naranātha Krĕṣṇa mawuwus rari diwasa kita,
sāhasa tan tahâmbĕka ni rowang ing angingĕt-ingĕt*

tingkah i sang krĕtārtha rikanang sama-sama mapagĕh,
tanggwana ning prawīra sira sang wruha rikang alĕkas,
sandhi ni de ning aprang awilĕt warahakĕna nira,
tolihĕn ing wineh guṇa mamingkisa musuh asusun*

yan ruhuna pwa tâpranga sakeng raray amaraganga,
yadyapin olihêki n aphalâpa tan ulaha nikā,
pingrwa tiwas kasambya ni huripnya biṣama rinĕbut,
nora ya meman-eman i patî pati-pati tumĕḍun*

yeka ta kāri hetu nika sang wani tan iman-iman,
yan pakadoñ jayā nira rikang prang angiringi naya,
wīra rare-rarêka pinakālas ira kahilangan,
rodra katon kasinghan ira n angdĕmaki musuh ira*

nir kawiwekan ing dangu kĕtêkang ulah ing alaga,
ambĕk i rowang ing wwang ikanang paḍa wawarĕngĕnĕn,
byūha wineh matêka pasangĕn wruha ta ri hiringan,
tañ jrih i wūk nikang ripukulâpagĕh ulah-ulahĕn*

tĕkwan ikā hade karuhunânglĕkasi kita rari,
tambay ing eñjing ingwang iki mangkata parĕng apisan,
towi kulĕm ḍatĕng tuhun adandana ta sira kabeh,
ndā si Gaṇākumāra ya matunggwa kuwu gati nikā*

āh pwa Gaṇākumāra tanayangku kita makĕmita,
mwang bala wāhananta ya ta dum paḍa maparĕpata,
haywa tatan prayatna rahinêng kulĕm ika midĕra,
denya hangĕt-hangĕt gati nikang nagara kadi dangū*

bhāra nikang musuh ya tinahāngkw angapuyana kuwu,
rākṣasa duṣṭadūta ya niśācara mamĕngi-mĕngi,
dānawadaitya sūkṣma ni lĕkasnya yan akira-kira,
len hana bañcananya ya ta kawruhi satĕmah ikā*

haywa mananggah alpa ri gawenta kawĕkas ing umah,
bhāra tĕmĕn kĕta ng sinarabhāra makĕmita kuwu,
sādhu huwus kaparcaya kaśaktin ira tika lĕwih,
nyāta matangnya yogya kita kantuna pagĕhakĕna*

sampun irângutus matĕlasan ta para ratu mahöm,
kapwa mare pakuwwan ika taṇḍa nira ya winarah,
sang naranātha sang pininangan sira kinasĕgĕhan,
kīrṇa haneng tĕgal bala nirâkuwu-kuwu sahana*

taṇḍa nirang watĕk ratu paḍâtihang asira-siran,
ghūrṇita tan pasangkya karĕngö tabĕ-tabĕhan ikā,
len ta sang asramêng lĕbuh aḍeng hulun ika sabatĕk,
ri hyun ikā n katinghalana kapwa mawuwuh adĕmak*

tan sipi de nirâmahayu sañjata paḍa mahalĕp,
ring sajuru prawīra saka sātus akarah akalung,
len ikanâlĕngĕn bapang asinghĕl angatus-atusi,
rohan ikêng lĕbuh pamĕdi mangrĕpĕhi lawan ikā*

mwang hana taṇḍa mākrĕp irikângulah angingĕt-ingĕt,
ndā krĕpanâkĕkĕh ta n aharĕp mahuluna makuwu,
nghing ya barat ginöngakĕn ikêng hĕlĕm ulah agalak,
tan pakasor yan ing lĕbuh asāra rĕbuta palagan*

wāhu mapañji-pañji karikâmalar apamĕgĕta,
sañjata karwa tunggul alĕsĕh mingĕr adulur aḍeng,
bhāwa nikā n umundur i tĕlasnya mapulih abangĕt,
yar mapilih wuwusnya ri patunggul ika cinga-cingah*

ramya para prawīra sang anaṇḍang akarah akalung,
len asiping-siping kuning arampak arĕja malayū,
mwang hinatak sisir sakala söh kagurilap ahulap,
wadwa hajîka cihna niki yan krĕtayaśa ring ayun*

mangkana tang bapang pili-pilih wahu-wahu tiniban,
bhonggan akañja-kañjar amaluy-maluyi pangungangan,
tan wulat ing hawan salah ulat mulat i sang angungang,
mogha tibā kasĕmsĕm amirah mukha nika sinurak*

nyāsa hajîka sang juru kĕdut wwang abukĕt akihal,
pantĕs ikâgalah kuḍuwak asring apulih anitir,
krenya kuning gusenya salakârdha kalung ika timah,
ambulunganya gangśa kadi ghaṇṭa humung awurahan*

mwang hana tâmuput salaga wāni pamaja nrĕpati,
kweh nika sewu sök parĕng arampak amĕnuhi lĕbuh,
wahw asikāp pĕnĕd titir anunduk i musuh atumang,
doyan i raṇḍa ning musuh hanan hana ri dalĕm umah*

sampun aḍeng tikang bala tĕkang wĕngi rawi sumurup,
meh tumibā ng ḍawuh wwalu paḍâlĕkas anginum-inum,
tan hana tan pangingwani rikang juru-juru masĕkar,
tambul ikângulumpuk apurik tang umulat iriya*

tambul ikântigâgarĕm ikang katupang ayung-ayung,
mwang pabĕkan pĕcĕl-pĕcĕl ikang licin acĕka-cĕkah,
rumbah abāng babat saha lalab nikana mira-mirah,
twas tan atis titisnya pĕlĕm ing barabas angĕngĕsi*

len kulubanya langsuban asumsum ilat asuhunan,
membuh atumtumañ jamu-jamur kurupuk uwur-uwur,
limpa lawan lamungsir adulur paru-paru sinanga,
tangkar usus tinunduk awuduk jata-jatahan angöt*

kesyan ikang limas kula-kulah kĕla-kĕla kalupan,
haryas ikâmanis milu manis-manis ika mamanis,
nyâlap-alapnya kālap angalap manah ikang angalap,
henak ikang rarawwan amarĕg-marĕgi ring aharĕp*

rakrak arok lawan kara kahĕnti karikang anaḍah,
mandĕlakĕn dĕling rasa wĕdĕl-wĕdĕlan apaliḍa,
endah ikang gilay-gilayan olih inilag-ilagan,
nyā ng ahangĕt pĕngĕt saradan anghangĕti ring amangan*

rangkang ikang sakang-sakang aking warĕg inaring-aring,
tan kahur ang hurang harajungan grih ika saha layur,
trī prikitik pitik rika pirik-pirik akiri-kirik,
krang kapiṭing kiṭing kaparĕk ing salisur agĕr-agĕr*

trung-trung atuntunan kyang ajulung-julung alaya-layar,
prut hrubungâkatunggyang awadung-wadung akul agĕlar,
jruk-jruk ulam tunū wuku-wuku pwa sarapa-sarapah,
pruk prukutut pupuk wuru-wuru wruh angalap-alapan*

cung-cung ucĕng cupang-cupang  ahañcangan akacang ucu,
cukcak acangkilung cawĕt akoci cucur acung-acung,
cöt macabik cabuk cara kacambah acaca-cacahan,
pañcing ikang pinañcingan aminta cacar ing acacar*

wrak-wrak ikâkrah asrak apa tan bari-bari masagi,
wrat-wratana prabheda nikanang baḍawang iwak agöng,
prang-prang ikang pinanggang akapal kaḍap angilat-ilat,
granggrang agangsilang kaḍawi jañjan akipĕr awadĕr*

bwat rawa tang sĕpat wĕdal ikang hitu putihan agöng,
kĕndĕl ikang dĕlĕg pacal abāng patatakul alukas,
len ta paḍang-paḍang saha barang paha pakung ahañang,
janghur awor bayong lawan iwak wang agajih alĕmu*

sang manginum paḍâtika mapātra hana mangapiti,
kepwan anon samit-samit asangkĕpan asĕmu pacĕh,
tan huningan waneh pijĕr abhojana mamukha gulū,
tan pakĕcap waneh sang akĕcap-kĕcap ikang amangan*

tan pangucap tutuknya mututung hibĕk angamuk-amuk,
mangguh anon ikang wwang alarih manuduhi tahapan,
lindi ni tinghal ing linarihan saha gujĕng amanis,
bor lihat ing mulat ring acacar titir inaliwatan*

kweh nikanang pratañjak apadik piḍĕngĕr ika tĕka,
cöt manapĕl wulatnya lumiring ri lawan ing anginum,
wangsit ikâwayis mulat i rowang ika paḍa tahu,
hetu nikā n humañjing aḍahĕm ywa parĕk ing agayung*

bhāwa nikâtangan masiḍakĕp wruh acum api kaḍat,
tinghal ikā n dudū mulati tambul ika sang anginum,
citta nikâgirang pwa yan anon ajang-ajangan abāp,
sök ta manahnya yan linarihan tĕkap ikang alarih*

sampun ikā n papātra paḍa doyan amangan anginum,
twaknya hiḍĕp nikā twak i kasang panginuman ikahĕn,
wāni ta yânggasul ring alarih mangalapi magayung,
akrig ikang makārya mulati ng kadi kurang amangan*

ramya tikang garantang angudang ri tĕlas ing atĕlas,
tan paparĕngwan ing nagara denya sajuru-sajuru,
sampun ikang ḍawuh rwa wahu māri tika sang anginum,
sang katĕkan pradakṣiṇa gumanti humung awurahan*

<Mrĕdukomala>:82.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

sampunya n panginum nikang bala kabeh yayâng pura humung,
de ning tunggangan anghrik angrĕgung ikang liman mawurahan,
bherī gĕṇḍing aganti tan papĕgatan hanan muni parĕng,
himpĕr sāgara kādrĕsan pawana śabda ning sanagara*

gönggöngĕn ta manah para prajurit ahyun aprang alawas,
t-angkat sang wwang ujar nikângarahakĕn paḍâsru mijila,
len tekang rumuhun sakarwa-tĕlu-pat prawīra taruṇa,
pakṣanyâmriha ring tĕgal saha sĕkar haneng kura-kura*

jagrâtanghi sirang watĕk ratu sudhīra mānawibhawa,
ndan ring prang sikĕp ing mayuddha takis ing gadênangĕn-angĕn,
pūjādhyāna saha prayoga nira śatrunāśakaraṇa,
āstām sang rĕṣi-śaiwa-sogata makādi ḍang hyang ajapa*

byātītān ikanang kulĕm rahina ring kamantyan apaḍang,
sang hyang sūrya mawās haneng udayaparwatâwa sumĕnö,
sang śrī bhūpati Krĕṣṇa sampun asĕnāddha sangkĕp awidhi,
mwang pūjājapa nitya sāstuti nirêng bhaṭāra Sawitā*

kāla śrī naranātha māstuti  bhaṭāra Sūrya sakala,
ngkā n wwantĕn waradewatī sira ḍatĕng sakeng awang-awang,
atyantêka halĕp nirâmakuṭa bhūṣaṇâparimita,
lumrā teja nirêng mahītala sawang tĕngah ng way ahulap*

līlâwāhana nīlaratnamakarâtiśobhita katon,
mwang hangsê wuri śuddha rūpa nika himpĕr ing marakata,
akweh tang paricārikâpsarawadhū miring tĕka nira,
mangke prāpta ri sanmukha nrĕpati Keśawāngśa wĕkasan*

hyang-hyang ning suranimnagā gati nirâmrĕtātmaka sira,
hyang Ganggā sira dewatī pinakajīwa ning sabhuwana,
sākṣāt nirmalarūpa śuddha sira tīrtha ning jana kabeh,
manggĕh manggala sang mahārdhika paśucyan uttama sira*

henak niścaya sang narendra tumuluy prabhakti mararĕm,
pūjā sambhawa yogya sampun ika de nirang narapati,
yatnâswāgata bhāgya teki ri ḍatĕng mahābhagawatī,
kāruṇyânglawad i nghulun ri tĕka ning bhayâdbhuta dahat*

om om sājña hajîki don mami ḍatĕng ri sang narapati,
kotus de nira sang hyang Indra kalawan watĕk sura kabeh,
wruh yan mapranga sang narendra kalawan mahākṣitisuta,
ginyākĕn gati ni nghulun karaṇa ni ngwang aprĕgi ḍatĕng*

nyā ng dyus ring ghaṭa ratna honya tarimanta de sang ahulun,
nāhan ling nira śīghra madyus i nareśwarâjaya-jaya,
mwang puṣpā nira jāti gandha kinĕnākĕn arja ri gulū,
mantuk sang suradewatī kadi manuk trik ing langit adoh*

sang śrī Krĕṣṇa sirêka mangkat umijil sakeng pura nira,
munggwing syandana nīlaratna sagalâhirĕng kuda nira,
gĕṇḍing kĕṇḍang asanggha pangharĕp irâtri ghora gumuruh,
abhrā tang Garuḍadhwajâruhur agöng awarṇa mibĕra*

sang nāthātmaja Sāmba sang Śamiti Śobhanākhya mangiring,
mwang sang Mānujananta Satyaka lawan Susena maturut,
sang Senākhya Sunīti Mītawan anindya ring pabharatan,
mwang sang Rohita sang Sudeṣṇa Gajaśūra nāma karĕngö*

ring keri pwa Sapatnajit mwang ika Śakyajit sama dĕdĕg,
mwang Sanggrāmajit uttamêng samara Satyajit ngaran ira,
lawan Cārusudeṣṇa wāni sira bhadra Cārusuyaśa,
śakty ânwam sira Cārudewa milu Guptacāru winuwus*

khyātîng prang sira Mitrabāhu saphala prawīra nipuṇa,
lāwan Kṣepaka rakwa Supramita Cāruwinda guṇamān,
lāwan teka Śarapraśūra sira Tāmapakṣa karĕngö,
singgih rākṣasacidra sāra ri laga prawīralalita*

nāhan tâtmaja sang narendra pinakātmarakṣaka nira,
śūrôttungga sirâhawan ratha gaḍing mināsan asinang,
kapwâpinghay ikang turangga nira darśanīya binisa,
ābhrâwarṇa tulis hañar sira n awastra mūlya sinurat*

ndan sang Sāmba jugâdhikāra ri sirang narendratanaya,
ring prang ring prĕp asing gadāyudha dhanurdhara n krĕtayaśa,
kadyâdyus kusuma n pabhūṣaṇa wiśeṣa ratnakawaca,
himpĕr pādapa rūpa ning dhawalawastra kapwa kumĕñar*

wadwā sang naranātha tan pawalĕr ing halĕp winulatan,
tingkahnya n paja tang paḍârathawiśeṣa taṇḍa nipuṇa,
tahw âprang mahawan rathâratha-rathan gatinya ya kabeh,
kontā tomara sañjatanya hana len laras pirang iwu*

mwang tekang mahawan liman pira-pirang puluh yuta kabeh,
tahw âprang mahawan liman gati nikā n tĕlas krĕtayaśa,
śūrêng lwah palapat wukir gahana sing payuddhan ikana,
kontā tomara bhindiwāla kalawan gadâyudha nikā*

akweh wīra manunggang ing kuda bisêng kudâkuda-kudan,
kapwêkā n paḍa lāghawêng samara sāra maprang awilĕt,
dukduk tomara śūla śakti pinakāyudhanya kumilat,
kontā mwang krĕtalâtitīkṣṇa pinutĕr murub kagurilap*

sakweh ning manapak lĕmah pinakapādarakṣa magĕlis,
wwang wānî samarâgalah mwang apapan magaṇḍi sawaneh,
sungkul-sungkul ikâsinang paḍa linungsiran pinaradan,
simping-simping aneka tulya jaladâhawan kṣititala*

mangkat śrī Baladewa mās ratha nirâturangga makuning,
kumram gātra nirâkuning mabukakuṇḍur ujwala kuning,
lāwan tunggul irâdawā sinahajâkuning layu-layu,
sākṣāt nāga kuning tamolah angadĕg hane harĕp ira*

putra śrī Baladewa sanggĕpan ing anggarakṣaka nira,
khyātîng rāt Niśathôlmuka prathama ring kamānawibhawan,
kapwâsyandana raktawarṇa kumĕñar maṇiknya dinĕlö,
lwir sandhyājaladâkilat sira tĕkap nikang maṇimaya*

ākāra rwang iwu prawīra tinuhâdi ring laku nira,
mantrī paṇḍita ring prang uttama paḍârathârja tinulis,
len tekang gajawāhanê wuri sĕsök pĕnuh pirang iwu,
wwang wrĕddhêng samarâkĕkĕh gati nikā n manunggang iriya*

mangkā tang turagângrasuk masalĕsök ri wuntat asusun,
wwangnyâwarṇa tulis tĕkap ni kawacanya bhāswara hañar,
mwang tekang bala wāni sāha masiping-siping pirang iwu,
akram lungsir ikeng kasir-kasir ikâruwit kuning ikā*

sang Pārtha pwa sirâhawan rathawarâgniwarṇa dumilah,
tĕkwan śwetaturangga sapta ya mangir lakunya kumukus,
mwang gaṇḍewa nirômurub maṇik ikā ywa numpĕr i tangan,
muntab rūpa ni wānaradhwaja nirâsilih drĕs ing angin *

sangkĕp ning balakośawāhana paḍâhalĕp linihatan,
ākāra rwang atus tikang ratha dudū ng liman limang atus,
wwang śūrênaku sāra ring samara tang manunggang iriya,
pantĕs darśana darśanīya wihikan prawīralalita*

rîndraprastha ya sangka ning kuda pirêng sahasra rinasuk,
śaktînuttama ring kasinglaran ikang manunggangi bisa,
akweh tang bala pādarakṣa nipuṇeng raṇâkral awilĕt,
kapwânaṇḍang asinghĕl akrah akalung karah kakirikih*

sang nātha Druma munggu ring ratha subaddha tang kuda putih,
mwang sang śrī Basudewanātha samawāhana rwa madulur,
pinghe catra nirâputih dhwaja nirândalugdag adawā,
ramyâpan paḍa wrĕddhapārthiwa sirâpupul silih-asih*

makweh tang balawīra dhīra tinuhêrikang prang alawas,
seww îkang gajawāhanâwur-awuran mawor awur-awur,
mwang tekang turagâjĕmur milu lamur-lamur winulatan,
milw îkang ratha karkaśângingĕl-ingĕl kudanya kahĕnĕng*

tunggal sowang anak narendra paḍa śakti śūra suyaśa,
tan len sang Gada śūra sang Suratha śaktika n paḍa parĕng,
anghing gĕgwan i buddhi sang nrĕpati kālih ing pabharatan,
āpan daṇḍa nirêng musuh pwa ya rikang kamānawibhawan*

sang Rukmâtiśayâhawan ratha marĕngga kañcanamaya,
sangkĕp ring maṇibhūṣaṇâkawaca hīrabajra marukuh,
kadga mwang warayang laras hana ri saṇḍingan sana-sini,
mwang kroñcadhwaja tan pahīngan aruhur hane harĕp ira*

lwir wāh parwata wāhanā nira humung paḍâruh-aruhan,
mwang teka dhwani ning turangga-gaja ghora ghūrṇitatara,
grit ning syandana tan pasangkhya karĕngö surakṣaka nira,
rwang lakṣā caturanggawrĕnda samudāya tan papĕgatan*

mangkat sang nrĕpa Śālya sang kasusuk ing musuh lagi-lagi,
mangkā pwa ng ripu mangrĕngö ri sira karṇaśūla winuwus,
nityângde sĕkĕl ing lawan mangĕn-angĕn parājaya nira,
anghing yan sahasêng musuh sira nimitta ning lawan arĕs*

līlā yan pahawan gajādhipa tĕlas mabhūṣaṇa sira,
söngsöng ning kawacâtibhāswara katon lanā makalangan,
kādbhuta pwa tĕkap ni teja nikanang warāstra niśita,
lwir wālārka hanêrikāng udayaparwatêka dinĕlö*

rob tulya ng balawāhanādi caturangga sang narapati,
mwang mantrī nira rakṣakâratha sawang karang winulatan,
wwang śūrārya tikêng raṇāngga makapādarakṣaka nira,
ya pwa n tan pabalik surud prang ika yan tĕkêng lawan ikā*

sang nātha Drupadâhawan gajawiśeṣa pat gaḍing ikā,
Dhrĕṣṭadyumna ngarany anak nira haneng rathâruhur agöng,
akweh tang caturangga sang nrĕpati söh pirang puluh iwu,
mantrī taṇḍa nirâhawan ratha lawan liman kinawacan*

mangkat sang nrĕpa Bāhlikâtiśaya ring kamānawibhawan,
lāwan sang nrĕpa Somadatta paḍa tâhawan ratha magöng,
tan warṇan caturangga sang nrĕpati kālih ujwala katon,
de ning bhūṣaṇa ratna kañcanamaya pradīpta kumĕñar*

mangkat sang nrĕpa Windu lāwan Anuwinda sānak adulur,
līlâlinggih i rĕngga ning gajapati rwa sampun arasuk,
sakweh ning bala wāh paḍanya humilī ndatan papĕgatan,
aryak syandana wāhanāśwagaja pādarakṣa gumuruh*

sampun mangkana sang narādhipatiy Ugrasena wĕkasan,
sang Wrĕṣṇy-Andhakawīra ng anggaparirakṣa munggwing iringan,
mangkā tingkah ikang gajāśwaratha pādarakṣa wĕki sök,
sākṣāt parwata rug kĕtug ni gubar ing watĕk pinamĕgĕt*

sang nāthātmaja kārwa Satyaka Sudeha munggu ri wuri,
mwang sang Śāraṇa sang Wicitraka Widūratāmrĕta tumūt,
kapwânunggang umungguh ing ratha winarṇa-warṇa ring ĕmās,
lwir kambang manĕḍĕng bungah nira tĕkap nikā n kabaraṇang*

mangkat sang Krĕtadharmanātha sayudhākhya singhapuruṣa,
krūrākāra haneng rathāngga sira n Anggakāra madulur,
ramya ng taṇḍa kabeh tĕkêng balasahāya kapwa matitah,
tingkah ning caturangga tan papĕgatan marampak atatā*

sang Mātsyādhipa māhawan dwirada mīnarūpa marasuk,
molah taṇḍa nirâgulāngan atulis mirah mata kabeh,
akweh bhrĕtya nirâsisik putih anorakĕn bañu pasang,
norêkâpacalan lĕkas nira n anūtakĕn kakulajan*

yapwan Kīcaka ng anggarakṣaka narendra śakti suyaśa,
ndan tahw ângawisa ng musuh tĕka nira n haneng raṇasabhā,
mewĕh teka n atĕmwa ros wuku nikang kasinghan i sira,
sang lāgînucap ing katungtangan i kīrti ring raṇasabhā*

<Gadyakāra>:83.
⏑ ⏑ ⏑| ⏑ –  ⏑| –  ⏑ ⏑|  ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓

ri tĕlas irân mijil sahana sang watĕk Yadu lawan watĕk ratu humung tikang bala kabeh,
pĕnuh irikang tĕgal gahana gahwarâlas alilang wiśīrṇa tĕkap ing rathâkuda liman,
tuhu kadi megha ring kapitu kānginan winulatan pĕtĕng dhwaja nirâkilat kĕlab ikā,
paḍahi lawan taroñji murawâpratidhwani kĕtug ni kĕṇḍang ing aroha ghora gumuruh*

salĕsĕk i lampah ing balasamūha tan papĕgatan sakeng purasabhā pwa tan paligaran,
hala halaho wuwus nikang i wuntat opĕk apĕḍĕk-pĕḍĕk haringĕtĕn hanângumĕk-umĕk,
ikang amikul-mikul kakĕsĕlan tan intar i lakunya mepu ri galak nikang liman angel,
ingut-ingutĕn lanênubatakĕn cucuk ni pikulanya meh anukak an kacuṇḍuk ing wuri*

hana ta makuṇḍang aṇḍarat i tuṇḍasāra mapĕnging ri kuṇḍang ika tan pakālib apulut,
amisu-misuh mahā sigi-sigīn i kuṇḍang ikahĕn lĕbū n karakĕtan dukut rĕmuk aking,
angumĕl-umĕl tuminghal i tapih ni kuṇḍang ika yan tĕlĕs ri wuri mātra rambut akusut,
ling ika paran dumehmw anu tikânu ko ndak anu tan paweh ry aku maweh ta ko sing anganu*

milu-milu teki tang juru bĕṭĕk makuṇḍang ikahĕn satunggal amĕtĕng sĕḍĕngnya n aḍayan,
apurik apan tĕhĕr pinakapanghawinya ri guse nikā n kinĕnakĕn galahnya kuḍuwak,
rasika kangelan āpan amikul bĕkĕlnya kalasanya hambulungan awrat abwat anĕtĕl,

{Gadyakāra}:86.4

sumĕlang angodwad ing rabi nikā n kumat kabaranang burat-burat abang wĕtĕngnya n agĕḍe yateka sagĕnuk*

Tiḍak ḍikĕtahui
<Dhrĕti>:84.
– – –| – – ⏑| ⏑ – –| – ⏑ ⏑| – – ⏑| ⏑ – ⏓

lunghā ng lampah sang Yadu sangke Dwārawatī śīghra paḍâgyā,
kāwit-kāwit sang rĕṣi Durwāśêka cumuṇḍuk nrĕpa Krĕṣṇa,
rukṣâkurw ângel alapā mantuk sira sangkeng Śiwatīrtha,
siddhāsiddha ng wāk śapathênggal yan mapĕnging towi kurang twas*

wruh pwa śrī Krĕṣṇê bhagawān Durwāśa sira n paṇḍitasiddhi,
agyā-gyā-gyā yan tumurun sangkeng ratha sampun ta manambah,
enak pwa wruh sang rĕṣi yan trĕptîka kabhaktin haji ri twas,
menak tâmbĕk niścaya mājar sārjawa somyârūm aśabda*

hehe sang Bhumyādhipati ndah wehi kamî kahyun iking twas,
alpa nghing tekang labuhan donkw î kita lāwan Baladewa,
kahyunkw ântuktângliwĕt āpan śuddha pawitrâmrĕta sākṣāt,
ndah ngkānê rājyanta tikânung yogya kami n wehana denta*

nāhan ling sang paṇḍya ta kady âpet karaṇê sang naranātha,
śrī Krĕṣṇânangkṣepa ri sojar sang rĕṣi śīghrânganumoda,
bhāgya n wwantĕn ry antusa sang paṇḍyâmuharâng trĕpti ri citta,
ndā santabyâgöng kĕta rānak sang yati herĕn samuhūrta*

pun Pārthā pun Rukma tikang konĕn pun anārathyakĕna prang,
nāhan ling sang bhūpati Krĕṣṇâminta ri sang paṇḍita herĕn,
sampun lunghêkang pakudan manghundanga Pārtha nrĕpa Rukma,
śīghra prāptêkā sira kālih śrī nrĕpa Krĕṣṇâta manantwa*

<Bhadralalita>:85.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

hari ni nghulun daki sang Arjuna ngwang awĕkas-wĕkas pwa ri kita,
kalawan ta sang nrĕpati Rukma rakṣa nikanang watĕk Yadubala,
kita kārwa sāra śaraṇā nikang prang aku mantukêng swanagara,
sira sang maharṣi sira têkihĕn labuhanânghuwus brata nira*

ling irânĕhĕr mulih atīta teki sira sang narendra wĕkasan,
sira sang watĕk ratu kabeh mareng pabharatan paḍâhyun ayaśa,
ikanang bala prakaṭa kātarâmalaku śatru rākṣasabala,
alapâprang abrata kasinghan agya malawas manganti labuhan*

kaparĕk samīpa ni pakuwwa-kuwwan ikanang musuh wahu katon,
irikāng Arewataka sök tĕkêng suku-sukunya tan paligaran,
mwang ikang haneng alas agöng lawan wiṣamawanwa tan kawulatan,
pasamūhan ing dhwani nikang liman kuda ya tan pasangkhya gumuruh*

sira sang Dhanañjaya lawan sirang nrĕpati Rukma dāya gĕlara,
makarānanêka winangun kramanya sira kārwa munggu ri tĕngah,
makawaktra sang Yadukulaprawīra pinakādi Sāmba Niśaṭha,
mwang ike sang Ulmuka lawan ta Satyaka sudhīra Śāraṇa waneh*

nrĕpati Druma mwang ika sang narendra Basudewa munggu ri wuri,
nrĕpa Śālya len Drupada Bāhlikâgra ri tĕngĕn sungut gati nira,
nrĕpa Winda lāwan Anuwinda sang prabhu Wirāṭanātha ri kiwa,
nrĕpa Somadatta ri harĕp nirang Yadu sahā sungut gati nira*

ri tĕlasnya n enak apagĕh pratingkah i gĕlar nirang Yadu kabeh,
sira sang Mahīsuta tĕlas tuminghal atigarwa sahya masiga,
amusus tangan tan ari manggĕtĕm tĕkap ikang kamānawibhawan,
aharĕp makoliha ri sang narendra Harimūrti tan hana waneh*

winarah sirê taya narendra Krĕṣṇa Baladewa de ning utusan,
yatikā n wiwal manah irâwiśeṣa ri sirang watĕk Yadu mijil,
mangĕsah lanā mulati laṇḍĕp ing lipung amoghaśakti hinawin,
mwang ikang gadâwĕsi satal pinañjĕr angadĕg tininghalan ira*

nrĕpa Cedi Karṇa Magadhendra sang winidhi de mahāsurapati,
mijilêrikang samara manglagāna ri sirang watĕk Yadu ḍatĕng,
iringĕn tĕkap ning asuraprawīra pangarĕp nikang prang irikā,
pinakādhikāra para taṇḍa sang Kṣitisutâtiśakti suyaśa*

ri wijil nirârya Magadhâpaḍâhalĕp anunggang ing gajapati,
tĕka sewu tang liman agöng hane wuri tĕlas kabeh makawaca,
turagâpipit pirang iwū wwang ing ratha magöng arampak atatā,
bala pādarakṣaka pĕnuh wajanya mahulap tĕwĕknya lumarap*

milu teka sang ratu samāngjuru prasama tan hanêka makutis,
paḍa tâhalĕp halĕp i sang prawīra marathêka len aturaga,
papupul ni sañjata nikang samangkana wutahnya tan papĕgatan,
kadi wāh gunung saha watunya śīghra gumulung tĕkêng pabharatan*

milu daitya yakṣa tĕka ring niśācara piśāca nāga ya tumūt,
apa tan pasangkhya saha wāhananya paḍa tâhalĕp lĕwi-lĕwih,
pakatap-katap ni tĕngĕranya bāng hana putih kuning mwang ahirĕng,
kadi megha sontĕn i surup bhaṭāra rawi rūpa ning dhwaja kabeh*

ri tĕngah ta yônggwan ira sang narendra Magadhādhirāja pinupul,
i harĕp nirêki balayodha sampun atatā ng rathârpat atumang,
gumuruh tikang murawa roñji kāhala lawan gubar pirang iwu,
kadi târuh ing jaladhi ring gunung karang i pinggir adrĕs angarus*

tadanantara krama ḍatĕng ta Cedipati tulya sāgara pasang,
amasuk juluk-juluk ikang balâkrah akarang limanya maruhur,
kuda mosyan ing tĕgal alumba-lumban agĕlis pirang puluh iwu,
amaḍĕm ḍarat hyu mulat ing pratingkah i gĕlar nikang bala kabeh*

pagĕlar nirang nrĕpati Karṇa durgama lawan samānta nrĕpati,
kadi parwatâlas atahĕn wanâkrĕp angadĕg lĕyĕp winulatan,
irika ng juluk-juluk abāp ya satwa nika len ikang kuda liman,
sang Awanggarāja sira mong siring galak irâhyun oliha musuh*

ikanang prawīra bala daitya yā Karalawaktra Raktawadana,
Nayaśālya Durṇaya Tarakṣa Senawiṣama mwang Apratihata,
paḍa śaktiwīra tahu tâlagêng samara ngūni ring lagi-lagi,
kawĕdî surālaya lanâmikāra sira sang watĕk hyang alara*

hana yakṣa śūra tinahā ngaranya Bahukīrti Sādhanawaśa,
Subala Prajamba Suwana Pradhāna Rĕṇabhit Subaddha guṇawān,
Wigakarṇa sāma Bahukarṇakâruh-aruhan kabeh wija-wijah,
kadi tâwĕrö sahana sang watĕk drawinabhuk marorawa humung*

tuhan ing niśācarabalângiring ri sira sang narendra katiga,
Śarabha Prajangga Mahiṣāngga sang Mahiṣawaktra Singhawadana,
si Hiraṇyanāma Kapilakṣa len Mukhawarāha Waktrawikaṭa,
si Sumolilambu ya parĕng mijil paḍa manunggang ing liman agöng*

bala nāga mukhya nika si Prasikta si Sudhāngganêka biniṣa,
makanātha ng Adrawalika prasiddha ya musuh sang Arjuna tĕmĕn,
yatika prabhakti ri Mahīsutânĕhĕr aminta kāyaśaraṇa,
ri kĕdönya moliha ri sang surendratanaya swaśatru ling ikā*

milu tang piśācabala Durwrĕtākhya Wigatākṣa Kakṣawirama,
Wiṣahâprasahya kalawan Wiwarṇa Wipata Trikāyawinaya,
si Jitānggabhanggaka Śiraghnabuddhi si Wiwarjakarma Wiratha,
si Hayānggasatwa si Kulakṣayâdulur anunggang ing mrĕga wana*

Kalayāwanendrasuta munggu lor kadi limut pĕtĕng tiningalan,
rumahab samar-samar adoh marok ratu samānta rotakulaja,
humarĕp ri sang nrĕpati Windarāja panihung gatinya tinitah,
alawas matangtangan atĕmwa yuddha palagā lawanya rasikā*

bala daitya rowang ika śakti sang Karalawaktra Raktawadana,
Nayaśālya mukhya nika tāhu ring raṇa gajāśwawāhana kabeh,
saha yakṣa Sādhanawana Prajamba Suwana Pradhāna winani,
saha rākṣasâdi nikana Prajangga Mahiṣāngga Singhawadana*

waranāga śakti si Sudhāngganâpratihatâdĕmöng awak ikā,
tĕngĕran wĕlang-wĕlang awor hijo bala nikângdĕlĕs lari nikā,
tahu tâgawe sawa biṣângluwuk lawan ulah nikā n amiḍuḍak,
nda gulūnya n aprang awilĕt lanâmiṣani śatru tulya sirarā*

ikanang piśācabala mukhya Kākṣawirama Trikāyawipata,
kalawan si Satwa si Kulakṣayâtitah i pungkuran gati nikā,
panihung kiwâtĕhĕr ikā kabehnya humarĕp mangulwan agĕlar,
nrĕpa Winda lāwan Anuwinda bhūpati sirêka mukhya kaharĕp*

bala ning bala pwa ya tatan pasangkhya pira koṭi-koṭi niyuta,
caturangga ning bala samangkanêka pira sangkhya-sangkhya nikahĕn,
humĕnĕng paḍâmapadĕngan manganti tinĕkān paḍânaha-nahā,
kadi sāgara sthiti tatan hanângin ika tulya ning bala kabeh*

tucapa ng sihung kidul apūrwa tulya jaladânghĕmu hudan arĕs,
lumarap krĕtāla nika warṇa widyut awilĕt lawan layu-layu,
sarapungnya sang nrĕpa Hiraṇyanābha kalawan Kalingganrĕpati,
sasamāntabhrĕtya caturangga lakṣa niyuta ng gajendra turaga*

irikā ta daitya pinatih prawīra balamantri mukhya ya kabeh,
mangaran Susenawiṣama mwang Apratihatâdhikâbalawana,
saha wāhananya gaja sewu sowang ika len rathāśwa niyuta,
saha pādarakṣaka nikā sahasra śatakoṭi tan patagihan*

pinakesi yakṣabala sang Pradhāna Rĕṇabhit guṇâsama-sama,
yatikâhalĕp-halĕpan ing prawīra makalung karah kawayakah,
turaganya len gajarathanya rĕngga nika mās maṇiknya kumĕḍap,
lumarap katonan ika warṇa wintang angalih parĕng larap ikā*

kalawan ta nāga mangaran Prasikta pinakādi sangkĕp atitah,
mwang ikang piśācabala piṇḍa sāyuta tĕkeng swawāhana nikā,
pagĕlar ni sañjata nikâpipit kadi ta kānanê kapitu sök,
kumĕlab dhwajanya kadi tângkurâsĕmi katon ikang layu-layu*

humarĕp ta kulwan atitah kabehnya n umarĕp ri Bāhlikapati,
mwang i sang nrĕpa Drupada Śālya sang kawĕdi ring raṇêng lagi-lagi,
pasamūhan ing ratu watĕk Mahīsuta têkeng samāntanrĕpati,
lima yojananya pagĕlar ni sañjata nirâmaḍêng jaladhi sök*

tiga yojananya pagĕlar ni sañjata nirang watĕk Yadukula,
samudāya lāwan ika sang narendra pininang kabeh saha bala,
kakasut kalangkungan ikā tĕkap ni bala sang Wasundharasuta,
paḍa niścayê lawan iki n paḍa wruh anĕngĕr dhwajāgra wĕkasan*

<Aśwalalita>:86.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓

i sĕḍĕng ikang watĕk Naraka wāspadê rĕpat ikang watĕk Yadubala,
angun-angun anggaranggang anĕkāni tan pamali wiṣṭi śūra sahasa,
sawur i panahnya gaṇḍi nika sök pasörnya lumĕpas lawan gutu-gutuk,
ikang aḍaḍap marĕk mwang agalah parĕng paḍa rĕbah tumandang asusun*

tĕka-tĕka sewu tang turaga sang manunggang ahulap tuhuknya dumilah,
prasama tumandang anggyat anujah bala nrĕpati Bāhlikêka kadunung,
milu tumitah tikang ratha hane wurinya gumulung gumuntur i laga,
bala ni Hiraṇyanābha ya kabeh lanā silih-arĕp ri Bāhlikabala*

humabĕt ikang dhwaja nrĕpati Bāhlikângarahakĕn rikang bala nira,
sama-sama tang majantra mamanah lawan tang apapan masö mwang agalah,
sang akuda tomarênagĕm ikāng anunggang i liman lipungnya lumarap,
parĕng apapag pamūk nika samangkana ng prang arurĕk wawang silih-arug*

ikang akudângdĕmak prang ika singlar olih akalis luput kinurubut,
sang aratha sāhasâmanah anūb panahnya mangĕne mamātyani waneh,
paḍa-paḍa śūra maprang awilĕt kacidra mati len pinökan atĕhĕr,
kuda kĕna māti yênatus-atus lawan ratha pĕjah ng anunggang iriya*

makin asusun tikang bala ri Bāhlika n sinusunan muwah lawan abāp,
patĕmu nikânglaga prasama malwang-alwangi muwah matambĕh i wuri,
tuhu paḍa wāni tan dadi surud mamūk amurugul winūk winalĕsan,
hana ta ya kabraṇan mati dudū tikang pinamĕgĕt huwus kapugutan*

bala nira Cedinātha humarĕp mare Drupadanātha sāhasa masö,
angun-angun ing lagâdbhuta pamūk nikâtiśaya ring kaśūran apagĕh,
guragaḍa tan pananggĕl agalak parĕng kuda rathanya kapwa kumucup,
capala tĕkânggalah ring adĕgan tĕkâmrang anĕsĕb saroṣa tan arĕs*

binalikakĕn tinangkis amalĕs manangkis atahĕn winūk sinusunan,
makakĕrĕpuk tikĕl ḍaḍap ikang tibā mati matimbun ing raṇasabhā,
paḍa-paḍa śūra kapwa makalung masinghĕl akarah tĕlas karahatan,
inatus-atus tikang balapadāti wīra kawĕnang katon agulingan*

śara niśitâdulur watu lawan ta dukduk ahawan langit malayanan,
kagila-gila ng galah waja nikânglarap-larap arok silih-palu waneh,
ḍaḍap akatap-katap kagurilap tĕwĕknya mangĕnêkang amrang anacah,
ikang apulih-pulih mapulihan silih-sĕsĕb alah pĕjah tan umurud*

śawa nikanang turangga kagulimpang ing pabharatan lawan ratha rĕmuk,
pira-pira tang prawīra mati len sĕḍĕng kakuwungan mangohan umĕkĕh,
tuhu-tuhu tan hana ng pakadangan tĕkap nira sang amrih ing raṇasabhā,
pijĕr angusir prang amrihawak ambĕk amrih ayaśâtapêng pabharatan*

bala nira Somadatta sahasômasö bala narendra Karṇa pinapag,
lumĕpasakĕn panahnya hana tâmatang sahaja tang tĕkâmrang anitir,
pinapagakĕn pamūknya n inarug rinok silih-arug laganya wĕkasan,
ajĕmur arok tikang laga silih-lwang adbhuta aneka māti matunah*

rika haji Winda lāwan Anuwinda kīrṇa gumulung katon i hiringan,
kumucup anandangîkang i harĕpnya wadwa Yawanêśwarātmaja kabeh,
agul-agul anggalah mamurugul mabāng waja galahnya molih amati,
ikang angalap cĕngĕl curik ikā mirah pira-pirang puluh wwang angalap*

hana kĕna duk waneh kĕna panah kagaṇḍi kagalah waneh wahu tibā,
hana sinĕsĕb pinökan inarug lawan tika galahnya tan kapulihan,
papan apagut dudū tang anuduk suduknya kapĕluk pupug mangĕnani,
makakurucuk cucuk ni galah ing prawīra kumucup tumandang anucuk*

wahu tumĕḍun waneh kinurubut mapakṣa murudâtakut kinurutug,
lalu kaduhung manahnya ya katuṇḍung epu mulat ing lawan sĕḍĕng amūk,
lupa kumĕtig hatinya katutug ḍaḍanya kataranggul engas angaḍuh,
uḍuh ibu ling nikā n kaliwatan panah wĕkasan angḍuhung kĕna dinuk*

acingang ikang tuminghali lawanya sāhasa tumandang amrang anacah,
mulat i wurî palaywana nikā n kawuntwan atakut ywa tan wring ulaha,
kaparĕpĕkan pwa yânglalu manahnya mātya karaṇanya yan mrĕm awĕdi,
ri wulat ikā n wurung lawan ikânurung cakĕt agasyak ojar angabuk*

hanan arawis ya tâkalis anon lawan kadi pinis hatinya rumaras,
lagi maringas kawĕs kawĕnĕsan manon tĕngĕran ing musuhnya n umasö,
rumaras arĕs hanan mangĕsĕsan lanânggĕgĕs amor ing anghawin adoh,
karaṇa nikā n atis tan inaris-haris rawis ikâradin dinudutan*

hana tikanâ bapang-bapang abāng papanya tinahâpa tan wani dahat,
ḍaḍap ikahĕn kinonakĕn ikā n palaywakĕna de ni panghawin ikā,
apitaña tê ranginya katĕkān ulah pati pĕngöng mahânguman-uman,
dalihan ikā malaywani ḍaḍap malayw akipit engas amrih anikus*

mapulih ikang prawīra mapuput-puput prang ika kapwa molih amaḍĕm,
sakatĕmu de nikâbabaran āwrĕg orig alulun winūk sinusupan,
kuḍuwak ikā mirah paḍa kasangsangan gajih awarṇa rumbah amirah,
wiga pagawenya raṇḍa magawe wulañjar agawe rare huwuh-uwuh*

sĕḍĕng arurĕk prang ing balapadāti len kuda silih-sĕsĕb paḍa wani,
ratha malawan rathâratha-rathan paḍânglwang ika sewu sowang atugur,
mĕlĕtuk ikang lĕbū saha samīraṇâdrĕs adulur halisyus amusus,
karaṇa nikang tĕgal pabharatan pĕtĕng jĕmur ikang prawīra malaga*

<Bhramarawilasita>:87.
– – –| – ⏑ ⏑| ⏑ ⏑ ⏑| ⏑ ⏓

mangkin manggĕh pĕtĕng ikang alaga,
tan wring rowang sahana-hana nikā,
tĕngran ndātan hana juga katĕngĕr,
gĕṇḍing roñji prasama mawurahan*

sakweh sang nātha sumahab i harĕp,
mangkā sāmantri nira saha liman,
lāwan munggwing ratha mamawa laras,
akweh tekang gajaratha mangiring*

yekā n tandang mamanah anakiti,
māyākāra n tinuju nira kĕna,
mwang kontā tomara nira lumĕpas,
samyânumbak suligi mamisani*

wet ning kwehnya ng kĕna kadi rinujak,
mwang wangkay ning gajaturaga pĕjah,
sumyuk rāhnyâdrĕs sumirat aniram,
himpĕr warṣângapitu mawawahan*

mampĕh tang wāluka mari kumukus,
māwās tekang raṇasabha wĕkasan,
sakweh sang māti ya ta winulatan,
lāwan tang sāgara rudhira śaran*

byaktâwās tang palagan atiśaya,
bhāwanyâlah malĕs angalahakĕn,
an sang wīrâlwang ika kasakitan,
mundur sampun kalĕpas inusungan*

akweh śūrêng gaja ratha kawĕnang,
mwang wadwā sārathi nika mapupul,
rĕmpak tang syandana turaga pĕjah,
mwang hastī rowang ika magulingan*

tatkālanya n wahu mapahidĕngan,
aṇḍĕh ning daityabala paḍa masö,
lāwan tĕngranya saha kuda liman,
lwirnya n tan panggalĕng angiwung amūk*

prang bwat daityâgul-agul lagi kĕna,
manggā mātyângusir amapulihan,
mundur tekang Yadubala ri harĕp,
mungsi ngkānê nrĕpati tuhan ikā*

sang Somādatta kahala kadunung,
kondur wadwā nira yatika tinūt,
rĕmpak tekang ratha hana kabalik,
dantīnyênanti wuri ning alayū*

sang nāthângher mangadĕg angililan,
līlā ring syandana mamawa laras,
tandang ning śatru ri sira kumucup,
ndātan kewran twas ira kinucupan*

yekā n śīghrângayati laras ira,
sumyuk tampuh ni śarawara nira,
tan wyarthôlih ripu mati kapisan,
makweh ta lwang ni musuh ira pĕjah*

mangsö tekang bala mangusir amūk,
sakweh ning wīra maliman umasö,
sang yodhâsyandana paḍa lumurug,
len tang munggwī gaja turaga masö*

kondur kombak tikang asurabala,
mwang wadwā sang Magadhapati murud,
akweh lwang ning gajaturaga pĕjah,
kīrṇa n kātinggal ika kasulayah*

kapwa ng yakṣâdhika mamawa laras,
sang Śarma mwang Subala Susamana,
mangsö sang Dharmajita saha bala,
yekârampak parĕng apulih amūk*

milwîkang daitya maliman umasö,
mantrī sang Durṇaya parĕng apulih,
sering sang Mānawiṣama sahasa,
wadwānyâwāhana-turaga-liman*

sakweh ning rākṣasa muwah apulih,
mangsö mwang rowang ika saha liman,
len tekang Senawiṣama mamawa,
kālih mwang Waktrawikaṭa pinatih*

nāhan lwir ning Narakabala masö,
kapwâmrang sāhasa hana manuhuk,
mangduk mangḍaṇḍa hana mamugari,
kontângontêriya pamati musuh*

wadwā sang Soma kahala kalulun,
kedran kewran kĕli-kĕlin inusi,
tan dwâtinggal gaja-turaga-ratha,
wīra kweh māti tuwi kapugutan*

mangkin sang nātha sira kinucupan,
tañ jrih pinrih mamalĕsi mamanah,
tandwâkweh lwang nikang asurabala,
de sang nāthâmĕnuhi śarawara*

pat mantry ângḍĕṇḍa narapati kĕna,
lāwan rāmanya bala tĕlung iwu,
mangkin mangduk tika parĕng umasö,
kālih mwang Mānawiṣama mamurĕk*

<Wangśapatrapatita>:88.
– ⏑ ⏑| – ⏑ –| ⏑ ⏑ ⏑| – ⏑ ⏑| ⏑ ⏑ ⏑| ⏑ ⏓

sang nrĕpa Somadatta mamanah mamarĕpĕki musuh,
tĕnggĕk i Durṇayênarah-arah nira pinatitisan,
hrū nira ng ardhacandra lumĕpas murub angarab-arab,
bhinna tibā ta tĕṇḍas i si Durṇaya saha lawayan*

krodha tikā n si Mānawiṣamânglĕpasi śarawara,
Śarma parĕng lawan Subala Singhawadana mamanah,
kapwa paḍâmanah marah-arah ḍaḍa patakurangan,
hrūnya sawang sulung-sulung anon damar angarab-arab*

sang Yaduwīra Satyaka Wideha sira ta matulung,
Śobhana Sādanāntaka Sunīti Niśaṭha gumulung,
hrū nira tulya warṣa tumibângĕnani suraripu,
śabda ni tambang ing laras apiṇḍa gĕrĕh asahuran*

śīghra pĕjah si Mānawiṣama mwang ika si Subala,
marma tibā sake ratha si Singhawadana tinuhuk,
mangkin alah tikang musuh abāp lwang ika pirang iwu,
len ikanang turangga gaja tulya gunung anak ahöm*

panglurug ing watĕk Yadukula prasama saha ratha,
sang Drupadātmaja pwa ri kiwan Kicaka ri tĕngĕnan,
sang nrĕpa Winda lāwan Anuwinda saha bala mamūk,
kapwa paḍâmanah sira mahânghudani śarawara*

mangkin alah rĕbah sahana ning Magadhabala larut,
kweh nira sang watĕk ratu samângjuru kapatĕngahan,
dānawa daitya rākṣasa samâpulih asĕkung amūk,
tomara bhindiwāla pinakāyudha nika lumĕpas*

manglayang ing nabhastala waneh tang asura sumahab,
kīrṇa paḍânghudan-hudani sañjata tĕhĕr asurak,
durbala tang watĕk Yadubalâwrĕg alara kapusus,
len ikanang pĕjah pirang atus mwang ikanang alara*

sang nrĕpa Winda malwang ananā bala nira katĕtĕh,
bhrĕtya patih nirā sang Anuwinda mati kapugutan,
śīrṇa wināh gunung ginulungan tikang i kiwa tinūb,
sang Drupadātmajê kiwa lawan bala nira kalulun*

Satyaka sang Wideha Niśaṭhâpagĕh apulih amūk,
dhīra sirâmanah panah irêka mangĕnani musuh,
sang Kicakâgadâwĕsi tumandang atĕhĕr amupuh,
lwir kadi singha kātara mamatyani gajah agalak*

sang Drupadātmajânglĕpasakĕn sira śara niśita,
sang nrĕpa Winda lāwan Anuwinda ta parĕng amanah,
hetu nikang musuh kahala śīrṇa saha bala larut,
durbala tan hanâpulih apan paḍa kumĕtĕr arĕs*

yeka larut rĕbah kasulayah tikang asurabala,
tan dwa kalah matimbun atilar śakaṭa kawayakah,
kadga gadā panah saha galahnya ya ta katihalang,
hetu ni durgamê tĕgal ayomaya-maya wĕkasan*

śeṣa nikang haneng langit ikânrik alulunan adoh,
mungsir amiṇḍa ring jaladhara swara nika gumuruh,
kandĕl ikang pĕtĕng karaṇa ning dinakara makucĕm,
krūra nikânguhuh riris agantya śarawara tibā*

sang Yaduwīra sakṣaṇa sirânĕrangi śarawara,
bāyu mahāpracaṇḍa pamanah nira mawaja kilat,
kabwang ikang musuh kawalikut ratha nika kawalik,
len ikanang tibā mati katiṇḍihan i gajah ikā*

kāla nikang watĕk Narakayodhagaṇa kasakitan,
yakṣa piśāca māti saka sewu pisan agulingan,
rākṣasa tan pasangkhya kawĕnang kasulayah agĕlar,
daitya pirêng atus pĕjah amūk paḍa ya pinugutan*

sang nrĕpa Cedi Karṇa mapulih saha bala sumahab,
tĕkwan ikang watĕk ratu paḍângiringi sira n amūk,
kapwa masö parĕng saha balâmapagi Yadukula,
lwir hinatĕp tikang gagana de ni warayang ira sök*

kaṇḍĕg ikang watĕk Yadubalâpituwi tĕlas angel,
tan pamalĕs ginaṇḍi ginalah pwa sinusunan amūk,
sāk ni gajāśwa tunggangan ikā pĕjah inatus-atus,
śeṣa nikang paratra kahalângĕlih umurud alon*

Karṇa sirânghudan-hudanakĕn śarawara niśita,
mwang nrĕpa Cedi sök panah irâmĕnuhi pabharatan,
sāhasa tan tahĕn twas angusir saha bala gumulung,
tan wighatêng patĕmpuh i panah Yadukula ri sira*

tan salaya ng kuda nrĕpati Cedi ratha nira n agöng,
sārathi sāra sapta tikanang kuda ni ratha nira,
hetu nirang rwa mādrĕs angusir saha ratha kumucup,
sāyaka sang rwa tan pĕgat anīrṇakĕn i Yadukula*

sang Yawanendraputra tumulung kumucup i hiringan,
kweh nika sātus ewu pamanah nira matitip atap,
kapwa ngusîri sang nrĕpa Wirāṭa Kicaka sahasa,
tan panahā bhayêng raṇa mangĕmbuli bala nira sök*

durgama tang tĕgal tĕkap ikang pĕjah alaga matap,
mwang ratha sök lawan kuda limanya mati magulingan,
sañjata ning balâgĕlar arok saha śawa makatap,
lwā ni tĕgal nikâsĕmu gunung kunapa winulatan*

nista nikāna ya n tan iniwĕh tĕkap ikang alaga,
dhīra ni sang prawīra juga nitya paḍa wijah amūk,
wangkay atap tinindakan i sang malaga silih-usī,
rodra paḍânghĕbak malaga ring rudhira macacaban*

śīghra Kalinggarāja kumucup saha ratha gumulung,
nātha Hiraṇyanābha saha bhrĕtya sira parĕng amūk,
hrū nira tar pĕgat juga sakeng laras ira masulam,
tulya sulung-sulung mijil anon rawi wahu kumĕñar*

bhrĕtya narendra Śālya kadunung prasama tan atakut,
tan dwa masö hamūk sumahab angrĕbahi gajaratha,
nirbhaya tan pananggĕl i pamūk nikana silih-arug,
tan hana tan sudhīra sahananya wija-wijah amūk*

wīrabalā Hiraṇyapati tar wurung amati musuh,
mangkana bhrĕtya sang nrĕpati Śālya malĕs amĕjahi,
kādbhuta ning balâprang arukĕt mĕjahi-pinĕjahan,
len ikanang mamöki kawalĕs pwa mati kapugutan*

tan dwa musuhnya sāhasa tĕkâmrang anuduk anuhuk,
hetu nikā n patĕmpuh apagut prang ika silih-irup,
gut-gutĕn anggalah waja galahnya kadi ginaluga,
bāng ni tĕwĕk nikânguwus amöki kadi cinaraṇa*

paprang ikang prawīra mapapan matĕmu paḍa papan,
cek ni curik ning amrang angĕne curik ikang anuduk,
ngös gĕdĕbug tibā cĕngĕl ikang katuju gulu nika,
lĕs muringas maluy kang awĕdîng pati dalih anasar*

teg dhwani ning papan kĕna gutuk hana tikĕl arĕmuk,
teg kĕrĕtog gĕḍog walulang alwat alĕyĕ sinuduk,
bog kaguling tibā tang awĕdîng galah awilĕt anūb,
öh ling ikang mangohan inarug ḍaḍa nika tarawang*

āh pwa hujar nikang kĕna tuhuk ḍaḍa nika tinujah,
āh pawuwuh wuwusnya n awuwuh wani nikang alaga,
mah cĕngĕlamwa ling nika ring amrih amĕḍang umayat,
mah ta sahut gilut wuwus ikânikĕp acinga-cingah*

bhrĕtya Hiraṇyanābha kapusus makĕtĕr alulunan,
tan hana tan pasāra kagulung-gulung atahĕr amūk,
sāmaja len turangga humung anghrik amĕpĕki kapö,
gĕntĕr i kĕṇḍang ing sĕḍĕng arok prang ika kakĕrĕtug*

enak i rangkit ing prang awilĕt prajurit adu wani,
tangkĕp i pādarakṣaka nikang gajaratha marukĕt,
tandang ikang manunggang irikā ta mangucupi musuh,
tomara sañjatanya lumĕpas parĕng asusun anūb*

mangkat ikang rathâtĕhĕr arampak anusuni kuda,
tan wiphala prayoga sang anunggang anuhuk amanah,
len tang asañjata ng krĕtala bindhiwala mapulihan,
sang hana ring liman paḍa widagdha tan amali bhaya*

kāla nikang prang osyan asuwe matugur i hiringan,
maṇḍĕg ikang piśācabala yakṣa saha gajaratha,
daitya niśācarânghala-halâgul-agul adu kihal,
hetu ni wadwa sang nrĕpati Śālya kahala wĕkasan*

māwrĕg i wuntat awri bala Madrapati kakĕtĕran,
bĕntar alah bubar binuru kapwa rĕbah arĕs adoh,
sang Drupadâdirāja makukud bala nira kadunung,
Bāhlika māri bahli caturangga nira macatura*

śīghra Hiraṇyanābha mangayat laras angarah-arah,
nghing nrĕpa Śālya kapwa dinunung saha bala lumurug,
tan hana tan tumūt sahana sang ratu marĕk i sira,
kapwa parĕng pisan sira n amāh gunung awijah amūk*

ghūrṇita tang surak saha lawan murawa paḍa humung,
pangrĕgung ing gaja ng hrik i turangga ni ratha ning alah,
ghor huni ning gubar humung agĕnturan akĕrĕtugan,
tulya gĕrĕh swaranya gumuruh kadi gĕlap atarung*

dhīra narendra Śālya mangadĕg mayat i laras agöng,
hrū nira kātarôjwala manīrṇa ripukulabala,
mangkin aneka tampuh i panah nira malĕsi musuh,
rākṣasa daitya dānawa piśāca mati tĕkap ira*

Bāhlikanātha len Drupadarāja sira sinahasa,
tan hinĕbang-hĕbang tinĕpĕtan bala nira kabalik,
tan hana tâpulih kapalupuy gupu-gupurĕn arĕs,
tan wuwusĕn tikang pĕjah aneka saha kuda liman*

mangkin alah ta sang ratu watĕk Yadu bubar i harĕp,
bhrĕtya nirânanā linĕpasan śarawara niśita,
sing mapulih pĕjah karika yan mati pinarĕbutan,
hetu nikâluyuk lĕlĕh angel asukĕr alaradan*

sang Kicakângadĕg saha gadâwĕsi ginĕgĕ nira,
krodha tumandang anghala-halângubat-abit amupuh,
alwang aneka tang Yawananāthasutabala winūk,
sāk śakaṭanya sīrṇa gaja wāhana nika pinupuh*

sang Yawanendraputra mapulih rumĕbut i Kicaka,
lwir kararangga sānak apupul sama-sama mangasut,
tomara konta sāyaka nikâparimita lumĕpas,
lwir sukĕt ing halisyus umidĕr kumĕtĕr aputĕran*

krodha ta sang Wirāṭapati munggwi liman ira masö,
hrū nira tulya warṣa tumibêng Yawanapatisuta,
tampuh ikang gadâwĕsi tĕkap Kicaka parĕng amūk,
molih amatyanī Yawananāthasuta saha bala*

śeṣa nikang pĕjah ya ta masĕnghit apulih amanah,
len hana mangduk ing niśita śakti mamĕnĕri musuh,
mwang hana tâgadâwĕsi mupuh Kicaka paḍa mamūk,
kapwa silih-pupuh paḍa ta māyudha magada-gadān*

sang Drupadātmajêka hinirup ta sira kinucupan,
ngkā nrĕpa Śālya len ratu samānta parĕng amulihi,
towi sirêka sang Drupadarāja tumuluy atulung,
mwang bala ring rathāśwa kumucup saha liman agalak*

sang nrĕpa Śālya manglĕpasakĕn panah ira masulam,
krora sakeng samādhi śara pūrṇa yatika kumutug,
mwang Drupadādirāja mangayat laras ira n amanah,
hrū saha bāyubajra gumuruh ya ta pamanah ira*

tan dwa tikāng piśāca kalulun kawĕnang ika pĕjah,
len ikanang minantran awĕdîng paśupatiwacana,
yakṣa pĕjah pirêng puluh aneka juru nika pĕjah,
mukṣa minantran astra malayū ta turah ika kawĕs*

sang nrĕpa Cedi tar wĕnang arĕs ry alah ikang i kiwa,
Karṇa sirânggĕgĕr ry alah ikang panĕngĕn ira gĕlar,
kewala dhīra kapwa sira karwa mapagĕh i tĕngah,
śūra mahârathângusir amūk ri Yadukula sira*

lwir hinatĕp tikang gagana de ni śarawara sĕsök,
wuntu pĕtĕng tikang pabharatan maya-maya wĕkasan,
durbala tang watĕk Yadubalâlwang angatusi pĕjah,
śakti nirang rwa kātara sawang dahana mangaraman*

towi narendra sang Magadhanātha manusuni pamūk,
kapwa samāntarāja nrĕpa mangjuru paḍa tumitih,
hetu ni sang rwa mangkin asigângalahakĕn i tĕngah,
sing kaharĕp tĕkap nira wiśīrṇa saha gajaratha*

kondur alah rĕbah Yadubalâmrih agĕlis alayū,
lwir pinasang pwa sañjata nikang mati makacarangah,
de ni wĕdinya ring pati nimitta nika pati purug,
tyāga nikā n pangunduri jurang katĕmu silih-idĕk*

Satyaka sang Wideha kalulun winĕgilan i bala,
sang Niśaṭha pwa kāsrĕk irikang gajaratha malayū,
hetu nira n tumūt murud amet kira-kira wĕkasan,
mwang Yaduwīra rowang ira mundur akikib inusī*

sewu pisan lĕpas ni warayang Dinakaratanaya,
mwang śarasanggha sang nrĕpati Cedi saka sangang atus,
tan wuwusĕn panah para watĕk ratu makacaracab,
len ikang amrang angduk anuhuk pamaja haji wijah*

bĕntar ikang watĕk Yadubala rwang iwu pĕjah amūk,
len ika tang gajāśwa kawĕnang muwah anana sakit,
sing mapulih pĕjah yatika hetu nika giri-girin,
tan mawĕdîka kālapana denya harĕpa huripa*

śīghra Dhanañjayâjar i narendrasuta Yadukula,
ndah sahananta wīra t-angusir yaśa saphala tirun,
haywa tatan pakārya ri gatā parahita ring ayun,
yêku lawan ngaranya nrĕpa Cedi Dinakarasuta*

bhoh ta t-tamukti bhukti phalabhukti tĕwas ing alaga,
prih bĕnĕr ing swamārga ning anĕmwa pada sukha magöng,
ngkā n marikā sawang tĕnung ing aprang alah amĕnanga,
nghing si kaśūran uttama ngaranya dadah ing ahurip*

heman i denta tinggalakĕna ng yaśa mangusira len,
hāt ning ajīwa kāraṇa ning amrih anusupa hade,
yan bwat ikang hurip dadi hilang ya kinatĕngĕtakĕn,
yan hinaran-haran wruh atĕguh juga ri sang aharan*

dharmawiśeṣa ring kadi kita wruh atapa matĕguh,
an tan umungkurê tĕka nikang ripu parĕng umasö,
kīrti ni sang prawīra tika yâstuti ni musuh ira,
tan wiphala pwa mamrih ayaśêng jagat inatiśaya*

donta mijil mareng samarakārya magawaya yaśa,
don ikanang warāstra ginĕgönta pangalaha musuh,
wyarthan ikang hiḍĕpta ri sĕḍĕngnya malĕmĕh alaga,
yeka n awās tiwas kita dinuryaśa nikang umulat*

<Sragdharā>:89.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓

nān ling sang Pārtha malwī sahana-hana nikā sang watĕk wīrayodha,
enak tang prang silih-lwang ratu pulungan abāp māti de ning warāstra,
sang Karṇa mwang sirang Cedi tan ari sumawur hrū nirâkweh tumĕmpuh,
nānā wangkay nikang wīra mamapagi sira syuh tĕkeng kuñjarāśwa*

mangkā sang Pārtha gumrit ratha nira gumulung mwang sirang nātha Rukma,
lāwan sang śrī narendra Druma nrĕpa Basudewâswang amrih paḍâgyā,
sang Sāmba mwang Gadâdrĕs laku ni ratha nira n tan tahĕn twas tumandang,
sākṣāt singhākrĕti ngkā mulat i Rawisuta mwang mahārāja Cedi*

gut-gūtĕn sang watĕk rotagaṇa mapagakĕn pangharĕp Cedirāja,
kāṇḍĕg wadwā nirang Sūryatanaya pinagut kondur epĕh kangelan,
mangkin bĕntar tan anggĕh pwa pinanah inirup śīrṇa kolāhalâwrĕg,
mātyâtiṇḍih tĕkap ning śarawara rumujak hrū nirang Pāṇḍuputra*

sang Sāmba hrū nirâneka lumĕpas asulam mwang panah sang Gadânūb,
mangkā sakweh nirang Yādawakula mamanah ring mahāstrâtitīkṣna,
mwang sāmāntângdulur pangrĕgung i gajah ikā n matta medanya mādrĕs,
wadwā pekâsurak panghrik i kuda nika sang wīra mangsö tĕkâmrang*

yekâlah śīrṇa kombak ginulungan inirup sang watĕk Bhūmiputra,
mātyâtiṇḍih matap mwang gajaratha matumang durgamêng yodhabhūmi,
len pekâtinggal ing sañjata makacarangah lwir trĕnâkrĕp karĕs-rĕs,
marmanya n lwir ni sang wīra malaga sinapih de nikang rāh mangĕmbĕng*

mangsö sang Karṇa singhākrĕti mamapagakĕn wūk mahārāja Rukma,
lāwan sang Cedi gumrit ratha nira n umasö mangdunung Pāṇḍuputra,
kapwâmĕṇṭang laras hrū nira paḍa lumĕpas kātarânekarūpa,
molah molih ya mālih muwah angusir ulih ring watĕk Yādawâwrĕg*

ngkā sang Pārthâmanah hrū nira n amarawaśêng śatru sakrodha ring prang,
rĕmpak yodhêrikang Cedi kahala pinanah syuh tĕkêng wāhananya,
krodhâmbĕk Cedirājâmalĕs amanahakĕn bāṇa sanghārarājā,
muntab lwir bahni tejanya mapanas ahulap ring langit mrĕtyutulya*

krora ng hrū nāgadangṣṭrā pinanahakĕn irang Pārtha sampun krĕtārtha,
himpĕrnyôśwāsa ning pāśa juga wijil ikang bahni sangke liḍahnya,
wāgyutpāta prahārâtiśaya dulur ikang śabda ghorâdrĕs osyan,
dhwasta ng sanghārarājā tĕkap ika n agĕsĕng śīrṇa bhasmy alpasāra*

āscāryâmbĕk nirang Cedi mulat i hilang ing bāṇa sanghārarāja,
hetunya ng rudrabāṇottama linĕpasakĕn de nirâtyanta ring kweh,
nityâsangkhyânu sangke laras ira n umilī lwir wah ing Māghamāsa,
yekā n sār sök pĕnuh ring samara kahibĕkan mwang tang ākāśadeśa*

prodbhūta krūra Nārāyaṇa pamalĕs irang Pāṇḍuputrâprameya,
kapwâwantah silih-tūb makakĕrĕcĕk arok mwang panah Cedirāja,
sangke drĕsnyâniwāryâmĕnuhi pabharatan wuntw ing ākāśa denya,
āpan tambis pĕtĕng tang diwasa kasaputan wimba sang hyang patangga*

hrū sang Cedy ângĕne bāhu Surapatisuta ndan sisip tampuh ing hrū,
hrū sang Pārthângĕne Cedipati katuluyan tang rathâsāk sasaknya,
ndā tan wruh sang rwa yan kapwa kakaninan alah darpa de ning kadhīran,
göng-göngĕn ton prabhāwa prasama kawigaran de ni göng ning kaśaktin*

tan mampĕh tampuh ing bāṇa nika raris irâdwandwayuddhêng raṇāngga,
himpĕr-himpĕr katon śakti nira paḍa widagdhêng dhanurwedaśāstra,
śīrṇâsing munggwi saṇḍing nira kahawa hilang bhrĕtya sang Cedirāja,
anghing hrū Cedināthângĕnani ḍaḍa niking sārathī Pāṇḍuputra*

mundur sang Pāṇḍuputra nda tucapa sira sang Rukma Rādheya maprang,
wwang darpêng prang paḍâmet kira-kira putus ing prang silih-wūk silih-duk,
moghanyâkweh tikang sañjata linĕpasakĕn de nirâsing kasambut,
singlar sang kālih aprang parĕk aparĕpĕkan tan kacidra ñ cinidra*

kapwânambut panah tan wawang amanah anūb hrū nirâkrĕp lĕpasnya,
punggĕl tekang laras karwa ya karaṇa nira n pangunus candrahāsa,
śīghrârangkit sawang megha matĕmu ri tĕngah dhīra tan pangrasângel,
ujwālêka n tĕgĕg lwir kilat awilĕtan angde hulap ning tuminghal*

sang Rukmân sep kanin kaprang i ḍaḍa humilī rāh nirâdrĕs tan ampĕt,
mangsö sang Satyakâpakṣa tumulunga murud Karṇa sampun kangelan,
anghing sang nātha Rukmênalap ira wĕkasan yatna mundur sirâlon,
ghĕk grit ghĕk lampah ing syandana nira manapak wangkay ing sāmajāśwa*

<Wangśastha>:90.
⏑ – ⏑| – – ⏑| ⏑ – ⏑| – ⏑ ⏓

sang Ulmukâtyanta gĕlĕng nirômasö,
laras nirâkas warayang nirâlungid,
wawang tikā sy Adrawalīka manglaga,
silih-panah kapwa widagdha ring panah*

kĕnâsakit sy Adrawalīka mūrcchita,
rikang kṣaṇâtanggal udhāni lāghawa,
malĕs ta yêng hrū wiṣabahni kātara,
ya tângĕnany âmiṣanî sang Ulmuka*

matangnya n angsö Niśaṭhâpulih wawang,
masañjatêkang wĕsi mudgarôjwala,
musî ratha sy Adrawalīka sāhasa,
mupuh ḍaḍa sy Adrawalīka cūrṇita*

tĕlas pĕjah sy Adrawalīka ring raṇa,
masö masĕnghit  Śarabhângalap laras,
lĕpas tan ampĕt warayangnya bhāswara,
śumīrṇa wadwā nrĕpati Drumêng raṇa*

rikā n tumandang ta sirang Drumātmaja,
rare prawīrôttama ring kawangśajan,
panah nirâkweh lumĕpas ndatan pĕgat,
nanā ta wadwā Śarabhâradin pĕjah*

masö wawang sang Śarabhê Drumātmaja,
rathā nikâdrĕs mangĕḍap tininghalan,
tatan hanoli n pamĕgat kalung-kalung,
lawan gulū sang Surathâsakit kanin*

masĕnghit ambĕk Surathânghayat laras,
śarârdhacandra n kalĕpas tĕkap nira,
huwus lĕpas hrū nira tulya handaru,
tibângĕne sang Śarabhâtĕhĕr pĕjah*

<Rajanī>:91.
⏑ ⏑ ⏑| ⏑ – ⏑| – ⏑ ⏑| ⏑ – ⏑ | ⏑ – ⏑| ⏑ ⏓

Śarabha tĕlas pĕjah tĕkap irang Surathêng samara,
yatika gĕlĕng narendra Śiśupāla rikang Suratha,
amanahakĕn śarāgni kumutug murub ing gagana,
kadi sinangā ng hyang op kapanasan mahuyang-hayingan*

rika Suratha n prayatna malĕsi ng baruṇāstra sira,
bañu mĕtu sangka ring laras apūrwa hilīnya magöng,
mangawang-awang sawang suranadī gumuruh karĕngö,
amaḍĕmi sañjatānala hilang malilang wĕkasan*

muwah amanah ta Cedipati ring śara bajramaya,
maputih akās wajanya kadi hīra katon dumilah,
wahu mangayat laras Drumasutârdha kasep katuju,
tumakisakĕn dhanuh nira tikĕl kakĕnan ri tangan*

rika n angalap lipung sira masö mamurĕk rumakĕt,
tĕhĕr anguhuh ri Cedipati toh Śiśupāla lihat,
nihan iki sopananta mulihêng Yamaloka mĕne,
na ling ira tan dwa mangduk angĕne hulu Cedipati*

makuṭa narendra Cedi kĕna denya maṇiknya rĕmuk,
tinawan ikang lipung winawa ring daga ning kunapa,
makin awuwuh gĕlĕng nrĕpati Cedi malĕs mamanah,
warayang irârdhacandra mangĕnêka gulū ni musuh*

irika pĕjah Drumātmaja wawang Basudewa masö,
tĕhĕr adulur lawan prawara Kimpuruṣādhipati,
nrĕpa Basudewa manglawani sang Śiṣupāla sira,
Druma lumagê Kalinggapati wīra sirêng samara*

Druma sira sāhasâmanahakĕn śarabāṇawara,
makapĕrĕsöt sawang latu-latûjwala ring gagana,
kawaca Kalingganātha kĕna de nika śīrṇa rujit,
anuluy i lambung ardha kasisip tanĕm ing warayang*

irika Kalingganātha sira n amrih amūk mamanah,
amanahakĕn hudan riris awor pawanâdrĕs atis,
saha śara bāyubajra madulur paḍâ ya ngĕnani,
Druma sira kātisan gumigil āngĕsĕsan kumĕtĕr*

nrĕpa Basudewa yatna tumulung Drumanātha sira,
irika pĕjah Kalinggapati de nira tan pabisa,
dadi sira manglage nrĕpati Cedi pinangpang ira,
tĕhĕr angayat laras jaga-jagôjar ira n pamanah*

śarawara sang narendra Basudewa sawang pralaya,
kumusuh awor halisyus amusus bala Cedipati,
hana ta mahograsāyaka nirêka muwah lumĕpas,
kawaca narendra Cedi binĕlahnya mibab ri ḍaḍa*

malĕs amanah narendra Śiśupāla saroṣa tĕmĕn,
amanahakĕn mahāstra maraṇêka mayā niśita,
inarah-arah nirêkana laras Basudewa tikĕl,
amarĕpĕki ng musuh mamatitis ta sira n pamanah*

nrĕpa Basudewa yatna mangalap sira cakra masö,
pinutĕr irâkilat ri tangan ujwala teja nikā,
linĕpasakĕn ta de nira murub rikanang gagana,
kĕna kapisan sang ārya Śiśupāla bĕlah ri ḍaḍa*

irika ta Cedirāja mati de Basudewa sira,
ikang umulat kapūhan i lĕkas nira yan matuha,
asiga tininghalan sira n apañ jaramanta katon,
tĕhĕr akirab huwan katawanan warayang sumusup*

<Indrawangśa>:92.
– – ⏑| – – ⏑| ⏑ – ⏑| – ⏑ ⏓

sampun pĕjah sang nrĕpa Cedi ring raṇa,
manglah sirê rĕngga nikang rathâruhur,
kārun lawan sārathi len ikang kuda,
anghing turah ning bala durbalâlayū*
 
kagyat sang Arkātmaja gadgadângadĕg,
nton têka sang Cedi matîng raṇānggana,
trĕṣṇā nirâmitra ya tâmangun lara,
marmâwĕlas hetu ni kĕmbĕng ing mata*

enggal marĕn śoka sirêka sakṣaṇa,
göng ning kadhīran mangaweśakĕn wawang,
mangsö sirê sang Basudewa sāhasa,
lāwan ri sang Kimpuruṣendra cuṇḍukĕn*

mangkin marĕk sang Rawiputra ring ratha,
yar ton sirang rwâlara de nira n pĕjah,
śīghrângunus kadga nira prabhāswara,
sep sang Druma n kaprang i rĕngga ning ratha*

lumpat nirang Karṇa sake swawāhana,
mungsî sira śrī Basudewa tan waneh,
agyā sirâpakṣa manampilêng ratha,
kagyat cinakrâmalĕs amrang ing tĕwĕk*

māti pwa sang rwâsiga Karṇa yan katon,
līlângadĕg ring śakaṭânggĕgön laras,
sang Sāmba sakrodha tĕhĕr sirômasö,
tujw î panah sang Rawiputra lāghawa*

sang Karṇa śīghra n pangayat laras nira,
hrū nāgapāśa n tumihang tĕkap nira,
sampun lĕpas kātara bhīṣaṇômangang,
śabdanya tan pāntara ring nabhastala*

kālanya munggwing gaganāntarânglayang,
sang Sāmba sampun lumĕpas panah nira,
hrū wainateyāstra mahogra śaktimān,
yekâmangan hrū nrĕpa Karṇa ring langit*

sang Karṇa mangkin sira tan tahĕn hati,
kālogradangṣṭrā lumĕpas tĕkap nira,
sang Sāmba yatnâmanahi ng mahāśara,
mrĕtyuñjayāstrādhipa nāma kātara*

śabdanya ghorêng gaganâtighūrṇita,
hrū Karṇa punggĕl katakis tibêng lĕmah,
sakrodha Rādheya sirâmanah muwah,
ring candrawimbārdhaśara prabhāswara*

sampun lĕpas bhīṣaṇa tulya handaru,
Sāmba prawīra wruh i tampuh ing panah,
mĕṇḍĕk sirânanggulakĕn laras nira,
punggĕl ta langkap nira parwa ring tangan*

śīghrângalap cakra wawang sirâmalĕs,
punggĕl dhanuh sang Rawiputra de nira,
mangsö sirâñakra muwah ndatan surud,
tĕnggĕk nirang Karṇa cinakra nirbhaya*

krodhêka sang Sāmba ri Karṇa tan kanin,
nā hetu ning mambil ikang gadā n asö,
yekâmupuh syandana Karṇa ring gadā,
kārun lawan sārathi māti de nira*

sang Karṇa śīghra n tumĕḍun sakeng ratha,
tañ jrih tĕhĕr sambutakĕn gadā nira,
yekā n paḍâdwandwa gadāyudhêrikā,
lāwan sirang Sāmba silih-pupuh sira*

kapwângiring cidra widagdha ring sikĕp,
ndātan hanâsor paḍa śakti suśrama,
siddharṣy anonton hana ring nabhastala,
mahyā humung śabda nira n pangadwakĕn*

sang Sāmba mogha n kasikĕp gadā nira,
de sang nrĕpârkātmaja ring tangan kiwā,
hastê tĕngĕn Sūryasutâmupuh musuh,
ngkānêng hujung bāhu nirang nrĕpātmaja*

mār bāhu sang Sāmba tĕngĕn kĕnêng gadā,
hetunya singsal ta gadā nirê tangan,
mūrchā sirê sakṣaṇa de nikang lara,
ngkâmrih sirâtanggal udhāni dhāraka*

de ning kadhīran matahĕn sirâtutur,
yekā n amūk prĕp nrĕpa Karṇa ring kiwān,
Rādheya rĕmpū ta śirah nirâpasah,
manglah tibê saṇḍing ikang swawāhana*

sang Karṇa sampun pĕjah ing raṇānggana,
wadwā nirâwrĕg saha wāhanâlayū,
sang Sāmba sampun winawêng rathâruhur,
anggâmirah dinyus i rāh Patanggaja*

kālanya māwrĕg tikanang balâlayū,
mangsö Jarāsandha lawan samāngjuru,
atyanta ring kweh tuwi tumpĕkan kabeh,
himpĕr gunung rug saha wāh mahajwala*

<Madanalalitā>:93.
– – –| – ⏑ ⏑| ⏑ ⏑ ⏑| – – –| ⏑ ⏑ ⏑| ⏓

mangkat sang Yādawa saha lawan Wrĕṣṇyāndaka kabeh,
sāmanta mwang bala kadi tasik rob kādrĕsan angin,
sakweh ning sāmaja ratha kuda lwir durgama karang,
sang wīrângkĕn hyu pinakarayāta prangnya mamati*

enak tang prang matĕmu ri tĕngah malwang pirang iwu,
mangkin mātimbun akatap atip tang sāmaja pĕjah,
mangkā tang syandana hana ta rimpĕk len hana rĕmuk,
membuhnya n durga pinakasukĕtnyêkang raṇasabhā*

akweh sāmanta mati kĕna ring kontā n kakuwungan,
mwang tekang māti kĕna pinanah trus twasnya katibā,
āstām tang pekabala matumang wangkaynya tinapak,
rodra ng wīrâlaga pakatĕkĕnyâkadga niśita*

yekângsö sang narapati Hiraṇyānābha nipuṇa,
munggwing hastī n kinawacan awarṇâpuy winulatan,
hrū tan pāntêri laras ira kapwa lwir latu-latu,
dhwastā tangYādawabala gĕsöng de ning panas ikā*

mangkat sang Wabhru mapagi Hiraṇyâdrĕs ratha nira,
hrū tīkṣṇâtyanta pamanah ira lwir wintang angalih,
kādbhūtâwor kilat awilĕt angde rĕs ning umulat,
tĕmpuhnyânīrṇa makuṭa Hiraṇyâsyuh katariwal*

mūrchālök towin alara Hiraṇyâpan kakaninan,
krodha n tandang liman ika musî sang Wabhru kumucup,
yatna śrī Wabhru mamanah Hiraṇya mwang gajah ira,
cek ceng tampuh ni warayang irê hastī n kinawacan*

mangkin krodha ng liman anguling adrĕs tandang ikahĕn,
ambĕknyâhyun mangulĕnga ri sang Wabhru n pamurugul,
sang Wabhru wruh tumuluy umurud mwang syandana nira,
ahyā tang śatrubala ha ha hāh lingnyângguyu-guyu*

krodhâmbĕk sang Gada mamulihî sang Wabhru malayū,
śīghrâmĕṇṭang laras ira lĕpas mwang hrū nira wawang,
limpad tĕṇḍas ni gajah i Hiraṇyâparwa ya bĕlah,
śabdanya n pangrĕgung awurahan mundur ya wulangun*

sampun māti pwa ya kadi gunung rug ghūrṇita humung,
yekā n lumpat narapati Hiraṇyâtanggal angadĕg,
muṇḍôṇḍê śūla niśita murub pangduk nira lĕpas,
yatnâtā sang Gada mamalĕs ing kontā mamisani*

sampun mātîka nrĕpati Hiraṇya trus ḍaḍa nira,
yekângsö sang Magadhapati munggwî sāmajapati,
atyanta hrū nira kadi ta warṣâdrĕs lĕpas ikā,
lāwan tang bāyu dulur ika wagyūtpāta makilat*

hrū sanghārāstra pamalĕs irang Krĕṣṇātmaja wawang,
mwang bāyw ākās kadi hira dahat drĕsnyâmaluyakĕn,
kedĕr hrū sang Magadhapati denyâlah mangadu kās,
tĕmpuhnyê sang Magadhapati kedĕr sāmaja nira*

tambis mātîka nrĕpati Jarāsandha n katuluyan,
yan tan dhīrâtĕguh atuturêng Rudrasmrĕti sira,
yekā ta hrū nira ta ya mahāśakti n lĕpasakĕn,
henak de sang narapati mahādhyānânglĕpasakĕn*

yatna wruh sang Gada linĕpasan mĕṇḍĕk juga sira,
nyā ng hrū bajrojwala walĕs irâtyantê katatakut,
rūpanya n pañcamukha wipulâkās lwir gunung anak,
rĕñcĕm syuh denya gaja Magadhendrâgĕm kapisanan*

<Prĕthwītala>:94.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

lumumpat ika sang narendra Magadhādhirāja tumuluy,
sumambut irikang gadâwĕsi mupuh ri sang Gada sira,
sirang Gada luput kunĕng ratha nirêka śīrṇa kapupuh,
gadâwĕsi muwah sinambut ira yan tĕḍun sira wawang*

rikā ta Magadhendra darpa mamupuh ri sang Gada sira,
luput pwa sira sang Gadêka pinupuh malĕs ta ya mupuh,
paḍângiringi cidra sang rwa masuwe silih-palu sira,
mangadwakĕn awū watĕk ratu tumon ri sang rwa malaga*

kacidra kapupuh lĕngĕn Magadharāja tañ jrih atahĕn,
wicitra mamalĕs ḍumaṇḍa ḍaḍa sang Gadêka tumuluy,
patanggul ikanang Gadâtikĕl aparwa karwa ri tangan,
ya hetu nira sang rwa kapwa mangalap krĕtāla wĕkasan*

mapālaga mapatrayuddha sira kapwa singlar akalis,
silih-prang asĕlur widagdha matakis ri panglaga nira,
amogha Magadhendra yan kĕḍap i soway an kamadĕlön,
kasep kĕna gulū nirêng kṣaṇa pĕgat pĕjah kapisanan*

<Daṇḍaka>:95.1:1
⏑ ⏑ ⏑ | ⏑ ⏑ ⏑ | [– ⏑ –]×58

atha ri pĕjah irang Jarāsandha māwrĕg watĕk Bhoma bĕntar numānanya bhagna n paḍâlah rĕbah kolah-olah winahwah nanârĕs kawöswös kagöman minohan rinok tan pasāra n matinggal galah paṇḍi gaṇḍinya lāwan ḍaḍapnya n parok tunggal angrimpĕd ing pekayodha n tibânganggal-anggal jumongkong jumangkah sukunya n lanā kedĕkan de ni rowangnya meh mātya yan patyakĕn tekanângganya mangher amor ing śawâmet urip kāsihan yâmĕgöng prāṇa manglimbang ing rāh kumambang kahilyan śawâmogha mārambakan komba-kāmbah ya de ning liman sang watĕk Wrĕṣṇiwīrângusī sang watĕk Bhūmija,

{Daṇḍaka}:95.1:2
⏑ ⏑ ⏑ | ⏑ ⏑ ⏑ | [– ⏑ –]×59

gaja ratha mari wrĕg lĕgĕg māṇḍĕg-aṇḍĕg hanângrĕgrĕg opĕk pĕpĕk yan sĕsĕk de ni wangkay nikang sāmaja mwang ratha syuh rĕmök lwir gunung sĕngkan ewĕh sukĕt durga ning paprangan pringga mangde lĕmĕh ning balângel sumĕngkâpitowin bayê kadga ning māti tīkṣṇa n karĕsrĕs katon tulya sunggâ pipit kākrĕcĕk yan kasaṇḍung dudū tângĕne jöng hanan trus tugĕl mangrĕpêkang kĕna mwang hanânglah mulū twasnya sangkeng ḍaḍanya n kĕnêng bhindiwālô-mulûsus nikêkang kasambit wĕtĕngnyê lungid ning lipung tīkṣṇa makweh pirang lakṣa kedĕk tĕkap ning gajah syandana mwang kudânglūd mangambah wuwuh ning pĕjah len tinon,

{Daṇḍaka}:95.1:3
⏑ ⏑ ⏑ | ⏑ ⏑ ⏑ | [– ⏑ –]×58

kawĕlas-arĕp ikang tinūt ning lawanya n katon kokalañ jĕmparing koñakan ring tuhuk pinrang ing candrahāsâmibab saṇḍanganya n manaṇḍang mrukungkung ri lampah nikângunggut-unggut lanânguṇḍuk-uṇḍuk dinūk ring tuhuk len ikang trus kĕnêng tomara mwang winūk pinrang amrih-mrih ing jīwitanya n palaywan kalakwan katuṇḍung kahaṇḍĕm katiṇḍĕs kalaṇḍĕs matiṇḍih matimbun matumpuk matambak tulungnyā sinambyā manambyânangis tan hanâsih tumolih gatinya n tĕkêka lawanya n parĕng yâparö māri mādrĕs larinyâlarâriñ-ca-riñcung ri pañcur ni rāhnya n kucur kāraṇanya n pangohan humung,

{Daṇḍaka}:95.1:4
⏑ ⏑ ⏑ | ⏑ ⏑ ⏑ | [– ⏑ –]×57

taku-takutĕn ikang watĕk rākṣasa mwang watĕk yakṣa lāwan piśācâdulur nāgaśeṣâlah olih larâlök lanā lwirnya mangbonglwat alwâmbĕk-ambĕk kaninya n lanângĕmbak-ĕmbak mibab yan babak len ri lambung nikângambĕk-ambĕk tĕkêng ambĕkanya n tan imbā tanganyânukup tañ cukup tan kacumpwan kacuk-cak ta rāhnya n lumuñcat lumiñcak tumindak tĕkap ning hawan lungka-lungka n hibĕk wangkay ing tunggangan kāraṇanya n paḍângĕnggah-ĕnggah masambat bapa mwang bibi mwang ri putranya putrīnya mangkin ta yângĕmbih-ĕmbih tibā luhnya mādrĕs tan ampĕt nimittanya mangkin tangisnyâṇḍahung*

<Daṇḍaka>:95.2:1
⏑ ⏑ ⏑ | ⏑ ⏑ ⏑ | [– ⏑ –]×47

kahala kawalayah luyuk śeṣa ning māti mungsir pakuwwanya Rewātakârampak ing pārśwa len tang tibā ring jurang bhrĕtya sang śrī Jarāsandha sampun pĕjah kāsihan yânusup ring sukĕt mwang guhênungsi nistanya tan mātya de ning watĕk Yādawânūt sudhīrātarêkânujah ring tuhuk mamrang ing bhindiwālâma-nah tan pĕgat hrūnya kontānya tan pāntarâtĕmpuh angde takutnya ng watĕk Bhoma yekârĕbut mārga ri pringga sĕngkan sĕsök sök silih-tiṇḍih angrĕs manah ning tumon yênusi,

{Daṇḍaka}:95.2:3
⏑ ⏑ ⏑ | ⏑ ⏑ ⏑ | [– ⏑ –]×48

agarawalan ikang watĕk daitya munggwing kudâtunggw i sang Bhoma kagyat ḍĕngö hūng nikang Wrĕṣṇiyodhânguhuh kātara lwir gĕrĕh ning catussāgarê kāla ning bāyusanghāra yekâmangun krodha ning daityasangghângadĕg sāyudha n ton ikang Cedisenâlayū mwang Jarāsandhasenā lawan Karṇasenâdulur tan panāthâpitowin tikâmājar i śrī mahādaityarājā tĕlas māti sang mitra katrīṇi yekā n kabāngan tikâwak nirâsĕnghit ing Wrĕṣṇiwīrândhakâtyanta muntab panas ning hati,

{Daṇḍaka}:95.2:4
⏑ ⏑ ⏑ | ⏑ ⏑ ⏑ | [– ⏑ –]×50

karaṇa sang asurādhipânunggang ing Puṣpakā yômasö mwang tikang daitya-sangghâmanek wāhananyângrĕgĕp sañjatanyânglayang ring langit kabwangan megha de ny angin ing wāhanâdrĕs katon lwir ghanêng Māghamāsâtri ghora n gumĕntĕr suraknyê ruhur lwir nikā meghanādêka tambis pĕtĕng ngganya tan wwantĕna ng bhūṣaṇa mwang warāstrâprameyaprabhā bhāswarânekarūpâkilat mwang larap ning krĕtālâtitīkṣṇa n krĕbĕt ning dhwajanyâhulap māsnya tan papramāṇê ruhur lwirnya tārangganê kāla ning madhyarātrîng sarāt,

{Daṇḍaka}:95.2:2
⏑ ⏑ ⏑ | ⏑ ⏑ ⏑ | [– ⏑ –]×50

kala-kala hulap ing wiyat ng āmarāśatrunāthêng wimānâsigā ngkângadĕg nirbhayê śabda ning Wrĕṣṇiwīrândhakâsampay ing rākṣasâpan mahāśakti gambhīrawīrya n watĕk prang krĕtākrĕtya ring yuddhakāryâdhikārêng kaśūran kadhīran lanâkīrti ngūnîng raṇâsing musuh de nikârĕs dumeh göngnya hĕngkāra sang Bhoma bhanggânggakārânggĕgö kābhimānan mahā nirbhayê sang watĕk Wrĕṣṇi hamham sirâśatru sang hyang Mahendrâpĕs opĕk dinon tan pasārêka kāngĕn tĕkap sang mahādānawâmbĕknya singhākrĕti*

<Daṇḍaka>:95.3:1
⏑ ⏑ ⏑ | ⏑ ⏑ ⏑ | [– ⏑ –]×60

pangamah-amah ikang watĕk daityayodhânglayang sañjatanyâ hulap lwir hĕlang yan tĕkâmrang mamaṇḍĕm śirah ning mahāwīra śatrunya meww-īwu yekā n pamaṇḍĕmnya ring Wrĕṣṇiwīrâgrayodha pwa tang daitya tĕkânikĕp tunggangan mwang gajah syandanâsing kasambut panimbat nikê sang Yadubhrĕtya len rākṣasângambah ing wangkay ing wīra len tang manĕmpal manampil pupū hasta pangduk nikā mwang panĕmpuh nikânggyat sakeng byoma rodrâkalung twas paḍâbāng ḍaḍanyâsawit wungsilan limpa sampun rinantay nikê hasta mangkin karĕsrĕs mĕlĕs rāh nikâwarṇa kĕmbang ring ākāśa mabhrâsawang megha ring kālasandhyâmirah,

{Daṇḍaka}:95.3:2
⏑ ⏑ ⏑ | ⏑ ⏑ ⏑ | [– ⏑ –]×56

angamuk ika waneh pangan wangkay ing wīra mattânginum rāh warĕg kādbhutâbherawâkrak gumantyâwĕrö yan pamunggĕl gulū ning lawan doyan anglangga rāh ning trinādîng huwus mātya yâtyanta ghorâpan akweh dudū tang haneng bhūmi bhūtânggakārânĕpah mangsa mangsö masĕnghit sumambut musuhnyêkapi ndān tujah deñcacah cūrṇa sangsāra denya n kĕna ndan pirul dan kumis len ikang daitya mohângamūk dan dinūk dan gutuk ring watu ndan pupuh den wunuh len tinalyan rinantaynya pan den dudut denya kady âmatĕk den wawêng ambarâgantungan denya tan māti kapwânangis,

{Daṇḍaka}:95.3:3
⏑ ⏑ ⏑ | ⏑ ⏑ ⏑ | [– ⏑ –]×51

Yadukulabala tañ jrih alwang malĕs manglwangîng rākṣasâneka tekang pĕjah len ikang ndan gutuk ring cĕngĕl mwang pupū ndan tĕngah ring lĕngĕn karwa ḍaṇḍa n ḍumaṇḍa ng watĕk dānawânidra māmrang mangontā n kinontā silih-duk silih-sob silih-cĕngkah akral tanorâharĕp mundur alwat paḍâlwat hanâm-wah tikā tan patĕṇḍas kawandhanya kapwâtarung leñ cĕngĕlnyâsahut ring lĕmah rodra lambe nikâbāng mibĕk rāh pirang lakṣa tang wīra mangkâdbhutâwak mahābhūta rūpanya sākṣāt prawīrôttamâtyanta rodrâdbhutângiṇḍarat,

{Daṇḍaka}:95.3:3
⏑ ⏑ ⏑ | ⏑ ⏑ ⏑ | [– ⏑ –]×58

śawa makatĕlĕbuk tibā pangharĕp ning watĕk daitya mangsö ri sang Wrĕṣṇiyodhā tatan dwa ng ratha syuh rĕmĕk de ni tĕmpuh ni wangkay nikang sāmajâpan sawang warṣa śailânanâdrĕs tibā ring watĕk Yādawâwrĕg sĕḍĕng durbalâkweh pĕjah de ni kontā n linesan ḍawuhnyâwuwuh śūla dukduk lawan samby angembuh manahnya ng watĕk rākṣasêng bhūtalâmūk-winūk mamrang angrok-rinok rodra tekang mulûsusnya denyângdudut yeka baṇḍut nikeng rowang adwandwayuddhâmurĕk yan kabaṇḍut silih-kris silih-māti kârwêng raṇāng-gêka mogha n sinungsung ning apsary arūm tunggalan ndan rĕbut śīghra māmprĕp muwah*

<Śārdūlawikrīdita>:96.
– – –|⏑ ⏑ –| ⏑ – ⏑| ⏑ ⏑ –| – – ⏑| – – ⏑| ⏓

kālanya n marurĕk tikang prang asuwe malwang lĕwih sāyuta,
yekā n kondur ikang watĕk Yadubalâkweh māti de ning panah,
sangsārā marikā n sinambut ikanang daityâtĕhĕr manglayang,
rĕmpū syuh tinibākĕn ing watu rĕmök mwang tĕṇḍas ing tunggangan*

mwang tekang magajah sinambut apuyĕng lāwan gajahnyênuyĕng,
ngkānê rowang ikā n winantingakĕn ing daitya n pagantyângalap,
mātī wwang tikanang pamanting an arok taṇḍasnya sampun rĕmök,
rĕñcĕm tekang anunggang osyan inadunyê rĕngga ning sāmaja*

sakweh ning bala daitya rodra mangalap dantînadunyêng langit,
sangkĕp bhāwa nikâkarung-karungan anyat tang  mangadwâ walang,
lāwan tang kadi minda de nika mangadw î tampuh ing sāmaja,
māti mwang gaja panggutuk nika ri sang Yadw ârĕmuk sing kĕna*

akweh sang Yadu māti denya katibān lāwan ratha syuh rĕmök,
mangkin māwrĕg i wuntat awri malayū yan ton sahab ning musuh,
rĕmpak byūha nirêkanang makarawaktrâpan supitnyâradin,
ratw âbāp mati tan pasāra kawĕnang de ning watĕk dānawa*

sang Rukmârjuna Sāmba Satyaka sudhīrângher dhanuh ywênayat,
śīghra hrū nira yar lĕpas paḍa parĕng molih musuh rākṣasa,
alwang sewu nĕmang puluh pisan ikang daityânglayang ring langit,
wāhw ârang ri gĕlis nirang pat amanah teja hyang arkânĕlat*

mangkin tâlwang anekadānawa pĕjah mwang wāhananya n tibā,
rowangnya n katibān rihĕk hana tikĕl jengkel dudū tang pĕñĕt,
towin Satyaka Sāmba manglawan ikang daityâhawan ring lĕmah,
hetunyâlwang aneka lakṣa niyuta pwa ng daitya len rākṣasa*

maṇḍĕg tang Yaduyodha māri malayū malwī waneh ring raṇa,
yekângsö nika sang Mahodara manunggang ring liman syandana,
sang Rukmā dinunungnya śīghra kumucup tan panggalĕng sāhasa,
krūranya n pamutĕr gadā nika satal göngnyângĕpör yan katon*

tandangnya n pamupuh ratha nrĕpati Rukma syuh tĕkêng sārathi,
sang Rukma n tumuluy lumumpat angunus patrĕm si tīkṣṇaprabhā,
angsö ning liman ing Mahodara kasep kaprang gaḍingnyâpasah,
mangkin krodha Mahodarâmurĕkakĕn hastinya pan den wĕlĕg*

munggwī hasti nikâtriśūla malungid pangduknya sampun lĕpas,
trus limpad hati sang narādhipati Rukmā denya tan kāwaran,
mahyā rākṣasa yan pangadwakĕn awū tang daitya sangkeng langit,
hetunya n sumahab muwah paḍa masö mungsī surendrātmaja*

wadwānya ng bala rākṣasêka makapanghañjur nikângĕmbuli,
hamham buddhi nikā n tumon kanin irang Pārthâtĕngah tan bisa,
lingnyânghel tuwi yan kanin wuwus ikā sambyângasut sāhasa,
kontā tomara sañjatanya lumĕpas bāṇanya tan pāntara*

sang Pārtha n rinĕbut pĕnuh panah irêng ākāśa digmaṇḍala,
sakweh ny āyudha ning musuh kapalupuy punggĕl kawangsul waneh,
tātan pāntara de nirânglĕpasakĕn hrū śakti kapwângĕne,
dhwasta ng rākṣasa sing masö kĕna tugĕl tĕṇḍasnya sampun tibā*

anyāt rākṣasa daitya tan pasuku len bāhunya sampun hilang,
len tang kukṣi nikā pĕgat hana bĕlah twasnyâpasah ring ḍaḍa,
sākṣāt warṣa tang antra limpa rudhiranya ng paprangan kādbhuta,
awwah mastaka yâgĕlar kunapa ning daityā tibâgĕnturan*

mangsö sang Narakê sang Arjuna manunggang ring wimānâkilā,
śīghrâpan prihawak makoliha hurip sang Pārtha nā ling nira,
tandang sang nrĕpaputra Sāmba mamupuh lambung nikang Puṣpaka,
pok rĕg ghong dhwani ning wimāna pinupuh de sang narendrātmaja*

rĕg rĕg kāṇḍĕg ikang wimāna makihū lambung nikâpan tikĕl,
tambis kedĕr ikāna sinrĕng inusir de Jambawatyātmaja,
molah sang Narakê punuknya kaguling kāntĕp tibā ring lĕmah,
śīghrâwungw angalap gadā nira satal rodrângalimpung katon*

tandang sang Kṣitijê narendratanaya krodhânguhuh kātara,
ai kong nīca lihat wĕkasmu n ahurip yekîng gadā yatna ko,
nāhan ling nira tan dwa yar pupuhakĕn tekang gadā bhīṣaṇa,
yekā n māti lawan si Dāruki parĕng sang Sāmba ring sakṣaṇa*

sampun māti narendraputra tumuluy sang Pārtha mangsö sira,
krodhê sang Narakângayat laras ikang Gāṇḍewa pūrwâwĕlū,
hrū śakty âkas agöng mayomaya lĕpas de sang surendrātmaja,
tampuhnya n pangĕne wimāna gumuruh sākṣāt garantang humung*

rĕmpak rĕngga nikang wimāna pinanah kārun tikĕl mwang dhwaja,
sampun śīrṇa pĕgat maṇiknya katibā manglah rikang bhūtala,
mangkin krodha Mahīsutâdrĕs umasö mungsî surendrātmaja,
punggĕl tang kapiketu kādrĕsan angin de ning wimāna n tĕḍun*

lāwan bahni mijil sangke tangan irang Bhomâtirodra n kutug,
lwir dhūma n sumarambah ing raṇatalâtyantêng karĕsrĕs katon,
sākṣātnya n Waḍawānalângalad-alad hagyâmangan ywêng lĕmah,
mangkin wrĕddha tĕkânggĕsöng ratha nirang Pāṇḍwātmajê sakṣaṇa*

sang Pārthêka tatan wikāra mangayat gāṇḍewa dhīrângadĕg,
ngkā n Brahmāstraśarāgni de nira lĕpas tīkṣṇâgra ring bhīṣaṇa,
himpĕr sūrya ri kāla ning pralaya tejanyâpanas kātara,
śabdanyêng gaganāntarāla kumupak sākṣāt gĕlap sāyuta*

tampuhnyêng ḍaḍa sang Mahīja kumĕtug limpad tanĕmnyâdalĕm,
mūrchā sang Narakâsakit sira tibâlĕṇḍö rikang Puṣpaka,
ndātan māti sira n hana ng Wijayamālāpuṣpa sangkeng ibu,
nāhan hetu nirânglilir dawut ikang hrū śakty atanggal muwah*

tapwan māri hilī nikang rudhira mangsö daitya mahyuñ jaya,
yekā n sambut ikang lipung makangaran sy Âmogha tīkṣṇôjwala,
tejanya n pinutĕr pĕnuh kilat ikā jyotṣṇâdulur wangkawa,
bāyw âdrĕs kumusuh lawañ jalada kedĕr ghūrṇitâgĕnturan*

sampunya n lumĕpas ndatan dwa mangĕne trus twas nirang Phalguṇa,
mahyā tang bala daitya dānawa humung mwang rākṣasângadwakĕn,
sang Bhomāsura mantuk ing kuwu muwah mwang bhrĕtyaśeṣângiring,
byātītan tinulung kaśakti nira hetunya n hilang tang lara*

<Wikrĕti>:97.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓

kunang sang amarendraputra lumah ing raṇa kasihan irâgilang-gilang,
hibĕk rudhira tang ḍaḍa drawa tĕkeng mukha makuṭa kabeh kasĕmburan,
lawan paṭa nirâmirah kadi rinaṇḍi rumakĕt iy awak nirômĕlĕs,
tĕkeng kawaca hīrabajra kadi tâtĕmaha pawal apan katon abāng*

lĕyĕp ni mata sang Dhanañjaya sawang rawi katawĕngan ing lamad-lamad,
ikang gĕlung asāk mĕlĕs karudhiran kadi jalada rinĕngga ring kilat,
halĕp ni mukha nisprabhâsĕmu kucĕm kadi ta langit i kāla ning damar,
aśeṣa manis ing matâsĕmu guladrawa rah ira ri tungtung ing halis*

<Mālāwādi>:98.
⏑⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

i pĕjah sang Arjuna humung tikang bhuwana ghūrṇita ng jaladhi mombakan mawalikan,
kumĕtug tikang widik awangkawâsaliwĕran taṭitnya tan arĕn gĕlap masahuran,
gumiwang mahītala śīlâdri kampita rubuh pucaknya humabĕt rĕbah tahĕn ikā,
hyang Anantabhoga calitāgra hogah asuwe dhumāraṇa ri polah i kṣititala*

kapĕgan katonan ikanang jagattri pĕpĕk ing lĕbū tĕka lawan hudan hawu mĕlĕk,
tuwi tan pateja ri surup bhaṭāra rawi dingmukhâmrĕm akucĕm wirūpa mawĕnĕs,
panangis nikang gĕrĕh asangghanî jaladhi tan papāntara humung swaranya gumuruh,
kĕtĕr ing patĕr tan arĕn ing digantara karĕngw awarṇa sĕsĕgĕn lanângisĕk-isĕk*

<Wangśastha>:99.
⏑ – ⏑| – – ⏑| ⏑ – ⏑| – ⏑ ⏓

atītanĕn sang nrĕpaputra Phalguṇa,
kunang watĕk Yādawaśeṣa durbala,
paḍâlarâśā kawĕkas wimūrchita,
pĕtĕng nikang twas kadi ring tĕngah wĕngi*

Wirāṭarāja Drupadâtiduhkhita,
ra Somadatta prihatin sirâputĕk,
ri taṇ ḍatĕng bhūpati Keśawêng raṇa,
na hetu ning motus amĕngyakĕn laku*

kunang ta sang śrī Harimūrtibhūpati,
tĕlas mamūjê labuhan mahāyati,
umangkat āgyā ḍatĕngâhawan kulĕm,
haneng hawan mwang sira sang Halāyudha*

tatas tikang rātri mawā ta sakṣaṇa,
ḍatĕng ta konkonan irang watĕk ratu,
wawang manĕmbah ri sirang Halāyudha,
lawan ri sang śrī Harimūrtibhūpati*

paḍâwarah ywê gati sang Dhanañjaya,
ya hetu sang śrī nrĕpa Keśawâlaris,
tan antyakĕn sampuna ning warah sira,
tuhun drĕs ing lampah irâhawan ratha*

samangkanêkang bala daitya rākṣasa,
wawang sumungsung lumagê nareśwara,
pĕnuh ta daityêng gaganāntarâtĕtĕl,
tĕkeng lĕmah sök hibĕkan balâsura*

larap nikang kañcana ratna bhūṣana,
lawan kĕñar ning kawacâyudhâkilat,
liman lawan syandana wāji wāhana,
amānuṣâtyanta halĕpnya bhāswara*

katon sakeng doh pwa ya de nareśwara,
rĕpatnya tindaknya manguṇḍa sañjata,
sihung nikâkās malungid paḍâsalit,
matanya malwâdbhuta kātarôjwala*

masö ta sang śrī nrĕpa Krĕṣṇa sāhasa,
lawan sira śrī Baladewa sāyudha,
ikang watĕk daitya haneng nabhastala,
cinakra niśśeṣa tĕkap Janārdana*

śawanya himpĕr hudan adrĕs adbhuta,
hanginya tan pāntara wagyut ujwala,
gĕlap ni śabdanya humung tĕkeng lĕmah,
gajāśwa tulya wwah ikâsusun tibā*

ikang watĕk daitya haneng mahītala,
ya tênasö bhrĕtya narendra Keśawa,
rathanya makweh saha pādarakṣaka,
rinoknya wadwā Baladewa ring gajah*

nanā ta wadwā Baladewa kāmbulan,
rikā n tumandang tumuluy Halāyudha,
saha krĕp ing sāmaja wrĕddhawāhana,
tĕkâmupuh ring muśalāstra sāhasa*

aneka ta lwang nikanang balâsura,
dudū tikang māti cinakra tan pira,
śawanya tulyângkura sāk amarwata,
hilī ni rāhnyâdrĕs awarṇa wāh gunung*

rikā n masö sang mapatih Mahodara,
manunggang ing syandana sāmajâgalak,
sahab ni wadwānya paḍâgajah kabeh,
asĕnghit angduk mamanah mangĕmbuli*

pĕtĕng pĕpĕt bhrĕtya nikang Mahodara,
riwut katonanya sahâdhwajâhirĕng,
sawang rawi śrī Baladewa kāmbulan,
mahāprabhāwa n pamupuh balâsura*

marĕn kuning warṇa nirang Halāyudha,
tĕkap ni rāh ning ripu māti de nira,
tĕkeng halu mwang wuluku pwa yâmirah,
lawan rathâwarṇa hañar cināraṇa*

parĕng pamūk ning balawīra sök sĕsök,
paḍâhawan wāhana sāha sāmaja,
alah tikang rākṣasa pādarakṣaka,
rinok minohan linawan silih-sĕsĕb*

Mahodarâsĕnghit i sang Halāyudha,
tumandang amrang baḍamanya pāt ḍĕpa,
tinangkis ing langgala de Halāyudha,
sinep dinuk ring halu ghora yan tibā*

tĕlas pĕjah sang mapatih Mahodara,
masö tikang daitya muwah mangĕmbuli,
narendra Krĕṣṇêka winūknya sāhasa,
pĕnuh tikang bhūmi tĕkeng nabhastala*

prabhāswarâtyanta halĕpnya ring langit,
dukūla wastranya waneh prabhâsinang,
maṇik nikâbhrā kawacanya kañcana,
kadi pwa wintang yan i kāla ning tilĕm*

lĕpas ni kontānya panahnya tan pĕgat,
aneka denyânghudanî warāyudha,
hanan harĕp mamrang amogha yan katon,
wulatnya mengas tumuluy maliṇḍungan*

masö ta sang śrī nrĕpa Keśawêng musuh,
mañakra tan pāntara ring balâsura,
ikang watĕk rākṣasa daitya dānawa,
kadi pwa yênuṇḍuh abāp tibêng lĕmah*

hanan tugĕl tūrnya wĕtĕngnya len gulū,
ri bāhu sĕmpal sasisih lawañ cĕngĕl,
hanan siwak parwa parĕng tibâpisan,
waneh sawang rumbah abāng kasamburat*

huwus hilang tang bala daitya ring langit,
tuluy lumampah naranātha Keśawa,
lawan tika śrī Baladewa hop glisan,
tĕkap nirâgyā mulatê sang Arjuna*

<Upendrabajra>:100.
⏑ – ⏑| – – ⏑| ⏑ – ⏑| – ⏓

katon tang utpāta riwut pradurga,
kĕtug nikang lor kidul ing digānta,
samangkana ng Dāruki yan paśabda,
ri pāduka śrī nrĕpa Padmanābha*

narārya santabya patik narendra,
mucap mahotpāta ḍatĕng rikeng rāt,
ndatan sakeng bhīta kĕta ng maśabda,
ri pamriha śrī naranātha donya*

kunĕng patik śrī naranātha hopĕn,
mucap kaśaktin prĕthiwīsutêng rāt,
ikang wimānâtiśayêng prabhāwa,
nimitta sang Bhoma jayêng triloka*

wwayêkahĕn śaila maṇik nirâgöng,
makambangan ring gaganāntarāla,
hĕlar nikā n tulya sayojanâlwā,
ya tônggwan ing strī tawan aprameya*

kunang pratijñā nira sang Mahīja,
tatan pamuktya ng wararājakanyā,
ya tan huwus rakwa jayêng narendra,
kadhīran ing Bhoma duwĕg wiwākṣan*

hanêka kĕmbang Wijayêka rakwa,
paweh bhaṭārī prĕthiwî Mahīja,
yadin paratrā Kṣitijê raṇāngga,
ya tan hilang kĕmbang ikâhurip ya*

ya têkahĕn kengĕta sang narendra,
wiwākṣitan dāya ning anglagāna,
nahan ling ing Dāruki saprayatna,
umodha sang śrī nrĕpa Padmanābha*

ḍatĕng ta sang nātha rikang pakuwwan,
rikā n kapangguh Yadu-Wrĕṣṇi māti,
kunang pwa sang Satyaka duhkha moruk,
marĕk ri sang bhūpati śīghra mojar*

sirâwarah ry unggwan irang Kirīṭi,
wawang matanduk tumuluy narendra,
katon ta sang Pārtha rujit kĕnêng hrū,
lawan tikang twas tarawang kĕnêng duk*

samangkana śrī nrĕpa Padmanābha,
mĕkul ri sang Pārtha nĕhĕr masambat,
haringku tinghal ri si Krĕṣṇa pāpa,
tatan wĕnang rakṣaka ning swawarga*

nihan kitântĕn pĕjah ing raṇāngga,
nghulun ikā hetu niki n tatan len,
asihta ri ngwang karaṇanta māmrih,
lukan pwa yan māti lĕwĕs larangku*

<Prĕthwītala>:101.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – –| ⏑ ⏓

nahan wuwus ira n musap mukha ni sang narendrātmaja,
Dhanañjaya sirâtahĕn mulati sang narendrânangis,
ndatan mara hilang tĕmĕn kĕtĕ-kĕtĕg nirê sakṣaṇa,
parĕng mwang i hilang ni citta naranātha Krĕṣṇâlara*

sĕḍĕng nrĕpati Krĕṣṇa mūrchita ḍatĕng sirang Durwaśa,
wawang praṇata sang narārya mangusap ri jöng sang yati,
samangkana maharṣi yan pangupasāntwa sang bhūpati,
wuwus nira krĕtārthadharma pitutur warah sih tĕmĕn*

narendra diwasa ng wimūrchita purih nikang wwang pĕjah,
wruhanta rikanang carācara ninitya tekā kabeh,
bhaṭāra tumitah ta haywa ta kita pramādêrikā,
ikang pati wiśeṣamārga marikā n gatinya n hana*

kalīngan ika haywa sang prabhu wimoha de ning lara,
tamomaya dahat manah tatan ulah ning angrakṣa rāt,
rajahsahitasatwabuddhi rikanā gĕgön de haji,
phalanya ya wĕnang sumiddhakĕna kārya sang bhūpati*

kunang pwa haji don mamî kita nihan hanânugraha,
paweha ri narendra manghuripanêrikā sang pĕjah,
tuhun sasiki rakwa yôliha nikê saling sang prabhu,
si Sāmba karikā ya têki Basudewa yan Phālguṇa*

ndya têku kaharĕpta haywa masuwe warahta nghulun,
nahan wacana sang maharṣi sumahur ta sang bhūpati,
kĕnoh wacana sang mahāmuni pawehanânugraha,
kunang pwa kadi kepwan i nghulun apan paḍângde wĕlas*

sih i ngwang akadang ya kölakĕna de ranak sang yati,
Dhanañjaya huwus hanânak ipun uttamânggantyani,
narendra Basudewa sampun atuhâwĕkâkweh tĕmĕn,
si Sāmba pukulun sade nipun apan punang wwang sanak*

kunang pwa ng amangun larê hati ranak maharṣy âwĕlas,
nrĕpa Druma pĕjah mamet śaraṇa ri nghulun kāsihan,
ya hetu ning aminta sanmata maharṣi ri pwangkulun,
anugrahana jīwitâhuripa de mahāpaṇḍita*

<Mrĕdukomala>:102.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

nāhan śabda narendra Krĕṣṇa sumahur ta sang rĕṣiwara,
singgih sādhu nareśwarâharĕp i dharma sang mamawa rāt,
swasty astu prabhu sang pangāśrayana ning triloka tulusa,
nirwighnâjayaśatru sang narapatîrikang pabharatan*

lāwan pājaran i nghulun ri haji haywa wismrĕti kita,
an sākṣāt naranātha Wiṣṇu sakalātmakâparimita,
śaktintêka sake kasiddhyan iy awakta tan hana waneh,
māyākāra tikang śarīra paramārthadewata kita*

nistanyan kita mānuṣākrĕti yayañ jayêng Kṣitisuta,
āpan sih mami hetu sang prabhu manĕmwa śakty atiśaya,
yogâdhyātmika sādhananta saha buddhi sattwa mahĕning,
astu śrī naranatha siddhi sakala n pamanggiha yaśa*

sampun sang paramarṣi mājar i narendra māsih awĕlas,
antarlīna sirêng kamantyan angadĕg ta sang narapati,
munggah ring ratha śīghra mangkat iniring nikang bala kabeh,
mwang sang śrī Baladewa Satyaka tumūt hane wuri nira*

mangkat sang naranātha Krĕṣṇa rumĕngö ta sang Kṣitisuta,
sampun munggw irikang wimāna Maṇipuṣpakâsiga sira,
mangkat mwang bala daitya-dānawa sĕsök lakunya mariwĕg,
prāptêng paprangan adbhuta ng bala humung marangkit alaga*

tandang śrī Baladewa sāhasa mupuh mahāsurabala,
mwang sang Satyaka Śālya len Drupada sang Wirāṭanrĕpati,
kapwâganti sirâmanah karaṇa ning balâsura nanā,
aṇḍĕh ning bala daitya-dānawa malĕs ta yâmarawaśa*

henak tang prang arok silih-sĕsĕb aneka wīra kawĕnang,
panghrik ning kuda wāhana mwang ika śabda ning kakuwungan,
yekā n lot karĕngö lawan patakis ing gadâsring apalu,
kontā tomara kakrĕcik saha kĕtug nikang pamugari*

gĕṇḍing gong gubar apratidhwani sahasra bhinna karĕngö,
kālanya ng prang arok masö ta si Nisunda daitya pinatih,
toh jīwâmrihakĕn ri sang Naraka lāgy akīrti ring ayun,
ndā hetunya kinon tĕkap sang asureśwarâmrih ayaśa*

mangkat mwang bala wāhananya sakasewu mukhya winani,
mungsî sang nrĕpa Śālya sāhasa masinghanāda gumuruh,
wadwā sang nrĕpa Śālya yatna mamanah ring astra niśita,
mengas tang pangarĕp manolih i wuri n panon lawan amūk*

gong gong gong muni gong nareśwara kumon swabhrĕtya malaga,
angkat ning gajawrĕnda tunggangan i wuntat ing ratha tumūt,
kapwâtampuh arok tikang bala silih-prang osyan asuwe,
tan pāntê waratomarârdha tumitih sawang hudan agöng*

sakweh ning bala sang Nisunda n umasö mamūk tan atakut,
kontā kadga gadā tuhuk pinakasañjatanya sawaneh,
len tekângalang ing śilā sakurungan ta ya n katihalang,
dantī syandana tunggangan mati tĕkapnya tan hana bisa*

awrĕg bhrĕtya narendra Madrapati tan pasāra wĕkasan,
nāhan hetu narendra yatna malagângayat laras agöng,
hrū bajrāśani śuṣka sewu lumĕpas pisan tĕka pira,
śīrṇa syuh bala daitya denya saha wāhananya kawĕnang*

yekā n tandang ikang Nisunda mamanah ri sang narapati,
hrūnyâneka ya tângĕne dhwaja narendra punggĕl apasah,
lāwan sārathi māti denya kadrĕsan panah narapati,
mangkin sāhasa sang Nisunda mamĕḍĕk mahâmarĕpĕki*

hetunya n pangalap ri tomara nikā prabhāswara katon,
prāyanyângduk asep lĕngĕnya pinanah tĕkap narapati,
wāhw ânambut ikang kiwanya pinanah muwah rinuhunan,
sampun tĕnggĕk ikā n pĕgat hulu nikânglayang kadi hĕlang*

ambĕknyâpulihan ta lāwan ika sang narendra wĕkasan,
hetunya n tumĕḍun sakeng gagana göng swaranya karĕngö,
wruh sang nātha mahā prayatna mangalap swaḍaṇḍa tumuluy,
tampuhnyêng śirah ing Nisunda kumĕpok mukhanya pinupuh*

sampun māti Nisunda mangkin abutĕng ta sang Kṣitisuta,
wwantĕn daitya ngaranya Pañcajana śakti lāgi pangalah,
len sangke rikanang si Pañcajana māti ring jalanidhi,
krūrâkral tahu tânglawan hyang irikā n kinon apuliha*

munggwing sāmaja pat gaḍingnya kadi parwatâlaku-laku,
tandangnyê Baladewa śūla rinĕgĕpnya kātara murub,
lāwan bahni murub sakeng mata nikā lanâlatu-latu,
śīrṇêkang bala Rohiṇīsuta gĕsĕng waneh kapanasan*

tandang sang Baladewa langgala minuṣṭi de nira masö,
munggwî syandana śīghra yar putĕrakĕn ta sañjata nira,
krūrâkrak manguhuh si Pañcajana her lihat jaga-jaga,
lingnya n pangduk angadwakĕn mati ya lingnya yan panudingi*

yatna śrī Baladewa yar takisakĕn ta langgala nira,
punggĕl śūla nikā si Pañcajana bhagna kontal atĕhĕr,
nāhan hetu nikang si Pañcajana mĕtta mangduk amuwah,
tan polih tinakis muwah tikĕl aparwa tan pajamuga*

ambĕk nirbhaya daitya Pañcajana mamrihâmulihana,
kagyat yan ginayur gulūnya kapulir pĕjah kapisanan,
hetunyâwrĕg ikang balâsura sahāya mangkin alayū,
mungsir sang Kṣitijâruhun-ruhunan atri māty alulunan*

<Aparāntikā>:103.
⏑ ⏑ –| – ⏑ ⏑| – ⏑ –| ⏑ ⏓

si Hayagrīwa wawang ta yâpulih,
tan angiṣṭî pangutus Mahīsuta,
ri harĕpnyângrahatāna ring tuhan,
karaṇanya n prihawak ta yômasö*

kadunung Satyaka de nikômasö,
pinanahnyêng śara bāṇa sāyaka,
mamalĕs pwā mamanah ta Satyaka,
śarasampāta lĕwih panah nira*

katulak bāṇa nikâsurādhipa,
hana kedĕr kawaluy waneh puhĕr,
si Hayagrīwa makin magöng galak,
umalap hrūnya sutīkṣṇa śaktiman*

tinujunyêka gulū ni Satyaka,
patitisnyâmatitis tĕlas katon,
lumĕpas hrūnya sĕḍĕng haneng langit,
sinawat de ni panah ni Satyaka*

irikā Satyaka sāhasâmalĕs,
mamanah ring niśitārdhacandrama,
si Hayagrīwa gulū nikâpĕgat,
lumah ing syandana karwa sārathi*

<Aśwalalita>:104.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ – ⏑| – ⏑ ⏑| ⏑ ⏓

ri pĕjah ikā n hanêky asuradānawâpulih anunggang ing ratha magöng,
ngaran ika Tāra lāgi pangalah watĕk hyang ika ngūni ring dangu-dangū,
saha bala yeka tan dwa tumitih lumiṇḍih irikang watĕk Yadubala,
pinapagakĕn tĕkap nrĕpatiy Ugrasena paḍa śakti tan hana kasor*

narapatiy Ugrasena mamanah ring agniśara caṇḍabāyusahita,
pinapagakĕn ring arṇawarasâtighora gumuruh tĕkeng awang-awang,
paḍĕm ikang agnisāyaka muwah narendra mamanah muwah linawanan,
salĕkas irêkihĕn wiphala hetu sang nrĕpati dhairya dhāraka masö*

kunĕng irikā n si Tāra masiga dyaya n mulati sang narendra mabutĕng,
rumĕgĕp i tomaranya manĕhĕr marĕk tudingi teka sang narapati,
lihat i tanganku lingnya tumuluy narendra mangalap krĕtāla wĕkasan,
paḍa maparĕk dinuk nrĕpati tan kĕnâmalĕs sirâmrang olih i gulū*

<Mrĕdukomala>:105.
– – –| ⏑ ⏑ – | ⏑ – ⏑| ⏑ ⏑ –| ⏑ – ⏑| ⏑ ⏑ ⏓

mātī Tāra sarodra sang Kṣitisutômasö sira wawang,
śīrṇêkang bala pangharĕp nrĕpati Keśawāngśa pinanah,
śīghra śrī nrĕpa Krĕṣṇa manglĕpasakĕn śarottama sira,
dhwasta ng dānawa-daitya de nira sapangharĕp Kṣitisuta*

yekā n sāhasa sang Mahīsuta haneng wimāna magĕlis,
cĕt munggwing wuri cĕt haneng harĕp amet i cidra caliring,
yatna śrī naranātha Keśawa haneng rathâkulilingan,
ādrĕs tan katĕngĕr lĕkas nira ri madhya ning raṇasabhā*

krodhâmbĕk Narakâkrak ing gagana kātarângamah-amah,
nāhan hetu nira n tĕkângabĕnakĕn si Puṣpaka sira,
punggĕl tanda narendra Krĕṣṇa matahĕn tibā katariwal,
lunghā sang Kṣitijânglayang muwah amiṇḍa ring jaladhara*

śrī Krĕṣṇâtiśayêng gĕlĕng mayatakĕn panah nira muwah,
nyā ng Nārāyaṇabāṇa mrĕtyuradhanêka de nira lĕpas,
wagyūtpāta halisyus adbhuta dulurnya kātara dahat,
tan wyartha n pangĕne laras Kṣitija śīrṇa punggĕl i tangan*

kombul kedĕr ikang wimāna kahiring tĕkap ning anila,
mangkin tan hinĕbang-hĕbang ta ya cinakra de narapati,
himpĕr handaru sewu tulya ni tatal-tatalnya sumawur,
gĕntĕr yan tumibā prakampa gumiwang tikang kṣititala*

śīrṇêkang Maṇipuṣpaka ndan ika sang Mahīja mahurip,
āpan tan tumuluy cinakra sira de narendra sakarĕng,
towin kambang irêkanang Wijayamālapuṣpa tinahā,
sangke hyang Prĕthiwī paweh nira bhaṭāra Wiṣṇu ri sira*

sangketanya rikāna de nira tĕlas prakāśa karĕngö,
tan pamātyana sing mahāyudha tumampuhêng Kṣitisuta,
nāhan hetu narendra Krĕṣṇa sira tar wawang raga-ragan,
āpañ jāti nira n krĕtajña mawiweka yan palĕkasa*

<Bhadralalita>:106.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

ri sĕḍĕng Mahīsuta hilang wimāna nira nirbhayângawang-awang,
mangagĕm sy Amogha sira dug pracaṇḍa pinutĕr nirângarab-arab,
tumĕḍun sakeng gagana ghūrṇitângamah-amah sirângarah-arah,
lumĕpas lipung nira sakeng tangan murub awarṇa sūrya mangalih*

saha bāyubajra kumutug dudū ng haliwawar lĕbū lĕwu pĕtĕng,
lĕpas sangka ring Kṣitisutângasut nrĕpati Krĕṣṇa len bala kabeh,
naranātha Krĕṣṇa tumuluy sirânglĕpasi cakra tan papĕgatan,
sumĕsĕb sy Amogha tugĕl ing nabhastala wiśīrṇa tan patĕmahan*

ikanang pĕtĕng juga ya tan marĕn tumutup ing raṇāngganasabhā,
yatika bhramanta paḍa tan katon sahana ning prawīra malaga,
nghing ikang liman turaga manghrik atry awurahan ya nitya karĕngö,
kalawan krĕcik ni tĕwĕk ing mayodha matakis lawan waja galah*

awĕlas narendra Harimūrti kāraṇa nirâsamādhi wĕkasan,
irikâtriwikrama bhaṭāra Krĕṣṇa sira Wiṣṇu rodra sakala,
aruhur dudug sira tĕkêrikang paramasatyaloka tumuluy,
ikanang ḍaḍâtiśaya ring lwa mānguhabi loka sang hyang i ruhur*

tuwi sewu tĕṇḍas ira kapwa tâtrinayanê satĕṇḍas umurub,
asalit sihung nira kunang tutuk nira guhā paḍanya n umangang,
mwang ikang tangan pitung iwu prakīrṇa mangagĕm warāyudha kabeh,
kadi Meru kĕmbar ikanang sukū rwa mawĕki ng mahītala pĕpĕk*

ḍĕngĕn ing triloka tumating haneng wulu nirâhirĕng kadi sĕmut,
hana yan pangarwani waneh dudū tang angatĕlwani ng wulu siki,
saha sañjatanya bahĕlung lading paḍa masumpahan saha wĕḍung,
mawĕḍak-wĕḍak rudhira bhīṣaṇâsawit usus tĕkeng paru-paru*

sumĕnö tikang makuṭa sewu bhāskara sahasra tulya mapupul,
mwang ikang maṇik rwang iwu kuṇḍalâtiśaya bhāswaranya n umurub,
dilah ing sihung patang iwu mwang astra kadi bahni tīkṣṇa lumarap,
karaṇanya māwa wĕkasan tikang pabharatan katon tang alaga*

bala daityadānawa pĕjah pirang puluh atus ya kedĕk apĕñĕt,
saha wāhananya gaja koṭi-koṭi milu māti kedĕkan apil,
ikanang haneng gagana kondur āwrĕg alulun katuṇḍung ing awak,
muriring kagĕm kĕna ḍinĕṇḍa ring ḍĕngĕn awū cinakra ginadā*

ri sĕḍĕng bhaṭāra Hari matriwikrama ḍatang ta sañjata nira,
mangaran si Nandaka si Pañcajanya kalawan gadā sama dulur,
nguniweh ta sang Garuḍa śīghra kapwa sawawê bhaṭāra yan agöng,
paḍa sewu tang harĕp akīrtya mangrahatanêng bhaṭāra humarĕk*

umulat pwa sang Naraka yan triwikrama bhaṭāra Wiṣṇu sakala,
yatikā n saroṣa tumuluy triwikrama muwah sirâruhur agöng,
kadi parwatâtumang ikang hawak winilĕt ing ghanâkilat arĕs,
mwang ikang sphuliṣṭatikarômijil saka rikang sihung pat aghaṣa*

tumuluy sirângalap ikang gadâwĕsi sayojanôjwala katon,
pamupuh nirêng sira bhaṭāra Wiṣṇu wiphala n kasangga ri tangan,
amupuh muwah tinakis ing gadâwĕsi makādhikāra ring agöng,
tĕka ring diganta karĕngö dhwaninya kadi rūga ng aṇḍabhuwana*

Kṣitiputra dhīra mangagĕm prĕp adbhuta ri göngnya parwatasama,
sahasâmrĕp anghala-halêrikang ḍaḍa bhaṭāra tunggĕng atĕguh,
dhwani ning gĕlap śatasahasrakoṭi pakaśabda ning prĕp anitir,
paḍa sangśaya ng hyang anahā walingnya rubuha ng langit mawurahan*

<Śārdūlawikrīḍita>:107.
– – –| ⏑ ⏑ –| ⏑ – ⏑| ⏑ ⏑ –| – –  ⏑| – – ⏑| ⏓

gutgūtĕn ta bhaṭāra Wiṣṇu mamalĕs mamrĕp ri sang Bhūmija,
göng ning prĕp nira merutulya mangĕne tĕṇḍas ni Bhūmyātmaja,
yekā n kontal ikang maṇikmakuṭa sang Bhomêrikang sāgara,
tampuh ning śatakoṭi handaru tibā tulyanya ghorâkĕtug*

lumpat sang Garuḍângalap Wijayamālāpuṣpa sang Bhūmija,
wāhw ângambil ikā n prayatna Narakâmrang Wainateyêng tĕwĕk,
yekâparwa bĕlah siwak ḍaḍa ni sang pakṣīndra rāh lwir hudan,
enggal mampĕt apan sirâmrĕtamayâtyantêng kasiddhan sira*

sampun kālap ikang sĕkar Wijayamālā de kagendrânglayang,
mangsö hyang Hari śīghra yan sikĕp ikā sang Bhoma singhākrĕti,
sātus hasta nirâmrĕp anghala-halêng tanḍas nirang Bhūmija,
rĕmpū syuh mapasewu de nira śirah sang daityarājā n pĕjah*

sampun māti Mahīja wangkay ira meh-meh yan tibā ring lĕmah,
kontal ring wĕkasan tinampik i hĕlar sang Wainateyâbangĕt,
ngkānê madhya nikang samudra tumibā kagyat hyang ing sāgara,
enggal yan tĕka ring rasātala ri pangkwan śrī Prĕthiwy ânangis*

<Jagaddhita>:108.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓

byātītan mati sang Mahīsuta kunang tura-turah ikanang balāsura,
angbonglot asĕnötan ing jaladhi nāgata ri sira bhaṭāra Keśawa,
len tekang mangusir gunung gahana gahwara parangan arĕs magantungan,
sangsāra ng kanin anglah amrih atĕkĕn kawĕlas-arĕp angangsar ing jurang*

mangkat śrī Baladewa mangrarah anūt ng asura kuwu-kuwunya sāk punah,
ngkā yan panggih ikang gunung maṇik akambangan atiśaya kādbhutâhĕlar,
akweh wrĕkṣa-latanya ratnamaya jangga nika kanaka mĕmbang ing lirang,
mwang grong-grong ni jurang-jurangnya humiring watu karang i hiringnya komala*

strīratnârja hanêrikang maṇimayâsĕmu maṇik inurā kasamburat,
raśminya n pangurai gĕlungnya kadi nīlajalada mata komalâmanis,
sĕngsöng ning mirah ing laṭī kakĕñaran dinakara maṇibhāswarâhulap,
rūpanyâniru hintĕn esi dinĕlö raras i hajĕng ikā n pacendrika*

wwantĕn tâlihangan karang pracala piṇḍa tulis inapi dewa ning pĕṭa,
warṇanyâkuning anwam ing pamulu wimba ni sĕkar ing aśoka cāmpaka,
himpĕr pādapa rekha-rekha ni tĕngahnya winuri-wuri ning tapih suji,
lindinya n tinĕtĕs hajöngnya ri matā winulatakĕn i raśmi ning sipat*

paṇḍan lĕnglĕng i dunghus ing watu karang sphaṭika kinasut ing himânipis,
jangganyâsĕkar angjrah angjamanikânisih akatarah arja kānginan,
ngkā wwantĕn wanitâmangun lĕngĕng amangku wĕtis angĕlih angligā tĕngah,
warṇa hyang-hyangan ing ṭikā kajĕnĕkan lĕyĕp alĕbu-lĕbū hrĕbuk minging*

kālap tang giriratna de Haladharâkĕmitan awĕdi ring jaruh-jaruh,
mwang tang komala hagraśeṣa nira sang Kṣititanaya madum-dum ing bala,
enggal prāpta huwus haneng kuwu muwah nda tucapa ta bhaṭāra Keśawa,
māhêng göng kadi wuntwa tang bhuwana de nira rawi sumurup sake tangan*

hyang Brahmā sira śīghra yaṇ ḍatĕng anĕmbah ararĕm i bhaṭāra Keśawa,
bhakty ângastuti ling nira n prabhu wiśeṣa kita waśawasitwa bhūpati,
utpatti-sthiti-līṇa ning bhuwana kāraṇa nika kita n ādidewatā,
bhoktêng bhogya kitâtmaśuddha puruṣottama kita paramārtha kewala*

yan ring sandhi katatwan ing praṇawadewa kita makaśarīra ng akṣara,
lit ning sūtra subaddhabandhana binandha kita paramatatwa durlabha,
yan ring jyotiṣatantra tan hana waneh kita sipat i katĕmwan ing pinet,
sang kṣepanya wiśeṣa ring tiga bhaṭāra paramaśiwa n iṣṭidewatā*

nyā ng lokâhyun i tatwa ni hyang ing apa n wruha ri gati bhaṭāra yan wibhuh,
prajñā yan pamasang samāhita tathāpi wiṣaya nika tan tĕke kita,
sang yogīśwara towi tan wĕnang atarka ri kita humĕnĕng kurang hiḍĕp,
pūjā dhyāna samādhi dharma pitutur panalimur ira ring kapaṇḍitan*

sampun mangkana ling Prajāpati mangastuti tĕka sira dewatā kabeh,
bhakty âhyun mulatê bhaṭāra Madhusūdana paḍa mararĕm krĕtāñjali,
sang hyang Śakra haneng gajendra saha bhūṣaṇa nira kumĕñar mawangkawa,
himpĕrnya ng kanakâkilat kasuluhan dinakara makin ujwalaprabha*

<Sragdharā>:109.
– – –| – ⏑ –| – ⏑ ⏑| ⏑ ⏑ ⏑| ⏑ – –| ⏑ – –| ⏑ – ⏓

prāpta hyang dwādaśāditya saha ratha sira ndātan atyanta tīkṣṇa,
sākṣāt wālārka ramyâmuhara sukha sirê sang watĕk hyang sumaṇḍing,
lāwan sang hyang Dhanendrâhalĕp acĕpuk agöng somya munggwing palangka,
abhrâwarṇâṇḍĕp-ĕṇḍĕp kilat ahulap ikang bhūṣaṇâkweh maṇiknya*

mangkat sang hyang Yamânunggangi mahiṣa nirâdrĕs halintang nirêng rĕm,
tansah tang ḍaṇḍa munggwing tangan ira panitinya ng watĕk pāpakarma,
prāptê saṇḍing bhaṭārêśwara paḍa magirang n ton ikang wangkay akweh,
āpan membuh dĕmak rakwa sira ciha-cihâpan sira pretarāja*

sang hyang toyādhipaty âmuwah aciha-cihânunggang ing hangśa śuddha,
warṇâlun kānginan drĕs ni lari nira sakeng doh mangungsir bhaṭāra,
sang hyang ryak rob sukhê śīrṇa musuh ira sawang jong asāt ring karang göng,
ndātan māry ânggĕtĕm rakwa sira kamakara n ton pĕjah sang Mahīja*

<Prĕthwītala>:110.
⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – –| ⏑ ⏓

bhaṭāra parameśwarâdhipati sang watĕk dewatā,
ḍatĕng sira lawan Gaṇañjaya Kumāra tan sah tumūt,
maśānti ri bhaṭāra Wiṣṇu sira tuṣṭa harṣâgirang,
wuwus nira manoharâjaya-jayânggĕlar śāntika*

huwus paḍa ḍatĕng pwa sang hyang atatâsrangângastuti,
watĕk rĕṣi humūng maweda kadi śabda ning nīrada,
samangkana bhaṭāra Wiṣṇu sukha de watĕk dewatā,
nimitta nira yan panāntwa ri bhaṭāra Dhātā sira*

nahan ling ira he Wiriñci kita māsihêng rāt kabeh,
watĕk hyang ika rakṣanĕnta nguniweh tikā sang rĕṣi,
apan kita bapêbu ning sakalaloka kartā kita,
matangnya hayu ning jagat juga yatanya tan linggara*

tĕlas mara hilang si Bhoma ya kalĕngka ning rāt kabeh,
tĕwĕk nika kahaywan ing bhuwana dengku tan popama,
kitêkana nimitta ning tĕhĕra tang jagat śāśwata,
marapwan iki tuṣṭa sang rĕṣi lawan watĕk dewatā*

sadrĕwya nikanang watĕk hyang inalap nikang Bhūmija,
yateka mulihêka dengku manĕhĕr tikâtūt krama,
kitā tikanang engĕtê krama nikā kitâningkaha,
apan mapipika swabhāwa nikang ahyun ing drĕwya len*

nahan ta wuwus i nghulun ri sira sang watĕk hyang kabeh,
kitâtika nimitta ning sakalawarṇa tan sangkara,
tĕhĕr kita matūta nitya gawayĕn tikāng arcaṇa,
marapwan ika tuṣṭa tang bhuwanaloka bhaktî kita*

wuwusku hiḍĕpĕn ta haywa ta kita pramādêng hayu,
yatanya kita pagwanâpagĕha ring kadewabratan,
tumĕmwa phala ning kasiddhyan atĕhĕr musuh tan hana,
nghulun muwah ajanma mānuṣa rikang jagat rakṣakā*

Tiḍak ḍikĕtahui
<Śloka>:111.

na ling bhaṭāra hyang Wiṣṇu,
ri sakweh para dewatā,
sang watĕk hyang kabeh tuṣṭa,
maśānti mwang mangastuti*

ri tĕlas watĕk dewatā,
mantuk ring swarga lālana,
rĕp hyang Wiṣṇu muwah Krĕṣṇa,
somyâpañ citta nirmala*

sang hyang Śakra wawang malwī,
mare śrī Krĕṣṇa harṣaja,
munggwing wāhana mātangga,
iniring ning warāpsara*

wawang mojar sirânāntwa,
he sang nātha lihat prabhu,
bhārā don mami yan prāpta,
mawehânugrahê kita*

nān ling sang hyang Śakra mojar,
narendrâtyantêng garjita,
dewanātha mahādibya,
sanmatâsiha ri nghulun*

nihan tânugraha sang hyang,
ri nghulun tulusâsiha,
sang watĕk ratu sang hantu,
kapwa wehĕnta jīwita*

narendra Druma kasyasih,
pĕjah mwang putra ring raṇa,
amet śaraṇa tan polih,
yângde mār i twas i nghulun*

Yadu-Wrĕsṇy-Andhakâdinya,
lāwan sang pininang māti,
sāmānta pratisāmānta,
huripĕn de sureśwara*

bhrĕtya putra kadang warga,
sang watĕk ratu kāsihan,
pĕjah tan tĕkan ing mrĕtyu,
yatikā huripĕn muwah*

Cedi Karṇa Jarāsandha,
byaktêki n musuh i nghulun,
tathāpi huripĕn sang hyang,
towin kadang ikā tĕhĕr*

paritrāṇâkrĕtadharma,
winiśeṣa ri sang prabhu,
śatru towin paritrāṇan,
marapwan mari durjana*

ya tā ling śrī mahārāja,
sumahur hyang surapati,
prabhu toh haywa sandeha,
astu kahyunta dadyā ya*

sampun mojar bhaṭārendra,
rĕp dhyāyī sira niścala,
tĕkâng amrĕta ring kuṇḍi,
paniram nira ring pĕjah*

tan asowe dahat sang hyang,
mahurip sang watĕk ratu,
tĕka ring śatru sing yogya,
labdhajīwa tĕkeng bala*

<Jagaddhita>:112.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ – | ⏑ ⏓

warṇan tôlah i sang watĕk ratu samâhurip agarawalan sirâwungū,
ndā tapwan matutur dahat warurutĕn tĕhĕr angusap-usap matâpĕḍe,
kāścaryan mulati ng pĕjah rudhirasāgara giri śawa ning gajah kuda,
nāhan hetu nira n saniścaya ri paprang ira paḍa sudhīra ring raṇa*

kapwâpakṣa manambut āyudha muwah saha sahana manunggang ing ratha,
sang hyang Śakra matanggu-tangguh amatūtakĕn apitutur ing patunggalan,
nāhan kāraṇa sang watĕk ratu paḍâmituturi sawarah sureśwara,
ramyârok wĕkasan tuhun hana wirang nira sahana watĕk Mahīsuta*

<Bhadralalita>:113.
⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

ri tĕlas watĕk ratu paḍâhurip sukha narendra Krĕṣṇa magirang,
kadi ring pangipyan ika rakwa panghiḍĕp irêrikang mati kabeh,
paripūrṇa harṣa nira tulya warṣa paniram prapañca ri manah,
ndan ikā sukhê hati nira n tuminghal ing anak suputra salisu*

surarāja mamwit anĕhĕr mulih sira n umūr tĕkeng surapada,
awiwākṣitan sira kunang pwa sang ratu kabeh sirêki caritan,
naranātha Krĕṣṇa sira gorawâsĕgĕh i sang watĕk Kṣitisuta,
pinakaswabhāwa nira sang mahāpuruṣa toyarekha n agĕlĕng*

nrĕpa Cedi Karṇa Magadhendra Śālya pinakādi sampun arĕpat,
ubhaya n pinintakasihan mareng pura narendra Krĕṣṇa sakarĕng,
Yadu-Wrĕṣṇinātha nrĕpa Śālya len Drupada Bāhlikādi mapupul,
maśilā samâdulur i sang narendra Harimūrti tan hana waneh*

Basudewa Kimpuruṣanātha tan sipi girang nira n marajaya,
sĕmu ning lihat ciha-ciha n tuminghal i narendra Cedi maparĕk,
upacāra sambhrama nirâkadang pahula yan tĕlas parabhawa,
paḍa lampah ing hati wiwal kinubdha nira lokikêniring ira*

<Mrĕdukomala>:114.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

mantuk sang naranātha Krĕṣṇa madulur lawan para ratu,
rājyêng Dwārawatī tinaṇḍas ira tan karânghinak-inak,
tan warṇan sira ring hĕnū mwang ikanang balâjĕmur arok,
āpan tulya pasang surud laku nira n sakeng pabharatan*

mangkā ng parwata ratna ramya mahawan tawang mibĕr alon,
lāwan sang Garuḍâdulur milu Sudarśanânghiringakĕn,
līlâsong jaladânipis kakĕñaran maṇīndra sumĕnö,
tumrang teja nikâwilĕt-wilĕt awor haneng jaladhara*

<Jagaddhita>:115.
– – –| ⏑ ⏑ –| ⏑ – ⏑| ⏑ ⏑ –| ⏑ ⏑ ⏑| ⏑ ⏑ ⏑| – ⏑ –| ⏑ ⏓

ndah warṇan gati ning balâlara ri mitra nika pĕjah anūtakĕn tuhan,
lāwan wāhw anilunglungî kadang ikā nĕhĕr angusapi luhnya tan pĕgat,
len tang māti kakā nikāna paḍa kāsrĕpan amĕkasi luh lawan sĕrĕh,
kapwâsong prihatin ry ulihnya hana kāry amuri-muri tangisnya tan humūng*

<Mrĕdukomala>:116.
– – –| ⏑ ⏑ –| ⏑ – ⏑| ⏑ ⏑ –| ⏑ – ⏑| ⏑ ⏑ ⏓

strī belā kapapag mangiṣṭy akalihan sinuṇḍang awĕnĕs,
ceṭinyânangis ing wurinya pilih amwang amrih amalar,
tan sengĕh tinuhan-tuhan pijĕr asambat ing priya nikā,
lingnyânghing kaka her nghulun wuwus ikā n sumĕngka tumurun*

len manghĕmban anaknya patrĕm inagöm nikā n saha sĕrĕh,
tan pahyas gĕlungan mure tapih ikā banantĕn alĕsĕh,
marmâmakpak anak nikâmalaku suswanârdha kasatan,
tan trĕṣṇê wĕka kepwan anghangĕn-angĕn sĕnĕngnya kasihan*

tangheh yañ caritan laranya tucapêka sang prabhu kabeh,
prāptêng Dwārawatī sĕḍĕng pinaripoṣitêng sukha sira,
sakweh ning surabhogabhāra panamuy bhinukti surasa,
astam tang maṇi rājayogya sama yogya ring kadi sira*

sang Cedi mwang Awangganātha Magadhendra Śālya caritan,
manggĕh mitra kadang narendra Harimūrti ramya wĕkasan,
āpan tan mapuji ñ jayā nrĕpati Krĕṣṇa hetu ning asih,
sampun tuṣṭa kabeh tĕkeng balasahāya wastra masalin*

rwā ng we rwā ng wĕngi yan winurṣita mulih mareng swanagara,
sakweh sang pininang muwah sira mulih kabeh paḍa sukha,
hetunya n paripūrṇa kīrti nira nātha Krĕṣṇa mapagĕh,
pinras ring kajanapriyan tuwi pangöban ing sabhuwana*

<Wiśwalalita>:117.
⏑ ⏑ ⏑| ⏑ – ⏑| – ⏑ ⏑| ⏑ – ⏑| – ⏑⏑| ⏑ ⏓

aparimitêng sukhâsama-samêng watĕk Yadu kabeh,
manginum agoṣṭhy amukti phala ning jayêng raṇasabhā,
irika narendra Krĕṣṇa Baladewa Pārtha manitah,
ri sĕnaha sang prawīra ginuṇêng tĕgal dinĕmakan*

sira para rājaputra dinadar dĕmak nira kabeh,
makawiṣayêrikang wiṣaya ning musuh tĕlas alah,
sama-sama sewu kāṭi nira sowang ing sawiṣaya,
ulih ing atoh ri jīwita nirâmrih ing pabharatan*

<Śārdūlawikrīḍita>:118.
– – –| ⏑ ⏑ – | ⏑ – ⏑| ⏑ ⏑ –| – – ⏑| – – ⏑| ⏓ 

sang nāthātmaja Sāmba sampun arĕṇah tekang dĕmak de haji,
an Prāgjyotiṣa rakwa punpunan ira ndātan hanânĕmpila,
mās rwang lakṣa kaṭi n kapangguhan irângkĕn māsa lek nohanĕn,
hīnganya n kalĕwih phala śrama nirâsārêng raṇâtoh bhaya*

sang nātha Druma mantuk ing swanagarêmbuh wanwa ring Yāwana,
bĕngkat-bĕngkat irâhawan ratha mure rambut nirêkâputih,
yapwan putra nirêka sang Suratha kāly âpan wineh putrikā,
de śrī Krĕṣṇa tĕlas paḍâsilih-asih rāgapriyânggöng smara*

ry antuk sang Garuḍâdulur sira lawan sang Pañcajanyânglayang,
mwang sang Komudikī Sudarśaṇa parĕng mwang Nandakânrang kilat,
prāptêng Wiṣṇupada ndatīta ta kabeh sang nātha Krĕṣṇâjarĕn,
sākṣāt wīrya nira n prakāśa karĕngö ring dik-widik niścala*

nāhan hetu ning aśwamedha ginawe ring Dwārawaty âdhika,
de sang śrī Basudewa kaprakaśitêng rāt mwang watĕk dewatā,
söh tang ratna suwarṇa ratnawanitā n panggorawêng brāhmaṇa,
mangdadyakĕna haywan ing bhuwana sākṣāt rîndralokânurun*

strī kanyâhayu ratnarājaduhitânwam pat hajöngyânulus,
antuk ning mamarājaya nrĕpati Krĕṣṇâmukti tātan waneh,
ramyâwarṇa tinunggal ing jinĕm arūm harṣa n saraśmîng tilĕm,
āpan de ni kawiṣṇumūrtin ira sang nātha n wĕnang wyāpaka*

ndan sang śrī warawīrya Rukma Krĕtadharmādi pralabdhêng sukha,
kapwâmukti sakāpti ning manah anūt dharmâpagĕh ring hayu,
swasthā ning bala ramya tan hana sasar sangkêrikang śāsana,
āstām sang caturāśramâtata manūt śāstrâhawan ring pada*
