[kakawin sumanasāntaka,

*awighnama astu*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sang hyang hyang pinakādidewa ni karas para kawi makatattwa ng akṣara,
sang sangkan paran ing palambang atidurlabha kahanan ira n kawīśwara,
sang sūkṣmê kukus ing tanah kinikir ing kuku ri sĕḍĕng ing angrĕgĕp langö,
māyākāra winimba nitya sinamādhi manurunana caṇḍi pustaka*

sambandhanya k angarcanê pada nirâhyun ajar ajara milwa ring kawi,
yekī kāraṇa ni nghulun praṇata bhakti ri sira magawe namaskrĕti,
lunggah ning kalangön sapunggĕl asĕkar kakawin inuparĕnggan ing langö,
puṣpāñjalya ri jöng nira n Sumanasāntaka caritakĕnâstu sanmatan*

pūrwaprastuti ning kathā hana sira dwija taruṇa suśīla subrata,
śiṣyâgastya sira prakāśa karĕngö kasutapan ira nora tan wruha,
khyātîng rāt Trĕṇawindu nāma pinakesi ning ujar ujar ing kadewatan,
sakweh ning hyang anangśayê hyuna nirângadĕha ri pangadĕg Surādhipa*

ndan sang hyang Suranātha mukhya pinakādi ning awĕdi manangśayê hati,
lwir tan duhkha sira ndan i twas awiweka ring angĕnana de ning olaha,
gūḍhākāra nira n wikalpa kadi tan hana panaha nahā nirâlaha,
prāyê sang suyaśa n tĕka ng bhaya sakêng musuh awĕdi kaciryanâwĕdi*

wwantĕn rakwa warāpsarī linĕwih ing sa Haripada wagĕd wicakṣaṇa,
prajña dyah Hariṇīngaranya tuwi wangśaja wĕka wĕka dewaputrikā,
sākṣāt hrū nikang indracāpa subhagêngid ingidan i hayunya dug singī,
anghing sāra hiḍĕp hyang Indra śaraṇāśraya pangalaha śakti ning tapa*

yekī rakwa kinon hyang Indra marĕkângucap ucapa rahasya ring taman,
śīghrânĕmbah acum wulat nika sinungsung ing ujar amanis priyambada,
om putrī sang anĕmwa kāṣṭaguṇan anghilangakĕna kaśaktin ing tapa,
anghing māsku sinambhawâsiha pangöbana ning aśaraṇêng kadewatan*

wwantĕn brāhmaṇa siddhiśakti magawe tapa katĕka tĕkêng surālaya,
mangde sangśaya ni nghulun ndan alĕmĕh katĕngĕra ri wikalpa ning hati,
sangkṣepanya lumampahânaku mamañcana mangĕnĕsa tan parowanga,
eñjing māsku lumakwa wörakĕna ring hima sumiliba tan hana wruha*

nāhan de nira mojar asru pangutus nira lumarisa tan wruh ing bhaya,
kepwan dyah Hariṇī katon gĕgĕh i sungsut ira yadin apakṣa langghana,
rĕs lāwan pagĕh ing kabhaktin ika kāraṇa niki n ubhaya n lumampaha,
panggil panghwata janma lingnya sĕḍĕnganya karahatana ring pamañcanan*

mantuk dyah Hariṇī manĕmbah i Surendra ri wijila nikā madandana,
eñjing mangkat akañcugâdarupa bhūṣaṇa nika pinasangnya tūt hĕnū,
tan kwâmbĕknya lumampa lampah angĕlih kasusu laku nikânghade hade,
denyâdharma ri de nirângutus amighnanana tapa tatan hanângrwangi*

ngūni n pamwit i jöng Surendra mamĕgĕng tangis inimur imur kinölakĕn,
mangke n sāmpun adoh lakunya wĕnang anglĕpasakĕna tangisnya ring hawan,
lagy ânambatakĕn laranya kasihan pati sĕsĕl anĕsĕl purākrĕta,
tūt mārgāmbara luhnya tan papĕgatan drawa kadi titis ing maṇik bañu*

kāngĕn denya katuhwan ing giṇa mamighnani tapa wipathâgawe hala,
yadyastun kawaśā pira ng sukha tĕmun yan amuhara hala ndya don ikā,
mwang yan tan kawaśā katon tĕtĕp i śāpa nira pangawaśanya tan wurung,
kodāsīnan irêka ta pwa pinalar palar ika siha sang hyang Īśwara*

mampĕh mātra laranya luhnya pinakembuh i manis i matanya yan wulat,
lungsur lungsur ikang tapih pinakatambĕh i raras i tĕngah nikâlaris,
hrĕknyâlwan ya samar samar tuna tunâmuwuhi manis i de nikângucap,
aśrī warṇa nikângĕlih wĕnĕs ikânghalĕpi kadi wĕnĕs ning abrata*

lunghā lampah ikânĕlat ri hirĕng ing gagana hanan awās hanan samar,
rĕp mukṣânusup ing rĕmĕng kadi wulan lumaku kasaputan lamad lamad,
lwir wintang sumurup katonan ika ring wĕkasan asĕmu marmakê kapö,
rĕm ning megha tinūtakĕnya manicip nicipi jawuh awarṇa cātaka*

ramyanya n pamĕgat langit lĕpas adoh tĕka ri sadawatā nikang limut,
agyā de ni panas hyang arka karaṇanya n alisuh atawĕng tawĕng hima,
prāpta ng truh sumaput prabhāwa ni lakunya wahu mari huyangnya kānginan,
tūt Ganggâhawan indracāpa tumurun lari nika sukha mampir ing wukir*

watw ânunggul amarwatâhrit aguhâtupis atiba tiban latāngkura,
ngkā teka n dumunung lukar ni darupanya pinahayu lugas siningsĕtan,
tistis tan hana tīrthayātra wiku śakty atapa katĕmu śūnya kewala,
anghing handiwa handiwâgarawalan katĕmu marĕk anungsung ing guyu*

pringgâtyanta ruhurnya mānuṣa paran wĕnanga mara ri dohnya durgama,
nghing sang paṇḍita sang huwus tumĕmu ng aṣṭaguṇa sira wĕnang marêrika,
hetu dyah Hariṇī wĕnang mara kajanman ika saphala dewakanyakā,
lĕr denya n tumurun sawang garagatī tumurun ahawan antih antihan*

tinghalnyâbayangan mamet i patapan sang atapa parananya bañcanan,
ring Windhyācala rîndrakīla salĕbak wukir ika pinaran katungkulan,
mwang ring Rewatakāgra Gandhamadanādri masamun apa tan hanâtapa,
hetunya n bhramitâpĕgâkulilingan kadi pakalangan ing niśākara*

lambung ning Himawān kidul hana ta parwata śuci patapan hañar katon,
tumrang teja nika prabhāwa nira sang sutapa tilaka ning jitendriya,
anglīlângililan pahoman ira söh kukus ika mangadĕg nirantara,
lwīr ongkāra mawindunāda kadi hĕnwa nira hĕlĕm anĕmwa śūnyatā*

buddhi dyah Hariṇī tuminghal irikang patapan asĕmu harṣa niścaya,
byaktâwās Trĕṇawindu ta pwa makapājaran iki ling ikânĕhĕr marĕk,
līlângambah i hambal ing jalada sangsaya samar asamun hibĕk jawuh,
mingsor lwīr ahawan turun turunan ing gupura sukha hanan kadînulur*

prāptêng parwata śūnya kaywan ika pakṣa wukir asĕgĕh ing hañar ḍatĕng,
haryan mwang hujungan sakêng pisang alasnya rumarasah amet kalālatā,
sakweh ning wulakan sumanggraha bañunya walahar ika pakṣa sāgara,
janggângambĕki pakṣa kasturi wanginya hinaturakĕn ing drĕs ing barat*

wahw âron anak ing pakis haji katon sukĕt i pasusupanya durgama,
sakweh ning kayu nora tan pagati de ning anila tĕka ring trĕṇāngkura,
ndan trāsâsĕpi tan paron kapanasan paḍa ragas amalar malar jawuh,
wangkal sengwan alīt alīt batang agönga hĕlĕm i pangadĕgnya ring jurang*

lwir tan pahyang ikāng alas hana girangnya wahu linawad ing warāpsarī,
tapwan marma dahat panungsung ika kewala kusuma yayā maweh sukha,
lumrâkweh tumibêng gĕlung kadi tinap sawang angit angitan sĕkar taji,
kady ângĕmbang akon angantya pakamanggala nika tanĕmĕn ya dewatī*

lĕnglĕng ning talagânamar tasik anak tuna tuna kawi nora manglĕngĕng,
panggang wwadnya kakumbah ing bañu sulurnya wahu mĕtu satungtung ing tanah,
i grong grong i pasir pasirnya mawatu dyan aniru niru piṇḍa ning karas,
līlânganti darā putihnya kadi śangkha madulur angurambat ing hĕnī*

ngkā ta dyah Hariṇī marâdyus amĕḍar tĕngah abungah amawwahan gaḍing,
mālih ṣaṭpada ning saroruha maliwran i wĕtis ika kesisan tapih,
romanyâwilĕtan marê susu nikâniru niru rakĕt ing lumut lumut,
kĕmbang ning kumudânglilir kadi tinanghi winulatan ikângdadak mĕkar*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

ri sāmpun ika mĕntas angliga ligā kadi taman aśarīra dewatī,
titis titis ikang wĕhang satitis ing bañu wulakan anumbĕr ing paras,
lumöng amiluluk gaḍing kahudanan susu nika kasarambahan bañu,
sirat ni bañu ning gĕlung kinirab anghiribi kukus i sāri ning puḍak*

titis ni madhu ning madhubrata bangun lĕnga wangi humaḍang hanêng śilā,
pawitra hana tīrtha nirmala sumanggraha ri harĕp awarṇa pahyasan,
hrĕbuk hrĕbuk i kĕmbang ing sarasijâsĕmu hawu hawu munggu ring cupu,
hirĕng ni kucup ing trikañcu sumĕlat kadi sipat awawan puḍak puḍak*

lumampah angĕlih kangelan apa tan tahu mahas ahas ing wanāśrama,
sĕkar ning asanâmayung kuning apiṇḍa mamayungana kāla ning panas,
paḍângrĕs atatā ng wuluh kadi harĕp tĕkĕnakĕna tan intar anghaḍang,
gaḍung kadi kamāsihĕn paḍa lumung bangun aharĕp anuntunêng hĕnū*

huwus tĕka ring āśramângingĕt ingĕt ry ulaha nika mĕne n panĕmbaha,
nĕhĕr lumaku munggah ing gupura sangśaya manaha nahā marê dalĕm,
alungguh irikang bukur pangaranganya nĕhĕr asidĕhângure gĕlung,
cĕcĕk masahuran sakê wuri pinakpak ika pinakadūta ning hala*

<Nawaharṣa> 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

bhagawān Trĕṇawindu sĕḍĕng ajapa nitya Śiwasmaraṇa,
asamādhi kumöl katĕmu hĕning i buddhi nira n humĕnĕng,
dwija śukla suśīla sira pinakadarśana ring patapan,
kadi Waiṣṇawawimba pawulatan ira n pamutĕr guduha*

i rare nira ngūni hati nira hibĕk sukĕt angrahabi,
inĕnö ni rajah tamah ira karaṇanya n aron asĕwö,
atuha pwa sira wruh angaji guṇa ning guru nora kari,
hana sattwaguṇâmangani sukĕt i buddhi nira n patapa*

wijayêng patapan dwijawara makasādhana yoga nira,
anukūla ri jöng nira sahana ning indriya nora wani,
aṇimā laghimādi kakaratala de ni samādhi nira,
kamumukṣuhan anghaḍa marĕk akĕlir swaśarīra nira*

ri huwus ni samādhi nira linĕsu rakwa harĕp mijila,
anĕlat rarab ing rĕrĕb angurangi tan panĕlĕs harĕpan,
larap ing kilat ing gagana kadi dinĕmwan aganti lumöng,
pangapö ni gĕrĕhnya kadi mamisiki n hana wāhu ḍatĕng*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

mijil muniwarâhawan hĕning i buddhi nira laku nirânghade hade,
pijĕr mulat i posik ing jaladhi ramya tĕpi nika katungku tungkulan,
ri tinghal ira ring bukur sang araras winulatan ira mangligā ligā,
ya kāraṇa nira n parâgarawalan sang ahayu tumuluy madan tapih*

sang ugratapa nirwikāra tamuyan wĕkas ing ahayu ring kadewatan,
salah sĕmu manis manis nira bangun manis ing anĕmu mitra ring hĕnū,
dudū sukha nira n mulat paḍa lawan sukha ning atamuyan kadang kadang,
ikang turida rāga sāmpun amatĕh milu milu mamiratyakĕn manah*

aningsĕti hĕning ni buddhi nira śuddha ni basahan ira n siningsĕtan,
subaddha daluwang singī pinakabaddha nira pamadha ring rajah tamah,
samar tura turah ni bhasma nira panggĕsĕng ira wiṣayâtĕmah hawu,
jamang kadi mahā tarangtangĕn i sampĕt ira huwus anampĕtîndriya*

marĕk sira sulakṣaṇâdara mangakṣama kamĕna nira n palungguha,
katon upaśamâtalangkup angagĕm kayu kanaka supattralepana,
tamuy nira masewa dharma pakatonan i manah ika bhakti kewala,
prasiddha guru śiṣya rūpa nira kālih i papupul irêrikang bukur*

anĕmbah ikang apsarī mĕtu rarasnya tan asarag angambĕk ambĕki,
lĕmĕs ni lungayanya kālih ajajar kadi pĕpĕsa kahambĕng ing susu,
laris ni jarijinya sāmpun atalangkup inayat inamĕr marêng mukha,
amatyakĕn i raśmi raśmi ni liringnya n api mingay angīrakĕn wulat*

lanângingĕt ingĕt dwijeśwara tumon hayu nika winiweka ring hati,
tulis kanaka wahw inungkaban angāśraya ri bungah ika n pabhūṣaṇa,
ahadyan ahĕnĕng nĕhĕr masidĕhâsĕmu taruban i kāla ning gawe,
yadin haliwatêng sabhā tan alarang halĕpakĕna maḍampa mās tatur*

sinangśaya nirâlumâluñuta madhya nika kulayĕn ing pasanggaman,
susunya winaling nirêmwa gamĕlĕn ri kahiḍĕpan ikôṇḍuh onḍuhan,
wĕtisnya kadi marwi manggarita pangkwakĕna kahiḍĕpanya de nira,
mukhanya gumawang ya rakwa tinahâlwanga hilanga ri kāla ning tilĕm*

hyang ing nagara kālasan pawulatanya n anuruni rikang wanāśrama,
madhubrata bangun pinañjingan ikângidĕri salaga mĕtta ring sĕkar,
puḍak kadi panĕmpa nĕmpahan ikâsĕmu maniliha lambay ing ṭikā,
amānuṣa hayunya kenaka nikâmulangunakĕna ring jitendriya*

kayogyan ing apiṇḍa ratna liningir saparana nika ta pwa hĕmbanĕn,
hade kumĕḍapa n wulat yan angadĕg tĕhĕr angadĕga tan palungguha,
yadin lukara kenya tan wruh amahaywa kahalĕp ika denya n angligā,
sawang sawang ing anghĕmū guyu kapantĕs ika pamapaganya ring wulat*

<Basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓

āścarya buddhi bhagawān Trĕṇawindu denya,
ndātan hana hyun ira mātra sumönga ring twas,
kewalya susthira manah nira tan prapañca,
maswāgatâmanis ujar nira sārjawâtwang*

rakryan kṣamākĕna kamîbu paran kitâri,
strī tan wruh ing bhaya ri durgama ning wanādri,
anghing katon kita wĕnang mara nirwikāra,
prāptângĕnĕs maniluman bangun indrajāla*

āsĕngka ni nghulun i māsku tĕkanta mangko,
strī ning wiśeṣapuruṣa prabhu cakrawarti,
tan sah kinuṇḍang i sĕḍĕng ning aburwa burwan,
ndā ngke n katĕmwa samayanta lawan priyanta*

strī tan padharma ta kunang kita kāri śoka,
swāminta tan pahamĕngan kawi tan pawastha,
ambĕkta wikwa manusup nusupêng alas göng,
sambin hiḍĕpta wulikĕn palarĕn katĕmwa*

anwam kunang kita katunghapan ing bapebu,
munggw ing kadang mangupapīra maweh larâmbĕk,
mārganta lampus angusir wanadeśa śūnya,
ahyun lumakwa wiku kilya rarā wiratya*

hyang hyang ning āśrama kunang kita diwyacakṣuh,
wruh ring jitendriya sadābrata tan kĕnêng strī,
buddhinta mogha mawĕlas mulat ing daridra,
prāptânurun paran ikā panganugrahanta*

rakryan hiḍĕpku ri hayunta sakêng wanādri,
ambĕt ni sinwam ing aśoka marê tĕngahta,
molah kadînĕluk ĕluk lung ikang gaḍung mrik,
tan sah katon i lungayanta lĕmĕs lĕmĕsnya*

amrang bang ing katirah arja hanê laṭinta,
tuñjung birū mĕkar alurw akusū sugandha,
mālih lurunya mamanis kawawê matanta,
mimbâmarāśraya tikĕlnya hanê halista*

polah nikang kusumasāri hanê wiwalta,
manggiṣṭa wāhu rinĕmĕk tumibê kĕcapta,
panghrĕng nikang bhramara munggw i tangis tangista,
hīs ning tusāra rumarab makajanma luhta*

sandeha buddhi mami de ni halĕpta māsku,
dūra n manuṣya kita kewala dewaputrī,
de ning manarka ri ḍatĕngta mahāprabhāwa,
sangkê hyang Indra mapa donta warah kamîbu*

nāhan panarka nira marma dahat rasanya,
mambö tilam kadi huwus wruh i rumrum ing strī,
śrĕnggāra dewaduhitā kawĕlad hatinya,
manggĕh ri buddhi bhagawān kĕna bañcananya*

<Akrĕti> 
⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏑⏑| ⏓

suraputrikā sumahur ādara mulat awirang tumungkul anangis,
bhagawān rĕngön pawarah i nghulun angusir angāśrayê kadi kita,
taha tan sakê Surapati n ḍatĕng angĕnĕs amet pradeśa wĕgilĕn,
mwang asambhawa n hyanga ning āśrama panaha nahā dwijeśwara hade*

tuwi tan manuṣya maniwi prabhu madulur aburwa burwa ring alas,
hayu ni nghulun taha tan antuk ing angalap alap sakêng giriwana,
ring apa n rarâharĕpa wikwa manusupa manĕmbahêng wiku talun,
pisaningw ajalwa kawi mūrchita layat alangö manambang anadin*

bhagawān manĕhta huningan humulunakĕn awaknya tan patĕbusan,
tuwi hetu ning mara ri jöng dwija taruṇa bhaṭāra Dharma mangutus,
i ratĕng nikang brata samādhi kakawaśa tĕkapta sāmpun amatĕh,
mĕtu tan pasangkan inucap wulatana tariman nghulun phala nika*

hyangĕn i nghulun ri pada sang dwija taruṇa kaśuddhyanôtus utusĕn,
pisanīngw anĕnggaha mĕne n pasuruhana sĕkar lawan bañu damu,
marĕkêng paturwan angisapwakĕna suku munīndra ring pakasutan,
tan asambhawa n hulun ananghuluna yan apuyĕng dwijarṣi majapa*

arĕnah tĕkapnya n angucap kama ring ujar amighnani brata tapa,
mata mesi luh saha tangis winulatakĕn ikā wineh amanisa,
ajajar pasanggraha nikā susu wangi ni pipinya lāgi sumaji,
kadi pādapânglih alaris tĕngah ika pasĕnāha ri dwijawara*

umĕnĕng dwijarṣi rumase wacana nika tĕkā waśânghamu hamu,
smaradūta kewala manisnya n angucap atangis lanâmĕlas arĕp,
wĕkasan dwijendra wihikan ry abhimata nika yan pamighnani tapa,
mĕtu kadwijātyan ira nora kawĕdi nira sāhasânapathani*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

aḍā wipatha ko pakojar iku dhūrta tan aharĕp i haywa ning tapa,
huwus wruh aku yan pakona Suranātha karaṇamu ḍatĕng mamañcana,
ikang hala gawemu tan wurung amangsulana malĕsanêri ko mĕne,
manuṣya tĕmahamwa tan waluya ring surapada wĕkasamwa dewatī*

yadin śatasahasrabhāgan i sukhangku n ataki taki niṣparigraha,
tathāpi kapana n samangkana sukhangkwa k angusira sukhêng surālaya,
hana pwa sukha ning manuṣya masamāgama mapa ta gawe nikâdhama,
lĕhĕng juga ng anĕmwa pātaka sakêng katuduhana kabañcanâtapa*

nahan ling ira sāhasângḍawuhi śāpa nĕhĕr anudingî kiwângdĕlö,
prapañca surakanyakā kahilangan hurip apĕga ri tan sih ing Widhi,
ri doṣa nika rāga rāga n angusir sutapa pisaningūn kabañcana,
alum kadi gaḍung pinunggĕl angayuh sĕkar ing asana tan wurung pĕjah*

tumungkul i harĕp dwijarṣi makacāmana rarab i lĕbū ni jöng nira,
hanan kadi waśângdĕlö nĕhĕr aminta winaluyakĕn ing surālaya,
mĕhāh salahasâtĕpak jaja manĕmbah aḍĕkuh amalar kasanmata,
apan harĕp ing antaśāpa karaṇanya n angucap amanis mangañjali*

dwijarṣi huripĕn nghulun titisanâmrĕta waluyakĕnêng kadewatan,
ĕmās maṇik anekawastu kĕta ng enaka panĕbusa ni nghulun hurip,
nghulun pwa kasihan muwah syapa pametana pirak i rikang tapowana,
matangnya k anangis panĕmbaha ri jöngta panĕbusa ri jīwa ni nghulun*

tuhanku bhagawānku hāh sipi lalista wulatana manĕhta kāsy asih,
harĕp muliha tan wĕnang mulih angantya ri kita kita melik i nghulun,
unĕng ning abapebu tinghalana denta mapa karika hetu ning hĕnĕng,
kĕdö harĕp anona māti kĕna śāpa karika kita tan wruh ing wĕlas*

ahā mpu wihikan nghulun ri wuyunganta kalalarana śuddha ning tapa,
kṣamākĕna manĕhta tan tugĕtananta sakasalah i śīla ni nghulun,
prasiddha kita paṇḍitânumata ring wiguṇa wipatha tan wruh ing krama,
si sĕmbah ika jampya ning kadi kita n lumĕkasa wuyung ing kadi nghulun*

kucup ning asanâluru ndan amalar karirisana ri tanggal ing kapat,
gaḍung lumay angolakĕn tawang alunglungan amalar anĕmwa rambatan,
hĕlang midĕr anambayang saha tangis kapanasan amalar drĕs ing jawuh,
nghulun pwa kalaran matangnya k amalar turunana wara de dwijeśwara*

ahā pahalawö ta kong awakana ng kapalang alang i demu n apsarī,
kadang kadanga de bapebu pĕkulĕmwa paḍa kari sirêng kadewatan,
pĕjah ngaran iki syapêka ta tangis tangisana mulatâsihêri ko,
wĕlasku ri hayunya sis mapa tikī hamĕngana niki yan pĕjah mĕne*

bhaṭāra Suranātha tinghalana de nrĕpati kasih arĕp patik haji,
huwus kalĕmahan śināpa kapana n maluya muwah i pāda sang prabhu,
hilang manĕ manĕh Surādhipati tan wurunga pĕjaha ring pamañcanan,
ring āśrama wĕkas ni jīwita patik haji wiphala pakon Surādhipa*

prabhu prabhu rĕngön tangis ni Hariṇī kapĕgan aputĕk anghiḍĕp lara,
pĕjah pinatiwar kinonakĕn i tan kawĕnang ika gawe dinohakĕn,
ikang gati śināpa sis ya katahā ya katĕmu tulungĕn patik haji,
pati pwa balik ing hurip lara lalis pwa balika ni wĕlas Surādhipa*

wijil sahana sang hyang ing kusuma wāhu sumalaga nihan lawad nghulun,
hurip gĕlisa ni nghulun ya palakunta ri yatiwara haywa tâsuwe,
kunang yan agĕgĕh dwijarṣi palalun sawuyung ira sadenya sangkulĕn,
tuhun kita lumĕṇḍwa lĕṇḍwa ri śawangku gĕsĕngĕn i pañaṇḍi ning wungū*

manis ni mata ni nghulun labuhĕn ing jaladhi luh irikang tasik madhu,
raras ni waja ni nghulun hañutĕn ing śrigaḍing i pucak ing gunung gula,
lĕmĕs ni lĕngĕn i nghulun lĕpasĕn ing gaḍung angĕlih angolakĕn tawang,
laris ni wĕtis i nghulun kĕkĕsananta kĕmitana ni dewa ning puḍak*

kĕlab ni tapih i nghulun suji ya teki pupulakĕn i posik ing sĕkar,
patangkis i giringsing i nghulun angantya ri lĕngĕng i kiriñcing ing bañu,
pĕnĕd ni laku ni nghulun tan asarag waluyakĕna ri lampah ing liman,
pĕpö ni panangisku tan kahuningā ḍawuhakĕna ri śabda ning cucur*

ameta mangunĕng galuh kita pamorana ni kusut i roma ni nghulun,
ri mimba ni taman ta panglĕpasananta ri rĕngu ni halisku yan tikĕl,
gĕmuh ni susu ni nghulun wahu mijil tuhañangakĕna ring pucang gaḍing,
wĕnĕs ni mukha ni nghulun hañutĕn ing wulan inĕmukan ing lamad lamad*

pamādapa ni madhya ni nghulun aros kirimakĕn ing aśokapādapa,
ĕbun hana ri tungtung ing trĕṇalatāngkura patuwawanê luh i nghulun,
lawan pañurigênunus ni pangawakku rakĕtakĕna denta ring tulis,
lungid ni kuku ni nghulun turung anganya ri jaja jajar ing sĕkar taji*

nahan śruti ni de nikânangis atungtung ucapan amĕlas mĕlas harĕp,
samasta para dewa sūkṣma humĕnĕng tinangisan ika tan hanânglawad,
arĕs hawa hawākĕnâwĕdi kumöl wruh i gĕgĕh i wuyung dwijeśwara,
paḍângrĕs anangis nangis tangis ikā piniturun ika munggu ring waneh*

tangis tangis i dewa ning kusuma sūkṣma tinangisakĕn ing madhubrata,
tangis ning amarāśrayêng wulan awā tinangisakĕn i śabda ning cucur,
tangis tangis i dewa ning jalada cātaka manangisakĕn hanêng tawang,
tangis tangis i dewa ning masa kapat tinangisakĕn i gĕntĕr ing patĕr*

muwah dyah anu mojar asrĕt ucapanya tuna tuna sinambangan tangis,
mpu ḍang hyang apa tāh inanti ni manĕhta panguṣadha ri duhkha ni nghulun,
yatan hana hiner manĕh dwijawarâsiha humuripana ng huwus pĕjah,
kṣamākĕna magöng nghulun mpu warahĕn duga duga mara tan harĕp harĕp*

nahan rasa ni de nikânangis aminta winaluyakĕn ing kadewatan,
udhāni bhagawān pangawruhana de nira mulat amanis wawang lipur,
apuy siniram ing jawuh paḍa ni sungsut ira tan agĕgĕh wawang paḍĕm,
sĕrĕh wangi lawan duh ing wwah aramĕs ri waja paḍa ni de nirângucap*

paran karika tan sihangkwa ri kitânaku kita karikâpan uttama,
manuṣya tuwi sāwakanya yan atön mara mara hiniḍĕp kadang kadang,
kunang sang agawe laranta paramārtha nira sira bhaṭāra Śangkara,
lukat ni kapalang nikang sukrĕta mārga ni kapalang i denta dewatī*

priyanta ring anādijanma dadi mānuṣa lituhayu sūryawangśaja,
narendra Raghu rakwa mānak aniru prakaśita subhagêng purāntara,
apañjy Aja dhanurdharânwam isi ning Raghunagara turung smarātura,
tuhun kita dine bhaṭāra yugalanya muwah akurĕnâsihê kita*

kunang pwa siha ni nghulun ri kita tan kalawasana dadinta mānuṣa,
angālihana kaprabhun kita lawan sang Aja sukha sarājya tunggalĕn,
tuhun pamĕkasanta wīja sawijîrika kita maluyêng kadewatan,
sĕkar sumanasântakanta ya tikâmĕgatakĕna ri śāpa ni nghulun*

huwus pwa kita mantuk ing surapadânaku katĕka tĕkêng wwalung tahun,
samangkana narendra sang kawĕkas ing nagara muliha ring kadewatan,
apanggiha muwah lawan kita tumĕmwakĕna phala nikang kadigjayan,
matangnya pahayun manahta sukhamārga matĕmahana rājaputrikā*

nahan rasa ni de nirâmĕgati śāpa nira tĕhĕr ajar satorasih,
ri mūla ni dadinya len tĕmahananya tinalatah irâgalar tangan,
kunang pwa wĕkasan hiḍĕpnya ri kaśāpa nika kadi wineh anugraha,
unĕngnya matĕmah luh adrĕs i kapö lara turida nikâtĕmah tangis*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

hāh sang mukṣa ri luhku tan pahamĕngan namu namu pĕjah ing pasanggaman,
mangke pwâmbĕka ning prahāsana bisânghari harih ing arĕs pinangkwakĕn,
ngūni n hyang kita ring surālaya manĕhta milu matĕmahan warāpsarī,
mangke pwângdadi rājaputra kita her nghulun atĕmaha rājaputrikā*

hāh swāmingku dudut nghulun ri jurang ing lĕpihan alal angölakĕn langö,
hĕmban ring wwat aśokapādapa tĕngahku pagamĕlana lunggah ing gaḍung,
sungsung ring mangunĕng galuh lulut unĕngku ri kita kaka tan wĕnang kinas,
ring paṇḍan haḍangĕn nghulun lumaku śoka laku laku ṭikâhawan puḍak*

nāhan ngrĕs ngrĕs i samba sambat ika kāsihan alal apasah lawan priya,
tan sih ning Widhi mogha tan patulungan karaṇa nika manĕmwakĕn lara,
de ning gyānya tumĕmwa janma sang aninggalakĕn iriya ring kadewatan,
amwit matya manĕmbah ing dwijawarânĕhĕr angusapi luhnya ring sabuk*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

huwus praṇata bhakti tan paśaraṇāśraya mati lumah ing pamañcanan,
humung tangis i sundarī nikang alas hinariwuwu ni śabda ning gagung,
rĕrĕb kusumasāri tan papĕgatan kĕtug i tĕḍun ing ertalîng jurang,
lung ing gaḍung angindracāpa humaḍang hawana nika madadya mānuṣa*

hyang Agni hana ring śarīra mijil anggĕsĕngi śawa nikâgilang gilang,
kasiddhyan ira sang dwijarṣi gumawe dilah ika karaṇanya n ujwala,
bukur pamiḍaran ndatan milu gĕsĕng kadi jalada rinĕnggan ing kilat,
samantaji paḍĕm tuhun hana kukusnya kari sakukus ing damar pĕjah*

hayunya milu bhasmibhūta tĕka ring gĕlung ahawuk amiṇḍa ring kukus,
lumöng wa nikang asthi mātra kadi śeṣa ni luru ni matanya yan wulat,
bangun tura turah nikang sipat ikang latu latu tumibā paḍâhirĕng,
hilang sinirir ing samīraṇa hawunya tumuluy anarīra ring hrĕbuk*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sang hyang ning suraloka tan pahamĕngan namu namu pĕjah ing pamañcanan,
sūkṣmângjanma marêng Widarbhanagarī sira ta pinakasāri ning sarāt,
putrī śrī Krathakeśikeśwara nĕhĕr hayu nira kadi ngūni n apsarī,
khyāti śrîndumatī pananggah i sira n pamukha kadi śaśangka pūrṇama*

lwīr ing swapna wijil nirâdbhuta karĕngwan i wali nira ring kadewatan,
rĕmrĕm tang daśadeśa de ni sahab ing jaladakusuma munggu ring tawang,
lĕnglĕng de ni gĕrĕhnya ṣaṭpada maliwran apupul irikang limut hrĕbuk,
sumyuk tang madhupuṣpawarṣa madulur jaya jaya ri jayā nrĕpātmajā*

ngūni n tunggal anak nareśwara lawö manah ira ri wijil nrĕpātmajā,
ndātan pembuh ikang sukhê sira bangun bañu humidĕng anganti ring ranu,
mangke n pembuh anak nirâhayu sinambhawa mangadĕha lakṣmi ning purī,
embuh göng kadi sāgara rwab amĕpĕk sukha nira ri wijil nrĕpātmajā*

rakryan sang pinakeña rakwa kulawangśa wĕka wĕka kadang kadang haji,
aśrī warṇa nirâraras kadi saroja kinĕlabakĕn ing ryak ing bañu,
de ning mĕñcuh angambĕk ambĕki sabhāwa nira tĕka hirĕng kineringan,
suswan bāhwan agasyak anghalĕpakĕn wruh ing anginakanê tuhan tuhan*

lāwan towi nirâhalĕp marĕka hadyana kunang asawang priyambada,
ndan parnah kaka de nirêña nira karwa sira paḍa suśīla wīryawan,
kālih kālih irângharis haris anuswani rahina wĕngî suputrikā,
sangkêng swarga hulun tuhânggĕh ira ngūni ri hana nira ring kadewatan*

wwang ri jro juru ning mĕngĕs pinarĕk ing wagĕd amirit i hatwik ing manis,
sakwan selwan atūt manahnya kalawan kabayan ing arĕjêng kaguṇḍikan,
tunggal ring katĕkāsihan lawan ikang pinuji pinakagusti ring raras,
rūm rakryan nrĕpaputrikā mawa hayunya tuhu ratu ni raśmi ning prajā*

strī māwak caturangga sabhya tan athāni panagara tĕkâhawan ratha,
prāyâpāmbĕkan aśwasañcari lakunya wagĕd aniru lampah ing liman,
nistanya n wiparīta rūpa nika tan kasah i pada narendraputrikā,
himpĕr peka minantryakĕn huwus abhūṣaṇa hinalĕpakĕn yayâhala*

rakryan rājasutânwam enggal atuhângingĕt ingĕtakĕn angdĕlö tawang,
anglingling kinaharṣan ing kaka  kakâmwangi sira rinĕbut pinangkwakĕn,
kahyun hyun kumurĕb kurĕb kumĕdal asring aniru niru putra ning pĕñu,
wahw âhuntw aputih katon sĕḍĕng irâsĕmu guyu bangun anghĕmū mĕnur*

solah bhāwa nirâmangun sih angĕwah bapa bapa juga de nirângucap,
yan pangjangkah angangguh angguhi gumoh lumaris asĕmu lĕmbu kanyakā,
mogâhyang sira yan malungguh ararĕm tumiru tiru palungguh ing gaṇa,
yan sore mulat ing wulan wruh awawā wulan anuduhi wimba ning wulan*

endah buddhi nikang waneh mamitangis mitangis i sira harṣa ring tangis,
enggal mary anangis pinakpak amanis wulat ira sinawe pinangkwakĕn,
len tekang harĕp ing halâhala halan mamalaku hala hāsyakāraṇa,
mangkin tībra raras narendratanayâhayu ri huwus ira n paweh ala*

anwam tapwan apâsarik hayu nirân inangĕtan apupuk ri wunbunan,
tan pangde hala tambĕh ing hayu bajang bajang ira mata ning lawak bulu,
pantĕs yan pagĕlang lawe wĕnang i kāla nira kapĕjahan rare bajang,
tambā ning sĕgu tungtung ing sĕrĕh angimbuhi manis ira yan hanê rahi*

ndi nyū danta paḍā mĕne n lĕwiha yan marĕk i sira sĕḍĕng pinangkwakĕn,
lāwan ketaka dūra n anghiriba nista nika n inuparĕnggan ing ṭikā,
sakweh ning kusumâwĕnĕs pinakataṇḍing ira wawang alum sakêng tangan,
manggĕh de ning anuswanî sira dudū lawan anak anakan sinuswakĕn*

enggal wruh tinitah bisâtaratayan wĕgig angadĕg adĕg wawang tibā,
guywan wruh makukuk bayan tinañakĕn kahanan ira bisâtukup mata,
sorêsuk malĕbū lĕbū cala kinon ahuwusana ya sangkan ing tangis,
harṣânon gigirĕn sirânggyat anĕpak bisu bisu nĕhĕr anggigir gigir*

dudw angkĕn wĕngi de nira n wruh angucap mari bisu bisu sangsayâbĕnĕr,
sāmpun rakwa sirâpupak pinakapūrwaka nira n angajî munīśwara,
prajña wruh ri kalīnga ning pada kadi wruh alawas anulus wicakṣaṇa,
enggal pathya ri kaprayogan i rusit ning aji kadi tĕmah Saraswatī*

umwat śīghra tuwuh nirâhayu sawang salaga ning asanângrĕngö gĕrĕh,
tapwan wruh ring irang dahat kalukaran tapih awuda wudâgĕlang  gĕlang,
tan pendah lĕngĕng ing wuluh gaḍing i kāla ni pamilĕt i lunggah ing gaḍung,
mambĕt madhya nirâwĕlū bungah i warṇa nika kadi giling giling kuñit*

nirwā tan paguṇa ng pupur pinakapahyas ira tĕwas aweh kram ing mukha,
dūrânghaywana tan padon sipat irânglĕtuhi ri hĕning ing matâbiru,
lāwan tang pangĕluk lĕngĕn wiphala yeka karaṇa ni halis nira n tikĕl,
wyarthâng tūlahanânukĕr nukĕri tan wurung amangunakĕn srĕt ing susu*

sumrang srang mata wahw atön ri lĕngĕng ing gĕrĕh angirim irim lawan riris,
anglūd ry ambĕk ira n rimang tangis ikang bhramara kalilipĕn saḍĕk hrĕbuk,
yan sore ri huwus nirâhawu hawu wruh amawa kalangön irêng natar,
anghĕmban karas esi bhāṣa pinakānak anakan ira tan sah ing tanah*

piṇḍa dwādaśawarṣa kāla ni wijil nira rumara rara n hanê dalĕm,
yan panghyas hyasi mogha tan kawanĕhan tiniru tiru sade nirânghyasi,
sotan ta ng hyang ing Indraloka kapana n tan apĕnĕda tĕmahnya mānuṣa,
lakṣmī ning nagarâhulap mulat i rūpa nira n ahayu katwang ing tulis*

mingkil tapwan agöng payodhara nirânglĕwihi bungah i tungtung ing gaḍing,
hyang hing tāman angiṇḍarat sĕmu ni rūpa nira n ahayu munggu ring taman,
tistis lālana tan hanângiringakĕn laku nira kadi tan tuhan tuhan,
molah sumping irâsanâlum awĕnĕs bangun awĕdi ri luñcip ing mata*

pangrāt ning kalangön tinurwakĕn irêng watu karang angilo wway ing ranu,
tan śobhā humiring lumah makakarang hulu lĕngĕn ira mūrchitângligā,
paṇḍan rangkang angöbi tan panisi mātra ri sira n apulang lawan hrĕbuk,
amrĕm karwa karas lĕngĕng kadi ṭikā piniturun inamĕr sakêng puḍak*

mangkin marma narendra māsih anĕkāni samanginakanê manah nira,
buddhi śrī parameśwarī sukha makānak i sira samanah nirênarih,
mangke n tan hana wahw atakwan ahiḍĕp nrĕpati tĕka sirânghĕmū guyu,
manggĕh buddhi nirâjajar lawan anak nira bangun angabehi jīwita*

sang Bhojânak irâtuhâpagĕh ikang guṇa ri sira pangawruh ing ratu,
sākṣāt prāṇawa īśwara nrĕpati kāsih ira sira suśīla nītimān,
anghing rakwa pakö nareśwara ri bhūmi nira sira sadā janapriya,
manggĕh rowang irângadĕg ri hiḍĕp ing mulat i sukha nira n paḍâpagĕh*

ndan gring sang prabhu sangsayâbwat atĕlĕb manginak inaki tan tulus waras,
tĕngrān ing hurip ing śarīra paḍa rūkṣa mawarah i tĕkā nikang pati,
yekā hetu nirângutus marĕka ring dwijawara rĕṣi śaiwa sogata,
mwang mantrī winĕkas wĕkas nira n anak nira sumiliha ratwa haywa len*

sakweh sang winĕkas wĕkas paḍa tĕñuh twas ira kahĕnĕngan mulat juga,
de ning duhkha tumon i kāsy asih i sang kawĕkas ira dumeh sirâsiha,
mojar mātra pĕgat pĕgat wĕkasan amrih asayut amĕlas mĕlas harĕp,
luh lāwan sĕkĕl ing tangis dulur i de nira sumahur i śabda sang prabhu*

he nāthangku huwus kapangku wacana nrĕpati rasa nirâwĕkas wĕkas,
an sang Bhoja gumantya ratwakĕna yadyapi pĕjaha mĕne nareśwara,
ndan lwir wyartha ḍawuh ni śabda naranātha ri sama marĕk anglawad lawad,
āpan nghing sira kengĕ kengĕt alawas kumalilirana kaprabhun haji*

śaktin de naranātha haywa lĕsu sang prabhu tahapana wedya kinkinĕn,
śrī dewîndumatī katoliha katon uwuh uwuha nira n katinggala,
mwang sang Bhoja sirânwam ardha kapalang wĕkasakĕna narendra ring prajā,
ndān amrih mriha sang prabhu syapa parāśrayana sama marĕk mĕne n kari*

nāhan ling sama manglawad lawad i sang prabhu lara nira membuh anglare,
wahw ânglumpuhi sangsayâmangĕti roga nira wawang alum sirâwĕnĕs,
tan polah sira tan kĕḍap nguni nguni n pangucapa sira kewalâturū,
nghing mangguh kalawan mingĕl sahur ira n tinaña tañan i de nirâlara*

satya śrī parameśwarī tan awĕdîng pati tumuta ri līna sang prabhu,
ndan dewîndumatī tinolih ira kāsy asiha nira mĕne n katinggala,
mwang sang Bhoja paḍânwam anwam anangis paḍa wihikan i tībra sang prabhu,
kālih kālih irâpupul tinangisan pinĕkul ira nĕhĕr sinungkĕman*

ai Bhojangku wĕkangku haywa tan asih kita bapa riy arinta kāsihan,
putrīngkw Indumatīngku bhaktya ri kakanta kita sarika sambhawâsiha,
anwam kāri tuhanku dengku kawĕkas ring iña lawan uwâmalar tuha,
himpĕr hantiga ning manuk taḍahasih sy anaku tinuwawākĕn ing waneh*

wungsw amwīta bibinta matya tumutê kapati sang ahulun nghulun tuhan,
lwâmbĕk māsku sang aprihêng bhuwana sĕmbahĕn ing amawa rāt kitânaku,
ai putrîndumatīngku māsku t ahurup tapih alah ibu kenku kenakĕn,
songsongangkwa tapihta karwana lawan haji lĕpasa mamukṣa mukṣana*

sĕmbah ni nghulun alpadharma ri padadwaya paramawiśeṣapaṇḍita,
pun dewîndumatī kayatnakĕna de wiwudhapati bapebwa māsiha,
mwang sang Bhoja muwah wuruk wurukĕn ing nagara palar anirwa sang prabhu,
warṣājñāna parâdhipaṇḍita dumadyakĕna kawijayanya ring prajā*

nāhan ling parameśwarī tucapa sang prabhu kasih arĕp anghiḍĕp lara,
sang hyang jīwa hanê gulū nira lawan kĕtĕ kĕtĕg ira sangsayâsamun,
sāmpun kāku pasāra sāra ni warah yatiwara rinĕgĕp nareśwara,
tan simpang kadi de nirângayatakĕn panah angĕnani de nirânghiḍĕp*

trĕṣṇābandhana ring śarīra pinĕgat nira manah ira kewalâhĕning,
sadyotkranti linakṣyakĕn patangananya tumutupana simpang ing hĕnū,
lāwan mantra nikā ndatan dwa sira sang prabhu wibhu ring awak wawang mĕsat,
kewalyâśraya sūkṣma māri kahiḍĕp mamarĕngi Śiwamārga dug mĕngā*

sāmpun māti nareśwarâtri sakaḍatwan anangisi pĕjah nirâlara,
śrī dewîndumatī muwah tinangisan kapati lumay awak nirâwĕnĕs,
mādan śrī parameśwarī marĕk anĕmbah i śawa haji satya sādara,
mājar yan sira milwa matya pawarah nira karaṇa ni luh ning angrĕngö*

he nāthangku nihan nghulun praṇata bhakti tumuta saparanta tan saha,
yadyastun kita dewatâthawa manuṣya huluna pakĕnangkwa de haji,
putrī putra rarā sĕḍĕng mĕrĕ mĕrĕh kathamapi tan ikā katoliha,
patrĕmta prabhu yeki haṇḍĕmana ni nghulun amah aku sungsung ing hĕnū*

nā ling śrī parameśwarī nĕhĕr apatrĕm amĕkasi hurip sirâsĕgu,
himpĕr warṣa tibā nikang luh i Widarbhanagara humilī mawah wahan,
sambat sambat ikang sarājya gumĕrĕh kadi kĕtĕr i gĕrĕh ning ampuhan,
tawwan ring kusumângjrah ing masa kapat paḍa ni tangis ikā n rinĕngwakĕn*

prāpta ng truh kadi sĕmbu sĕmbur i jajângawara ri gĕmuh ing payodhara,
warṇākāra nikang kuwung kuwung apiṇḍa pupuk i rahi kenggutan halis,
polah ning kilat ing tawang kadi kĕḍap ning asamaya kapanggihêng taman,
his hīs ning bañu munggu ring tarĕtĕpan kadi luh ing anangis pinangkwakĕn*

munggw ing maṇḍyusa kāli kālih ira mogha kadi kinasut ing pasanggaman,
kengĕr mātra gulū narendramahiṣī kadi cala cala tan panūt kinol,
pinggir ning kanin ing jajâsĕmu mirah kadi karagĕt i tungtung ing kuku,
rāhĕn siñjang ira n lume mingay awarṇa wahu kawawa de nareśwara*

śrī dewîndumatī lĕwĕs lara nira n panangis asidĕhângure gĕlung,
mambĕt madhya nirânggalunggang araras tĕngah ira sumawe ri sang pĕjah,
tan kewran lukar ing tapih wijil i luh nira tan inusapan hanê mukha,
sambat sambat irângrĕmĕk hati rasanya karaṇa ni tangis ning angrĕngö*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

ahā bibi haji ndi sihta winalingku ta kita tulusâsihê nghulun,
muwah bapa haji ndi sihta palakunkwa tulusa ni wĕlasta ri nghulun,
ujarta kita ngūni kāsihana ning jagat anaku sadā pakāśrayan,
jagat karika māsihêry aku kita pwa paḍa tan awĕlas mangaryakĕn*

prabhungku kita kālih ĕndi parananta pawungu sakarĕng warah nghulun,
yan ing Śiwapadâthawêng Haripadâthawa lĕpasa kunang sakêrikā,
nghulun tumuturâpa don ing ahurip wiphala yan apasah lawan kita,
patingku hawanangkwa mungsir i padanta bapa tañakĕnêng kadewatan*

pulahta humĕnĕng dingaryan asagar ndi kari culu culuhta ri nghulun,
nihan nghulun anakta pangkwakĕn aḍâtiśaya bapa kita n huwus pĕjah,
prayojana ni dengkw asambat akusā baribinana kita n paḍâturū,
palar palar awungwa de ni panangisku nĕhĕr ajara māsku cĕp tuhan*

nihan tĕtĕlakĕn hatingku bibi munggah akĕsĕl ahĕnĕk tĕkê jaja,
muwah prih i matangku tīsana rahup rahupana bibi bawwa bawwana,
pilī  pilingan i nghulun dumadak anghĕlu pupukana tulya tulyana,
gulungku kadi meh kahötana rasanya n anangis i patinta sĕmburĕn*

ri kāla ni huripta ngūni bibi sāhasa kita sahasângabĕt nghulun,
hasih bapa hajî nghulun tĕka sirânulung angusapi luh mamangkwakĕn,
matang ya bibi mah palu nghulun alah pawungu sakaharĕp nghulun habĕt,
ndya sī yan anulung muwah bapa hajî nghulun atĕhĕr atangguhê kita*

syapêka śaraṇāśrayangkwa ri pĕjahta bapa haji nihan dudut nghulun,
apan kaka turung wĕnang śaraṇa ni nghulun apituwin anwam ing wayah,
kadang kadang adoh sirâsih alĕbâmihutanganana sī kadi nghulun,
matang yan anakanta ring suruwayan nghulun alah alapĕn maran pĕjah*

aḍā hyang aparan ta kong Widhi ngaranmu tan awĕlas adĕngky anon sukha,
bapangku sira māti demu mapa doṣa nira huwus akīrti ring jagat,
lawan bibi tumūt prasiddha tika ko muwah amĕjahi tan pakāraṇa,
matang ya wĕtu ko rwa sānak aku patyani saha bala demu hĕntyakĕn*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

nāhan sambat irânangis kaḍĕḍĕtan lara hati nira tan wĕnang kinöl,
simsim wāhu hilang maṇiknya kalĕbū paḍa paḍa nira niṣprabhâkucĕm,
dady âteja katonan ing rahina tan parawi wĕngi tininggal ing wulan,
sangkê rūpa nirâsawang karĕbahan gunung alara ri līna sang prabhu*

pangde ning widhi tan wĕnang winadha tinghalana kasih arĕp suputrikā,
kāry anwam ri pĕjah nareśwara samaṇḍyusa sira kalawan nareśwarī,
de ning duhkha kĕdö sirâmalaku milwa mangatigana maṇḍyusê dalĕm,
patrĕm wahw inunus nirênayatakĕn ri jaja kaka kakâkrak angrĕbut*

mangkin ghūrṇita śabda ning wwang anangis wĕdi kaluputanêng nrĕpātmajā,
āpan buddhi nirânghuwus huwus apakṣa pĕjaha tumutê nareśwara,
göng trĕṣṇâsih arāma rena kapĕgan kapati pati sirâlarânangis,
drāk siddhânĕmu duhkha ning dadi manuṣya pangawaśa ni śāpa sang rĕṣi*

sang Bhoja prihati n tumon kasih arĕp ny awak ira kari de nareśwara,
kady agring sira de ni duhkha nira tan sah anangis i dagan narādhipa,
āśābhūta marambĕhan wĕtu ni luh nira mulat i narendrakanyakā,
marmâmangku pĕgat pĕgat sapitutur nira tuna tuna de nikang tangis*

rakryan haywa wirangrwang indung ĕnĕbĕn ta pamanas i laranta tīsakĕn,
ring swargastha narendra sāmpun atuhâpituwi huwus akīrti ring jagat,
pakṣa kṣatriya rāka rakryan apagĕh wĕnanga śaraṇa rakryan ing hayu,
nghing yan māti kakanta mamrih ing ayun kita pĕjaha tumūta ri nghulun*

haywâśâlara duhkha yan bapa haji mwang ibu haji pĕjah sirâdulur,
yāwat janma ngaranya tan hana tuwuh watu kaluputa sangka ring pati,
tan pendah kadi cakra ning ratha tĕka ng dadi niyata midĕr purih nika,
sangkêng mrĕtyu tĕka ng hurip kunĕng ikang pati niyata mijil sakêng hurip*

māyākāra hanêng crĕmin paḍa nikang dadi sahana hananya tan sthiti,
himpĕr pādapa tan wurung manirarâmĕkasi tuha tuwuhnya tan lanā,
tingkah ning hurip ing manuṣya juti tattwa nika tan alawas wawang hilang,
kintw îkang pati jāti tattwa nika tan kṣaṇika pinakadharma ning dadi*

eman ngwang lumĕkas mamet pati sakêng lumĕkasa ri kapetan ing hurip,
pöngpöngĕn ta huripta yogya dadahanta makahuluna de munīśwara,
āpan yan wruh i bheda sang rwa kalawan wruha ri pasamudāya ning tiga,
icchā nora kasangśayêng hala lawan hayu niyata luput sakêrika*

<Wisarjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

kumwa kunang linga rakryan apa hayu nikang hayu yan gawayĕn,
ri wruh i sang rwa bhineda lawan i sira sang tri tinunggalakĕn,
kumwa kunang linga rakryan apa hala nikang hala yan gawayĕn,
ri wruh i sang rwa bhineda lawan i sira sang tri tinunggalakĕn*

singgih ujarta ri sang krĕtasamaya wiśeṣa pangawruh ira,
kweh nira ring nagarêng acala paḍa tikā pinakonggwan ira,
ndin rakĕta ng sukhaduhkha ri sira satatâbrata tan palabuh,
lokaparāśraya kāraṇa nira magawe hayu tan wipatha*

sang wruh i sang wĕkas ing samaya winuni de paramādiguru,
kewala śuddha manah nira linĕtu lĕtuh kapanâlĕtuha,
wāhyaśarīra pinuccha nira ri tĕka ning pati tan ginĕgö,
jñāna wiśeṣa śarīra nira taya śarīra nirêng wĕkasan*

wwang magawe hayu yan wruh i sira sang amukti gawenya hayu,
tan dadi tan luput ing hayu hayu ni gawe nika tan wiphala,
wwang magawe hala yan wruh i sira sang amukti gawenya hala,
tan dadi tan luput ing hala hala ni gawe nika tan wiphala*

wwang magawe hayu tan wruh i sira sang amukti gawenya hayu,
tan dadi tan tumĕmu ng hayu hayu ni gawenya tumūt mangiring,
wwang magawe hala tan wruh i sira sang amukti gawenya hala,
tan dadi tan tumĕmu ng hala hala ni gawenya tumūt mangiring*

sang wiku gūḍha nihan wulatana mamangan tĕḍa ring pahĕhan,
tan tĕḍa tan śuci ta pwa sahana hana ning pinangan ling ira,
hetu nirâmbĕk alokika winulatan ajrĕm apiṇḍa kasop,
śuddha nikang pratipatti makalarapan uttama ning samaya*

māsku matangnyan ikang hayu gawayakĕnanta sĕḍĕng mahurip,
paṇḍita towi yayā sira mangulahakĕn brata tan kaluṣa,
buddhy ahĕning brata yoga tapa taki takinta maran kawaśa,
gĕgwana rakryan anĕmwakĕna wara warah paramādiguru*

<Girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓

anĕmu nĕmu kĕtêkā sang sāmpun krĕtasamaya,
wihikan i rasa sang hyang tattwajñāna kalĕpasĕn,
tan ulih ulih ing angdoh sangkêng pāda muniwara,
ulih ing asangu tasyan bhaktîng paṇḍita matuha*

anginak inaka tang wwang yāwat jñāna pinakadon,
syapa ta sira mamanggih tattwajñāna dudu gawe,
hana satata masewā tan byaktanya pinihanan,
sukrĕta juga manginte lāwan duṣkrĕta mangiring*

hana sira guruputrânak ning paṇḍita nagara,
sahana nira ta rakwâdrĕwya ng jñāna pakagurun,
taha tan ika paniddhan wet ning paṇḍita matuha,
amilihi juga sang hyang tattwêng unggwana rahayu*

anak ing apirak akweh ngūnî nwamnya paḍa sukha,
sahana nika ta rakwânirw akweh apirak ika,
taha tan ika paniddhan wet ning śreṣṭha panariman,
amilihi juga sang hyang Śrī tan sing kahanan ira*

kita yayi sĕḍĕng anwam prih sang hyang rasa kawikun,
pira karika musuh ning wikw anghing nĕm ikang akas,
alahakĕn i dalĕm twas pet sing songgwan ika rarah,
alaha pĕjaha rakryan yêki swarga ngaran ika*

<Basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓

nā de nirâwara warah ri narendraputrī,
tapwan tĕtĕs tinuna sandhi nikang prayoga,
anwam suśīla guṇamanta krĕtopadeśa,
sangkê pangajyan ira kawruh irâdhiguhya*

śrī putrikā kapĕnĕtan humĕnĕng tumungkul,
sāmpun bhinasmi śawa sang prabhu de munīndra,
munggw î taman sira cinaṇḍi lawan sudewī,
sampūrṇa bapra nira ratna mahāprabhāwa*

sang Bhoja sāmpun angadĕg ri Widarbharājya,
swasthā sabhūmi nira bhakty anukūla sādhu,
mawwat paḍâmarahakĕn ri sukhanya rakwa,
anwam muwah nrĕpati lingnya muwah manĕmbah*

sāmpun sirâyugala ratna wiśeṣaputrī,
rājāngkurâwilĕt ikang pakurĕn sawandhu,
solur lulut sahati lĕnglĕng alunglungan kung,
saśrī sakĕmbang alangö sakurā sawīja*

kaywan ragas paḍa nikang nagarî Widarbha,
ring wrĕddharūpa haji dewata lahru sākṣāt,
mangke n prasiddha kadi kaywan aron akĕmbang,
śrī Bhoja mangdani sirânwam apiṇḍa rĕngrĕng*

wet ning krĕtā ri pangadĕg haji nora duṣṭa,
ramya ng hĕnū tĕgal ayun tĕka ring wanādri,
wāni ng wwang anghaliwatîriya tungga tunggal,
anghing gaḍung lung ika manghabĕt asring olih*

mantrī nirâtuha tuha dwija śaiwa boddha,
kāsih kaparcaya narendra wĕnang marê jro,
prajñênggitajña ginulang halu ring wiweka,
sojar ning āgama tinūt nira tan wimārga*

söh śāla dharma kuṭi kīrti narendra ring rāt,
wwang śreṣṭhi dharma ginawe nira sāri sāri,
wwang duṣṭa mogha kapitūt milu dharmabuddhi,
solah swabhāwa haji tan dadi tan tinūtnya*

śrī Bhoja sāmpun apagĕh siniwîng kaḍatwan,
okĕr tuminghal i sang Indumatī hanê jro,
āpan samāsa ning akarma wayah nirâgöng,
anghing swayĕmbarakĕnêngĕt ingĕt narendra*

nā de nirângingĕt ingĕt kalawan sudewī,
sāmpun wināhyakĕn irê kulawandhu ri jro,
ring sarwasiddhi tuwin amrĕtayoga tĕmbe,
höman hajînarahakĕn para taṇḍa mantrī*

<Śārdūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

eñjing śrîndumatī kinon marĕka kālih sang Sunandângiring,
lāgy âmūrṇama mopawāsa ya ta mangde sungkawā ning hati,
tistis meh tumibā ng ḍawuh wwalu lumampah tan kwa de ning harip,
mukṣa lwīr amarāśrayê mukha nira śrī ning wulan tan lumöng*

sāmpun prāpta sirê dalĕm praṇata marmâtwang ri jöng sang prabhu,
lāwan śrī parameśwarī sira sinambah māsih angling rĕsĕp,
om rakryan pada Nīlakaṇṭha kinabhaktyantâstu dīrghāyuṣa,
swasthā tunggalĕn ing manunggali jagat māskw îbu nā ling nira*

mojar sang prabhu māsku tan tugĕta ning twastân inundang mami,
rākanta prihati n harĕp mamituhê māsku ndan ewĕh juga,
sang ratw âsiha len sasambhawa muwah yekī pinet ni nghulun,
kady amrat mrati mās juga ngwang amagantākĕn purih ning dadi*

yāwat dharma ngaranya ring dadi manuṣyâwās hiwĕh yan pinet,
lwir sūkṣmā maganal bhaṭāra gumawe tingkahnya yan mangkana,
yadyastun jalu jalw ameta sawawanyêng janma haywâsali,
byaktêwĕh niki kimpunah kita yan ing strī strī n mameta priya*

sangkṣepanya kita swayĕmbarakĕnangkwânugrahangkwê kita,
sakweh sang ratu hundangĕn pilihanantâsing sayogyê hati,
yadyan hyang palakunta māsku yugalantâmrih mrihangkwânghyanga,
anghing yan hyang Anangga kahyuna hade tan pāwak ewĕh pinet*

nâjñā sang prabhu yogya pangkwakĕna de sang mās maṇik ning purī,
āpan māsa nira n prapañca saputĕn ring rāga de hyang Smara,
tan wruh ring sahurâwirang mata sira n pangyogyanê sang prabhu,
tan mangguh sira tan mingĕl kadi lingir mās arca panghyang hyangan*

tan sangkêng awalepa kāraṇa nira n lwir tuhwa monabrata,
kepwan buddhi nirâtĕgĕg mangucap agyā gyān harĕp mantuka,
wahw âdandan anĕmbahê nrĕpati mojar sang Sunandângjawil,
om yan om huwusĕn huwus linga ni māskw âlah tuhan mājara*

tan kewö pituturnya de nrĕpasutā mantuk sirêng pamrĕman,
strī strī mājar ajar gumanti humatur prāptêñjing akweh marĕk,
molih tīrtha binungbungan winalun ing handong sakêng parwata,
mangde śuddha ri buddhi sang prabhu sukhā sāmpun sirâcāmana*

<Puṣpacāpa> 
– – – | ⏑⏑– | ⏑– ⏑| ⏑⏑– | – – ⏑| – – ⏑| – ⏓

prāsāda sphaṭikâlangö ri tĕngah ing nūsâraras pañcuranya,
strī stry âmangku puḍak winimba makaranya lwir lĕngĕng de ni kungnya,
kady ahyun namahaywa lungsur i tapihnya n mangligā yan hana wwang,
lāgy ânangga susunya sangka ri pacur ning wwai ya tângde ngĕlihnya*

ri prāsāda hanârca ratna ri dalĕm ndān ardhanārīśwarâhyang,
wimba śrī naranātha dewata lawan dewī nirârok śarīra,
ngkā sang Bhoja mangarcana pratidinângabhyāsa ri swastha ning rāt,
kady âmakpak angastwakĕn ri jayaśatrwa śrī narendra n pamūjā*

sang Bhoja wruh i tattwa ning japasamādhi n dhāraṇa dhyānapūrwa,
mwang tingkah ning adehaśuddhi pinakānuṣṭhāna yan recakādi,
sāmpun kālap ulah dwijeśwara mamūjā pathya ring Brahmamantra,
sang hyang kūṭarahasyamantra jinapākĕn de nirâtūt gaṇitri*

tatkāla nrĕpati n panguccaraṇakĕn mantra stutî sang hyang arca,
tan polah wiṣayânghiḍĕp ri sira sangyogānta ring yogya yogan,
manggā tan lĕpara ng japastawa sĕḍĕng ning jñāna n enak tĕtĕpnya,
simpang ning hati yeki kāraṇa nirânanghāra sang hyang Śiwātma*

<Girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓

ri huwus ira mamūjā līlā śuddha manah ira,
angusapi mukha saśrī de ning candana karakĕt,
mijil anginang angicchā ring wwai ning ranu mangilo,
nĕhĕr anisigi dantê tungtung ning gagang inapi*

tucapa ta para mantrī śaiwa brāhmaṇa sugata,
parĕng apupul asewa ngkānê jro paḍa humatur,
nrĕpati sira malungguh ring singhāsana kanaka,
angingĕt ingĕt i siddhā ning kārya n gawayakĕna*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

ndin kāryêwĕha ring wicakṣaṇa sujanma lituhayu kawi priyambada,
bhaktîng hyang prabhu śakti dhairya saha wāndhawa saha bala kośawāhana,
yadyan sāgara tambakĕn satakĕnâthawa wukir alihĕn ratākĕna,
byaktâwās kawaśanya de nira sang uttamapuruṣa wiśeṣa ring jagat*

śrī Bhoja pwa sira n prasiddha guṇamanta saphala sira bhūmipālaka,
prajñā śāstrawit inggita wruh ing apālapan anginaki buddhi ning marĕk,
akweh drĕwya nirâprameya kadi sāgara papupulan ing wway ing nadī,
wany ânindita ring parākrama yan ing naya kadi bhagawān Wrĕhaspati*

mangke pwa n hana rājakārya gawayĕn kakaratala tĕkap nareśwara,
śrī dewîndumatī swayĕmbarakĕnâmiliha  ratu sasambhawê sira,
sāmpun sang prabhu motusan maminangê para ratu samayogya hundangĕn,
lāwan sang Haja milwa winwitakĕn ing nrĕpati Raghu katon tĕkā nira*

sāmpun höman irêrikā ta para taṇḍa sama sama samângharĕp  gawe,
sorêsuk gumĕrĕh makakrĕtug abaṇḍung asahuran aganti lor kidul,
len tang wwang mangusung lakar lakar ikā winaca wuhaya de nikang mulat,
akweh wwang ka gĕrāh arĕp mulata wāhu mĕtu sinurakan mulih pacĕh*

abwat hajyan ikang humung saha garantung atabĕ tabĕhan paḍâsĕlur,
agyā lagy anguhuh sirê harĕp alah laku laku ling ikang hanê wuri,
tunggul pangharĕp osik akrĕp asinang kumuliling anamar kuwung kuwung,
lwir guntur kamarĕkrĕkĕn kayu pĕtung pring asalĕsĕk agĕṇṭah ing lĕbuh*

ewĕr nora lĕgâng apaṇḍay anulis para lukis asipĕt mwang angjahit,
sakweh ning ginĕlar wruhânganam anam wruh i suruhan ikā silih tulung,
solah ning tama tan hanâtaña ngaranya huwus adu kabeh dinadyakĕn,
paprāsan winangun paḍâcarita parwa piniturun atunggalan kathā*

<Widyutkara> 
– – – |⏑⏑– |⏑– ⏑|⏑⏑– |⏑⏑⏑|⏑⏑⏑| – ⏑– |⏑⏑⏑|⏓

embuh bhūṣaṇa ning tĕkĕn wuwung apūrwa karacanan ikā tĕkêng pamanisan,
lāwan tingkah ikang pangastryanan aparpat ahalĕp akilā paḍâhayu hayu,
de ning mās pinakopacāra sinisik pĕñu pinakawuwungnya kumram asinang,
lwir digdāha ring astaparwata sĕnö nika murub apadĕlwan ing kṣititala*

aśrī ramya ni de nirâmahayu rājya kaliliran apūrwa kādbhuta dahat,
minggar bapra nikê dalĕm watu hitĕm kuṭa nikang i yawā lumangkung ahirĕng,
kulwan wetan agopurâtiśaya lor kidul agupura piṇḍa marpat aruhur,
krĕṣṇākāra paḍânglunang kadi gunung kumukus i sĕḍĕng ing darâwrĕg aputih*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

lunghā ng wrĕtta ri kārya sang prabhu paḍâdbhuta sahana nikang wwang angrĕngö,
wwang wwang pora ḍusun ḍusun paḍa harĕp wihikana mulatêng swayambara,
tan samwas raray anghwan ing tĕgal atakwan i tĕka ni gawe nareśwara,
salwir ning baṇijêng pĕkĕn talinga lintah anaḍah ucapan gawe nika*

sāmpun prāpta samotusan humatur ing nrĕpati sĕḍĕng irân hanêng sabhā,
enak buddhi narendra de ni panuwal para ratu rasa tan wurung tĕkā,
lumrā ng wrĕtta tĕkê dalĕm ri ḍatĕngârya Raghusuta marêng swayambara,
twas ning strī sakaḍatwan angdadak alung turida paḍa rumūpakê sira*

strī strī harṣa pinöm pinañjingakĕn ing nagara ri pamihangnya ring yayah,
tan harṣêng kawi rakwa rena nika monaguṇa pisaningūn tuminghala,
ndan rakwêki hinurnya matya saka ring tuluyakĕna susatya ring priya,
lingnya n kewala tan hinanti ni papanggiha nika pĕjahêng panambangan*

tapwan māri tangis tangisnya n inalap hinaturakĕn i jöng suputrikā,
wrā ning roma mangekadeśa ri piling pilingan ika bangun pamer i luh,
enak ring wĕkasan manahnya mamalar malar i pada narendraputrikā,
āpan swāmi nikā karĕngwan i parĕknya ri sang Aja tĕwĕk nikâpasah*

antuk sang priya mangdawākĕn inalĕm para kawi sumĕnāha ring kajang,
yeki n rakwa kinonya kady angucapâmah aku tuhan alap waca nghulun,
mogha nyan ya kinonakĕn wacan ikā ri pamaca nika mangdadak lumuh,
swāminyâdadi pustakânuturakĕn hiḍĕp ika pinapagnya ring tangis*

ngūnî kāla nika n turung marĕk i jöng nira ngaran ika ken Madhūdakā,
sang mambang Madhusūdana priya nikā kawi taruṇa marĕk ri jöng haji,
widhy âmidhyani kāraṇanya wirahênalapan alara luhnya tan pĕgat,
ndah rakryan Jayawaspa teki wĕkasan ngaran ika satĕwĕk nikā marĕk*

<Abhikrĕti> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏑⏑| ⏓

para prabhu kaḍanghanan turida rāga nira sinaput ing smarâmulanguni,
huwus katĕka kung nirâhawan ujar tuhun amĕlas arĕp riniptakĕn ira,
lawan punagi kesy anambaha ri jöng nrĕpawaraduhitā hana hyuna nira,
akingking angalap kasor paḍa tan aprabhu sahana nirârĕbut kahulunan*

wawang nrĕpatiputrikā rinĕbut ing hiḍĕp inangĕn angĕn raras raras ira,
hanan kahiḍĕp ing madhubrata rĕngih rĕngiha nira n arĕs kapangkwa harasĕn,
lĕyĕp hayu nira n linangwakĕn amūrti kakawin inapus wineh amanisa,
hanê hati kinubdha kady apĕga kāraṇa nira mijil ing puḍak dadi ṭikā*

adandan asĕnāha sañjata para prabhu ḍatĕnga marê Widarbhanagara,
lanângingĕt ingĕt ri pahyasan irânginakana ri manah narendratanayā,
hanângdadak anat śarīra manahap nahap aharĕp alantasa n winulatan,
paḍângalap alap sipat jĕnu mĕnung hawu karaṇa suputrikā n aharĕpa*

muwah sang Aja sāmpun arpat akire lumarisa makamanggala dwijawara,
sahasraśatakoṭi wīra winidhi nrĕpati tumuta śakti sāmpun ayaśa,
pĕnuh sahana ning lĕbuh tĕkap i sañjata nika kumalung pinañjĕr angadĕg,
ikang nagara denya kady akalangan wihaga sang Aja moliha prabhusutā*

mijil sira śinangkhapāṇyan i karang ni patiga ning aśoka wahw asalaga,
ikang bhramara harṣa ring kusuma munggw i tangan ira marângisĕp tan awĕling,
laki stry aliwĕran hañar hañar apanggih adulur akarang karang sĕkar arūm,
katampwan i kucur nikang wway atawing tawing i lawĕ lawö nikang sarasija*

i sāmpun i kaśangkhapāṇyan ira mañjing i dalĕm adulur lawan dwijawara,
anambah angusap ri jöng nrĕpati mamwit i ḍatĕnga nirêng Widarbhanagara,
sinungsung ing ujar prahāsana nĕhĕr jumaya jaya jayā nirê paran ira,
ahum hanaku sang pakolihĕn i tinghal ing ahayu dumĕlwa jalwa rasika*

kunang pawĕkasangkwa haywa ta bapangku tan apĕnĕd ing ambĕk ing para paran,
rare mara kita ndatan raraya de ning amawa manah atwangêng wwang atuha,
inuttama dhanurdharânaku tathāpi tan ika pangayāya ring kadi kita,
ikang guṇa ya tan parangkĕpana maryada rahayu lawö hananya kapalang*

ikang sakahawan ri bhūmi ni bapangku pahayu kita rakṣakânganumata,
sapawwat ika hantusākĕna sasambhawa haturakĕnanya māsku tariman,
ujarku pituhunta haywa kita sāhasa mangalapa wastu mūlya tinĕngĕt,
prasiddha kadang ing jagat kita dumadyakĕna sukha nikā matangnya pahayu*

pamitran alawas rĕsĕp karaṇa ning wĕnang angalapa wastu tan pamalaku,
yan ing wiṣayarāmajātaka purihnya karaṇa ning anĕmwa mās pirak ika,
karāsikaguṇan ya kāraṇa ning oliha raras i manah ning adyah araras,
kaśaktin abhimāna kāraṇa ning angrarah angalapa rājya ning ripukula*

sirat sirat i de narendra Raghu mojar amanis amadharmakĕn ri sang Aja,
minuṣṭi pinakādidewa hiniḍĕp rasa nika kinayogyakĕn pinituhu,
putus ning adhamā tan ahyuna rumĕngwakĕna ri pitutur nirâhayu dahat,
ya kāraṇa narendraputra makacāmana rarab i lĕbū ni jöng narapati*

ri sāmpun ira mamwit ing nrĕpati sarwi laku nira marê narendramahiṣī,
hanânghaḍang aweh sĕrĕh saha tangis wagĕd ahayu hinĕmban ing kaka kaka,
katanggamang aweh sĕpah nrĕpatiputra nĕhĕr amuhun amrih anghari hari,
tapih sang araras pininta nira mūlya basahan ira raṇḍi panghurup ira*

byatīta ri huwus nirângucap ucap tĕka sira ri taman narendramahiṣī,
lĕngĕng kadi kadewatan halĕp ikâpan ajurang awukir mapājar ajaran,
maertali pinañcuran jinalatuṇḍa tinalaga ri sornya kādbhuta dahat,
ikang kaka kakânwam adyus anĕngah lawan anak anakanya ketaka minging*

<Kilayu anĕḍĕng> 
– – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓

kalpadruma taruwara pārijāta winangun bwat asana sakapat,
abhrâsinang asĕmu sakêng kadewatan ululnya kanaka pinahat,
jinringjring ing anak anakan maṇik cinaturangga lumarap amirah,
mās jangga katirah awilĕt pralĕmba nika ring tarĕtĕpan alangö*

ngkānā nrĕpatisuta marĕk ri rena nira sādara satiru tirun,
amwit lumarisa ḍatĕngêng Widarbhanagarī bibi nira wihikan,
marmâsih awĕlas asĕgĕh mamakpak amapag ring ucapan amanis,
nirwighna kita bapa jayêng swayambara sadângalahakĕna ratu*

rakryān anginanga tanayangku māsku mapa hetu ning awak akuru,
agring karika kita lawan waneh brata kunang karaṇa ning awĕnĕs,
haywânaku kaluṣa kitâhyun ing kajayaśatrwan anuta ri harĕp,
akweh phala nika kaki sarwawighna niyatanya hilang alaradan*

ndan rakwa kadamĕlan ikang swayambara kahop ring anakĕbi rara,
sakweh para ratu pininang ya teka pilihĕn sakaharĕp alapĕn,
de ni nghulun ahiḍĕp i buddhi sang rara kapan harĕpa ring atuha,
nghing kahyuna nika ratu cakrawartitanayâguṇa kawi taruṇa*

rakryan pwa saphala wĕka cakrawarti tuwi śakti wihikan angaji,
singhākrĕti tuhu tuhu singhaputra wĕnang ungsirĕn ing aśaraṇa,
byaktânaku mamĕnanga ring swayambarasabhângalahakĕna ratu,
tan sĕnggahĕn angalĕm anak syapêka kadi māsku lituhayu wani*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

tatkālê pangucap narendramahiṣī tucapa ta para ratnakanyakā,
osik tan pakawanwan agyang i ḍatĕng sang Aja kadi hañar hañar mulat,
tan pātmā kamatĕnggĕngĕn kalukaran gĕlung asidĕha tan hanângucap,
kady âhöm turidanya n osah akĕcap lwir anicipi manis nrĕpātmaja*

wwantĕn lwir śaśiwimba wāhu mijil angḍaḍari hayu nikânwam ing wayah,
anggöng mabrata śuklapakṣa nika panglwang i manah ika tan wĕnang licin,
rāganya n dadakan tumanggal i ḍatĕng nrĕpasuta kadi tambwang ing wulan,
krĕṣṇākāra tĕngahnya de ni tapak ing suh asĕmu  sĕmu Rāhw añumbana*

len tang lwir pranitâdagang kira kiranya sumikĕpa wĕkas nrĕpātmaja,
kaprang rwêpu kataṇḍĕgan turida tan patahĕnan angagĕm pralāpita,
toh toh nyân ing agĕgwan ambĕk apagĕh mapa tiki n alah anggĕgö smara,
anglampwângusirê padadwaya nirân panikĕlakĕna tur humaṇḍĕma*

strī sangsāra sarāga mohita sawang wana gahana kalahrwan ing kapat,
trāsa twasnya kakingkingan ginĕsĕngan pinarawaśa tinunwan ing smara,
norânīsi manahnya kewala panasbaran alisuh angölakĕn lara,
mangke pwa n karĕngö gĕrĕh sang Aja mañjing alung asĕmi kung nikâsĕwö*

endah buddhi nikang waneh tĕkap ikâmawa turida luput linakṣaṇan,
mungkur tan huningê ḍatĕng sang Aja mañjing asila ri harĕp nareśwarī,
ndan denyâhyas apahyasan dudu dudū hinirangakĕn ikê nrĕpātmaja,
sūkṣmākāra ni raśmi raśmi ni wulatnya n araras apadĕlwan ing crĕmin*

kanyā rwang siki ramya kālih angisapwakĕn anak anakanya ketaka,
tunggal mājar i putra putran ika māsku sang Aja sira rakwa mangkata,
ndan haywâkilayū tuhanku niyata nghulun inucap ujar nikâkalib,
marmanyâpasah ambĕk enggal apadudwan anguwahi pamitran angdadak*

strī strī suksĕka wahw agātra turidanya mijil i wijil ing payodhara,
tan sah ring salukat gawe nrĕpatiputra sinalukatakĕnya tan humung,
ramyârūm karĕngö manisnya sinameni pamawan ika ringrang ing hati,
tan samwas ginarut garutnya hiniḍĕpnya sang Aja sahasângisapwakĕn*

sakweh ning kumĕmit prapañca ni hatinya kumĕkĕsi tangisnya ring karas,
āpan buddhi narendraputra kadi tan tulusa duga dugânghalimbanga,
bhakty ânĕmbah i jöng ni rena nira mĕnggĕp amanis agawe wulat maling,
lunghā tan pracurânĕhĕr nĕhĕrakĕn manah ing ahayu kāri suksĕka*

<Abhikrĕti> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏑⏑| ⏓

mijil sang Aja kādbhutâbhinawa rūpa sang angiring apan paḍâhyang ahalĕp,
ikang gaja rathâśwa sañjata sabhūṣaṇa nika dumilah kasĕnwan aruṇa,
sumanggraha humerakĕn widhi nira n lumarisa kumisik pasanggha ning ujar,
bangun jalada tan pakāla gumĕrĕh ri taya ning angin angḍapur saha kilat*

payung  payungan ing lĕbuh kadi sĕkar sinawung apan anekawarṇa sumĕkar,
ikang pangungangan huwus winalunan wĕḍihan inuparĕngga ring tulis ĕmās,
rarânwam inĕgĕh parĕng mijil amanggung asĕmu sĕmu lakṣmi ning masa kapat,
paḍâlal asĕnāha tinghal amanis wulatakĕna ri raśmi raśmi sang Aja*

hanêng gupura tan wawang sira lumampah ataña ri gĕnĕp ni sañjata nira,
samâsila hanêng lĕmah muni manuk marahakĕn i wijilnya tan hana kari,
sirêng palukayan kinon ira kumona ri para juru yan lumakwa rumuhun,
samangkana sira n lumampah aḍarat harĕp ing ulah awās yayanyan ahalĕp*

ri lampah ira ghūrṇita ng paḍahi pangharĕp ira kumisik mangertali tibā,
saru swara nikâbarung binarungan tabĕ tabĕhan agĕnturan kadi gĕrĕh,
humandaru tibā gubar kumĕtug asring aniru kĕtug ing hudan wahu ḍawuh,
arūm uni ni ghaṇṭa ning liman angungkang asahuran i panghrik ing kuda bisir*

dwijāti rĕṣi śaiwa boddha śuci sojar ira mangabhiwāda munggu ri harĕp,
yathākrama paḍâdarâhalĕp agöng i wĕtĕng ira lawan huwan ring atuha,
lumampah alaris malah ya tan arampaka ri sadawatā nikang lĕbuh agöng,
humung tĕkap ira n panguccaraṇa mantra kadi madhukarângisis humaliwat*

kĕling wani wanîng usāna pamarakṣa nira mamawa bhindiwāla palaga,
bangun rinawisan wĕhangnya kalawan ḍaḍa nika paḍa wok tĕkêng suku wulun,
hibĕk tatu rujit rujit kadi tinambalan awak ika warṇa bĕntar inawĕt,
agöng paḍa kabhīma bhīma kadi dānawa mukha mukha daitya piṇḍa cawiri*

ikang marĕk i jöng narendratanayânwam aguṇa paḍa darśanīya taruṇa,
titik nagara nora tan wruha n anak wĕsi haji tuwi mūlya kawwangan ika,
watĕk Madana mangdadi wwang ujar ing mulat i lituhayunya n ahyang araras,
kunang sang Aja Kāmadewa sakalânurun ucapan ikang kapūhan i sira*

samangkana nikang wwang ing pangungangan hangu hangun arĕbut mulat ri sang Aja,
hanan kadi harĕp silih galaha ring susu manĕwĕka ring nakhâkas alungid,
paḍâkira kirâkĕkĕs mata maling maling angiringi kāladeśa sumilib,
katon kadi silih prangêng halis arĕngw inayat ayatakĕnya mangkin araras*

ikāng amawa pawwahan lituhayu prakaśita kawi mambang uttama rare,
hañar tĕka sakêng Widarbhanagarī layat inalapan anghañang hañangakĕn,
rarānya kawĕkas pinañjingakĕn ing nagara marĕk i jöng narendratanayā,
ya kāraṇa ni luhnya mantĕn amalar malar i sang Aja molihê sira hĕlĕm*

manis ni kakawinya mūla ni papanggih ika lawan ikang rinuddha winalat,
pinet pĕjahanâsĕnötan i kadangnya winuni karaṇanya yan lĕpas adoh,
paḍâpalarasan lawan jaruman amrih angalih ahawan wĕngîng awa wulan,
tinūt i pangaran ngaranya Kawidoṣa wĕkasan i ḍatĕngnya ring nrĕpasuta*

ya tīka tan adoh ginĕgwan ira bāhu nika winisikan tinakwanan ira,
syapêka paḍa sang swayĕmbarakĕna prakaśita pinakādi ning wwang ahayu,
ikang wwang angungang bwat indrawanitâhyas ika pahawasĕn ta ya n sama hirib,
kĕcapnya n angĕsah mingĕl ya pawarahnya ri sang Aja wawang rĕmĕk hati nira*

hanângungang anungga  nunggal angisapwakĕn anak anakanya ketaka minging,
mahângjĕlagakĕn hayunya makapanghaḍa bungah i mukhanya tan patalutuh,
ri kāla sang Ajânginang winulatanya ri wulat ira lör matanya lumiring,
bangun hañar anūt harĕp sĕpah awĕdy angucapa tumiling minge kadi cala*

rarânwam akire wulat dudu dudū sang angĕsah i kisapwan ing kaka kaka,
tupis tupis i de nirângĕnahakĕn manah ira tumibê narendratanaya,
wagĕd wagĕd anirwa nirwakĕn i de nira gamĕl inamĕr nirê tangan ira,
tĕkāsih atabĕh sĕrĕh saha pucang nika dalihan irângawe ri sang Aja*

i sor ning asanâsĕkar hana sirângungang araras aliṇḍungan kaka kaka,
ngĕlih ngĕlih ing ekacitta ri narendrasuta ngĕlih irâhuyang pinĕpĕtan,
sawang sawang i denirâmawa wulat wulat ing asamayâwĕdi n katĕngĕra,
mulat pwa sang Ajângdadak sira minge sĕmu ning awarahê katĕmwana nira*

muwah wwaya sirâhalĕp rara sujanma pinawulangakĕn hanêng pangungangan,
gaḍing pinakaputra putran ira tan sah inarĕk arĕkan sakê nrĕpasuta,
ya teka tumurun hinĕmban ing iñâmawa sĕrĕh arĕnah marĕk ri sang Aja,
bapânginanga rakwa ling ra bibi ling nikang angujarakĕn waśâsĕmu guyu*

pratāpa naranāthaputra kumutug pracalita kadi parwatâgni dumilah,
ikang wwang angungang bangun kusuma sālas anĕḍĕng ika kāri tan papĕgatan,
manahnya ginĕsĕng tĕkêng turida rāga nika paḍa hilang syuh angdadi hawu,
ya teka hinañutnya ring nrĕpatiputra sakala sira pöh ning arṇawa madhu*

manis ning ucapan kaka dyah ari lingnya sinĕpuhan i raśmi ning wulat arūm,
ya teka kinabehan ing wwang angungang mrĕdu lalita rasanya rāgakaraṇa,
raras raras i denya minggĕk angĕnāni n angucap api tan wruhĕn hana mulat,
halisnya minahānya molah amangun gĕt unĕng arĕngu manglare ri sang Aja*

<Indrabajra> 
– – ⏑| – – ⏑| ⏑– ⏑| – ⏓

strī stry ângucap sojar ikā yinuktyan,
lingnyê narendrātmaja mūḍhabuddhi,
akweh sira ngke nagarī ry Ayodhyā,

yadyan tĕkā dlāha sirê Widarbha,
tan sungsungĕn ring kakawin wilāpa,
tan kewwa ring rāga tĕkap suputrī,
bhagnapratijñā mulihêrang erang*

nāhan wuwusnyê naranāthaputra,
ndan rakwa parnah jaruman gatinya,
wwantĕn suputrī pangadunya yogya,
marmanya duhkhê sang Aja n tan ahyun*

parnah kakanyâsrak atungga yôjar,
antĕn hade denta tĕkôjar apyak,
putrī paran tan harĕpê tuhanku,
hyang ning purī towi yayā sirâhyun*

mangko n marê śrī naranātha Bhoja,
ambĕk nira śrîndumatī pakādin,
ghārâpan atyanta wiśeṣaputrī,
sāmantaputrī sira tā mangadyah*

nāhan sahurnyê pangucap ny arinya,
bhāwanya minggĕk tumikĕl halisnya,
kong angdĕlö solah ikā n asĕnghit,
göng krodha sojar nika karṇaśūla*

wwantĕn kili wrĕddha sahur nirâtwang,
sajñêbu ni ngwang kṣama ta nghulun dyah,
buddhinta kewalya sumorakĕn sang,
sāmantaputrîndumatī wiśeṣa*

tan sor sirêng janma karājaputryan,
ring wīrya singgih sira tan paḍâḍah,
ndan yogya ghārâpa hiwang nirêbu,
mūlya n minūlyan krama ning dadi wwang*

nāhan sahur sang wiku wrĕddharūpa,
mĕnggĕp pratuhw âsĕmu pakṣapāta,
milw âhadenî sira yan lumampah,
rowang nirâgoṣṭhi wulatnya hewa*

<Nawaharṣa> 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

tucapa ng wwang i panggung ika kadi wayang jinajar kinudang,
sakunang kunang ing talinga larap i hintĕn ika n kumĕñar,
hana tângadĕg an hayu nika kahiḍĕp kadi modahita,
i kasingkab i kenya hana kadi gibah winulung sinurat*

paḍa tan humĕnĕng sahana ning angungang mawagĕd wagĕdan,
amanis manisan mata nĕhĕr arangin ranginan pangawak,
arupit rupitan susu nĕhĕr alĕmĕs lĕmĕsan lungayan,
sira sang sinajinya sang Aja juga nora muwah kinire*

nrĕpaputra sĕḍĕng sapawulatan aweh lĕngĕngêng angungang,
tadanantara meh lĕpasa laku nira wĕkas ing nagara,
amanis kadi tan pĕgata wulat irê salawang salawang,
amalar hana ning wwang ahalingana kori mĕngā sasisih*

araras rinasan patĕmu nira wulat rasa tan lĕpara,
kalawan sang akūng alawas i sira kady awarĕg warĕgan,
apatūtan unĕng kasih arĕp inatīta tininggalakĕn,
i layat nira kāri sang ahayu wulatnya tinambang ira*

nda atīta sira n kajĕnĕkan akurĕn wulat esy akadi,
asalin wiṣaya n lĕpas i mukha nikang lĕbuh ing nagara,
kuṭi śāla lumangkung i tĕpi ning ayun tirisanya pĕnuh,
panĕḍĕng ni wungūnya mamituturi rāga nirêng angungang*

kadi wah Surasindhu bala sang Aja kātatakut gumuruh,
ratha rĕngga padāti kadi parahu söh adulur humilī,
gajah anggala ghūrṇita pirang iwu kady asibū gumulung,
sagĕḍang kahilī gaḍing ika tulalenya lumintah awās*

paḍa bhakti hĕnū nira sakalihatan paḍa tan humĕnĕng,
walaharnya lawan pahatan asaji mīna sayub cumaḍang,
amapag wangi ning kusuma winawa ning pawana mrik arūm,
bhramarâsĕmu manghaturakĕn i gawenya kidung ri sira*

kadi maṇḍala ramya ni papupul ikang kayu kayw asĕkar,
wangunanya wungū sĕḍĕng asinang añaṇḍi minerw aruhur,
humilī wulakanya paḍa calunganêka katon humaḍang,
hulu kĕmbang ikang gaḍung anĕpĕrakĕn ri narendrasuta*

patapan kĕna rāga kayu manis ikā sinĕpĕr sĕpĕran,
amapag mata jāti ni mata ni wuluh nika tan wring irang,
aḍahĕm haḍawanya rumara rara harṣaja denya mulat,
pajajar ni pabañwan ika kapahiring milu kady angarang*

<Girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓

sang Aja sira kangelan munggah ring ratha wĕkasan,
sang agajah aturanggânunggang sabhya ciha ciha,
mwang agilingan arampak wwang sāmānya tan ahalĕp,
sang aḍarat alarêrang kagrĕk grĕk magarawalan*

nrĕpasuta lĕpas enggal prāptêng thāni kuluwutan,
satĕka tĕka ni lampah ning wadwânamun adulur,
i harĕp i wuri lumrânĕngkw âyun manasa nasar,
hawan arupĕk inambah membuh lwā kadi tinĕpa*

wukir ajajar ahaṇḍap haṇḍap śūnya mangililan,
kadi kukusan amuñjung puñcaknyârnĕb inululan,
hana talaga ring agra ndan wwainyâhangĕt ahasin,
pinara paran ing adyus baryan landĕp awukiran*

suku suku nika durgâtyantêwĕh nika pinaran,
pinĕga tinĕpa de ning molah ngūni ring alawas,
sahaja maliwat i jro ngkân līlâmĕkasi parab,
dadali nika laki strī prāptânambĕr asahuran*

lura lurah aparĕk lwah gunggung wwainya ḍinawuhan,
papupulan ikang anghwan ramyâḍöm angaring aring,
paḍa marĕk adum unggwan yan wwang śreṣṭhi humaliwat,
asila sila ri pinggir ning mārgâmalaku sĕrĕh*

umah atiśaya denyâporang mĕnggĕp angililan,
wwang ika paḍa humöt ring buddhy âlumbung alit alit,
tĕka ri sapi nikâlit norâkral kral amĕḍusi,
talaga nika jugâlwânglanghuy langhuyakĕn agöng*

hana ta bangun amet wwang doṣa n krūra lĕkas ikā,
amawa tali lawan kris pamrang mrangnya habalangan,
sapi nika sinikĕpnyângrĕñcal manglawan agalak,
ri huwus ika katalyan keṇḍit dinwal ing angulang*

nrĕpatisuta kalunghâdoh śīghra n saha śakaṭa,
karaṇa nira n araryan mwang sakweh ni bala nira,
amarĕki pĕkĕn alwā thāny âgöng pakulĕmana,
pira ta puluh i dūwanyâkweh söh paḍa winĕgil*

sang Aja kadi hanê jro rājyâpan sira kinĕmit,
sahana hana nikang sarwāstra lwir pinakapagĕr,
ratha turaga tiningkah baprângrakṣa sana sini,
makagupura halĕp ning mātanggâruhur ajajar*

tucapa para kadūwan tuṣṭa n panghinĕpan ira,
sahana hana ri deśanyâneka ng paḍa pamapag,
nrĕpasuta sira mungguh munggw ing bwat halu tĕpi lor,
sama humatur angantî sor ning wāṇḍira magĕlar*

wiku haji jĕnĕk angher ing śūnyâlawas amarāt,
wruh angaji sira santoṣângdo dohi narapati,
nĕhĕr amarahi sāmpun wrĕddhânggöng ulah alangö,
atuha tuha kadi brĕm santĕn kāku manis ira*

sira ta marĕk alungguh milw ing dāyaka humatur,
kinasĕgĕhan apan wruh ngūnîng rājya sira kabeh,
apituwi paḍa rowang rowang ning mangikĕt ikĕt,
mukha ning angucap aśrī de ning mojar akakawin*

kṣamakĕna bapa pawwat ning grāmyâdhama kaluṣa,
padapa hima lawan centĕn mepâlpa lihatana,
sama duwĕga ri rakryan yan twak haywa hali halin,
pinakabañu bañu ngke nghing yan len juga yan ikā*

wulatana kakudeśanyâthānî gĕgĕr asĕpi,
ya tuna tuna sĕrĕh wwah tĕkwan tan hana dinadak,
palapat alas agaryang garyang tan sawĕgilana,
linĕngĕngakĕn ing ambĕk marmanya n rĕsĕp alangö*

aluru wahu kalahrwan kaywanya n śrawaṇamasa,
asĕpa humurang awyang rurwan ronya kapawanan,
analukati tĕlā wwad ning sarwatrĕṇa ring ayun,
pĕjah amĕkasi kingking lung ning jangga kapanasan*

tĕwĕk i ragas i kaywanya n karwâraras alangö,
tĕngah i tal ika mambĕt mambĕt kānginan angĕlih,
manis i lahang ikânghing panrang nrang wulat amanis,
tiniru tiru ning ahyas ronyârjâpatah akiris*

sĕḍĕng ing asujimāsâtyantêng kaṣṭa gatarasa,
karikil ika kumĕṇḍĕng tūt mārgâmacĕki suku,
saha panas i hĕnunyâdoh wwe nora pinalaku,
tuhun amuhara ramyā sakweh ning wwang ika jĕnĕk*

jalada kadi pĕtĕng yan tĕmbe ning kapat alangö,
jawuh amĕkasakĕn rĕm ring kaywan hañar asĕmi,
wahu mari panangis ning kālangkyang sukha sumayab,
asiga kadi tinambang wahw înantukan agirang*

trĕṇa taru paḍa mĕltik wījanya n masa kalima,
wawang aluru kapingrĕs tūt mārgângĕlih alume,
linaran i kĕñar ing wai yan lunghā ng rĕmĕng anisih,
kadi pamanas i kung ning kanyā dūra n atĕlĕba*

hañar abañu tĕgalnya n kānĕm tapwan acarĕcĕh,
kadi sinipatan aprih mārganyâracĕk abĕnĕr,
turah i wĕrĕh ikang warṣâsat kāri kasarakat,
asĕmu pupur areh tūt pinggir ning halis inamĕr*

brata nika ri sĕḍĕng ning māghâdyus rahina wĕngi,
jawuh angapitu tan pāntyâdrĕs mangkin akĕcĕhan,
angura ngurangi teja hyang candrârka kaginĕman,
sukha salabuh ikang lunglūngan māri kapingĕlih*

lĕbug i palĕmahanyâjro ring phālguna puraci,
patuna tunahan ing lĕmbw âsangsing tahi papungĕn,
dwijawara sira baryan rĕngrĕng mogha humaliwat,
sumĕpĕr anasi pöhan marmanya n śuci wĕkasan*

masa kasanga tĕka trang ndan mātrânĕlani jawuh,
ya karaṇa ni latĕknyâtinggar wahw asat anisih,
sapapikatana göngĕn tĕmbe ning manuk agalak,
tuhun asĕpi hĕnūnya lwīr agring paḍa cacingĕn*

kusuma sahana māywan yan waiśākha paḍa wijah,
sĕkar ing asana kantun kady ahyun kalarakĕna,
pangirim irim ikang warṣâher weh ayu ḍumawuh,
kadi jaruman anginte rāgânīs amawa tangis*

muwah asĕkar alasnya jyeṣṭhâmingrwani sahapit,
tuhun angurangi rurwan de ning warṣa wahu mulih,
tura turah i gĕrĕhnyâgupyan meh amĕkasana,
tuna tuna kadi pamwit ning harṣâmĕkasi tangis*

analahasa langönyêng āṣādhânglarani kawi,
paḍa gumigil anginkin tinghalnyânilingi tawang,
kamaḍiḍingĕn angepw î roganyânggĕgĕs angĕsah,
kadi kahapit angunngun munggw ing śūnya kakilatan*

nahan ucapan ira mpungkw angde harṣa ri sang Aja,
wĕngi mara sakamantyan prāptâneka taḍah ira,
dwijawara sira mālih munggw ing bwat halu tĕpi lor,
para wiku juga kāry âgoṣṭhi mwang nrĕpatanaya*

paḍahi marĕk agupyan śabdanyâmanis inamĕr,
kadi pangucap ucap ning munggw i jro jinĕm akule,
apituwi sinamenîng gīta śrī nrĕpatanaya,
rasa nika winiwekâneka ng pālapan amanis*

tucapa bala nirâkweh bhāwanya n panginum inum,
angigĕl angidung asrang twaknyâkweh kadi humilī,
paḍahi nika gumĕntĕr sinrang ning tabĕ tabĕhan,
kadi baribina sang hyang ring swargâtukupa kapö*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

lunghā ng māsa pilih tĕngah wĕngi tiḍĕm sahana ning anginum paḍâturū,
tistis nora mumik tuhun sang Aja tan mrĕm amangu mangu tan kĕnêng turū,
anghing ramya rinĕngwakĕn panalimur nalimur ira ri kingking ing hati,
gĕṇḍing walyan arūm swaranya karĕngö sawĕngi kinidungan kidung buwun*

lor wetan pamalantĕnan kaparĕk ing lwah adalĕm asamīpa pangdyunan,
wwangnyâwungw amasang damar wruh i masanya n amalu malu meh tibā ngĕnĕm,
tan paśrī swara ning palu dyun asarag tĕwas amaribini ng wwang angrĕngö,
endah mwang palu wastra ramya kadi de ning amalu daluwang rinĕngwakĕn*

angdyun karwa rabinya tan padiwasâwiḍingan awurahan silih cacad,
nitya ng śabda paḍênggal asrak amalĕs hinalan ulih ikâgawe ghaṭa,
strīnyâmet parihāra tan wĕdi kadūṣana n ahala gawe nikā paṭa,
kahyun hyun kadi śaiwa sogata mapangghaṭapaṭa juga hetu ning humung*

sakweh ning baṇijêng tĕpas paḍa sumambutakĕn i sagawe nikâlawas,
norâpĕk paḍa lobha lābha kaharĕpnya n akuṭa kaṭikan paḍâdamar,
sangkĕp dwalnya huwus ratĕng paḍa sumanggraha wijila niki n marêng pĕkĕn,
asyang syang karĕngö humung sanga sanganya sĕmu ning aharĕp katumbasa*

eñjing wāhu huwus ḍawuh pitu muni ng paḍahi bangun akon adandana,
sakweh ning prajurit paḍâmungu ri panghawin ika kamĕnanya mangkata,
ardhêñjing pwa hiḍĕpnya tĕkwan apuyĕng ya ta karaṇa nikâturū muwah,
nghing mangkat sang Ajâkĕmul kĕmul alañcingan angarahakĕn sakêng ratha*

sang mambang Kawidoṣa tan wĕnang adoh ri sira marĕk amangku pawwahan,
prajñā tan kasilib ri tingkah ing asewaka manginakanêng tuhan tuhan,
wruh ring yogya kahĕnwa de nira tinūt sapawarah ika ramya tūt gĕgĕr,
yekā rakwa hĕnūnya ngūni n angalih saha jaruman ikâmĕgat gunung*

śūnyâporang ikang gĕgĕr hana guhā rĕbah adalĕm arĕs twas ing mulat,
tan pātmā ng angungang hanan kadi hanângduhungakĕna tĕkā sakêng wuri,
tistis nora marânglĕngĕng ri pataninya paḍa kadi sinanggan ing kawi,
nghing rangrö gumĕrĕh tinūb ning angin adrĕs aniru gĕrĕh ing labuh kapat*

ngkānê lĕmbah ikâlangö pamaḍĕkan wwang ika wija wijah paḍângayar,
lumrâkweh aputih wuyahnya kasawur sumarasah anamar wway ing jawuh,
awrā tampĕr ikâgĕlar kasarakat sarakat asĕmu sāri ning puḍak,
harṣâmbĕk sang Aja n tĕkâwuya wuyah mata tuwin aharip kadînusap*

tambak tambak akaṇḍa lor kidul i pomahan ika kadi piṇḍa ning sawah,
wwangnyârampak amet wĕlut kadi pucang pucangan ing angurit katinghalan,
pakṣinyâgĕng agĕng humung kadi kĕbo pangulah awurahan silih buru,
yan kawrĕg paḍa mör gumĕntĕr anamar gĕrĕh ing adurugan paḍâwĕrö*

abhrā lwir sĕkar ing langit braja katon pamĕwĕh i supit ing sahing sahing,
angjrah tan kahanan lĕwas pasung ikâsira sira kadi kĕmbang ing karang,
lwir lung ning katirah mirah ni sungut ing hurang angaring aring marêng lumut,
tūt mārgâharĕmis pĕjah kadi mĕnur saka salawĕ lawö sumamburat*

<Basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓

sāmpun lĕpas ratha narendrasutâpan adrĕs,
sang brāhmaṇê wuri lawan rĕṣi śaiwa boddha,
agyā paḍânututi tan hana kāry araryan,
munggw ing gajâśwa ratha masrang alumba lumba*

lwah Narmadā katĕmu de naranāthaputra,
sang brāhmaṇâsabha sabhā ri ya sāri sāri,
atyanta nirmala pangawruhanê śucinya,
marmanya n uttama wijilnya sakêng śaśāngka*

söh puṣpa laywan ing atīrtha hanê hĕnīnya,
kuntul paḍângadĕg adĕg ri pacar pacarnya,
līlā ḍarā ri kalakānya wijah paḍâdyus,
akweh mayūra mangigĕl ri pasir pasirnya*

ngkāna n pararyan arahup naranāthaputra,
munggw ing aśoka sira tan mari śokacitta,
nyū danta medi ri manah nira kengin engin,
kānggĕk sirânĕmu puḍak manguḍoḍa ring wwai*

nya ng cakrawāka paḍa ramya mahimya himyan,
ngkānê saroruha wĕkasnya lawan priyanya,
manda swaranya karĕngö nira tan sphuṭârūm,
winrĕg nirâpa ta kalīnga ni de nirâmrĕg*

hangśâputih ri tĕngah adyus angumbang umbang,
kombak tinūb ing angin adrĕs anginggĕk inggĕk,
mogâraras raras arūm karĕngö swaranya,
kady âwarah yan alangö ri hananya ring wwai*

wadwā nirâdulur i pinggir aḍanta ḍanta,
akweh lĕpas paḍa kahañjur adoh lakunya,
mangsul muwah saha padāti tinuṇḍa pājar,
āpan kinonakĕn angantya makuwwa  kuwwa*

śīghrâgawe grĕhalatā mrik arūm sĕkarnya,
norâkawö paḍa wicakṣaṇa ring kalangwan,
andul wungū mwang asanângjrah i pinggir ing lwah,
ramyâlangö pinarĕkanya hanan pamanggung*

ndah ring samantaji hanâdbhuta mūrti ning hyang,
mātanggarūpa pinakārgaḍa ring wanādri,
singhângḍapur wĕdi manambah arĕs tumon ya,
Airāwaṇânurun ujar ning anarka narka*

ri lwah sabhānya sĕḍĕng adyus ahilya hilyan,
nora ng bhayêriya putus wuhayâlungânglwang,
anglanghuy adrĕs anamar gajamīna mĕtta,
himpĕr karang liman i kāla nikângalimpung*

ambö ni meda ni gajah naranāthaputra,
sākṣāt inambung ika hetu nika bhramanta,
abyūran ing lwah alĕtuh kakĕbur bañunya,
wit ning saroja kadahut kalawan sĕkarnya*

mĕntas pwa yângadĕg angunggul i tīra ning lwah,
ganggĕng lawan sarasijânghibĕki ry awaknya,
mĕttâwĕrö nĕhĕr asumping aghaṇṭa kambang,
abhrā katinghalan ikā kadi nāgapuṣpa*

meww îwu sangkhya ni gajah naranāthaputra,
ndātan pamarpati ri göngnya lawan guṇanya,
awrĕg sakê tangan alah ḍyam api n rinukrak,
āpan swabhāwa ning alit juga ta n tinanggĕl*

strī strī paḍânghili lawan raray anwam anwam,
adrĕs lakunya karikil kawĕdinya ngūni,
mangke n tĕkêng bhaya sukĕt rwi yayān inambah,
wet ning takut pati susup susupîng alas göng*

akweh marêng tahĕn anungtung amet upāya,
watw înulurnya sagĕnuk sawaluh salumpang,
tĕṇḍas nikang liman awās tinujunya tan len,
tog tor ndatan dwa katibān dan ikang śilā syuh*

krodha ng liman mata nikângdrĕng anon wwang akweh,
ring kāywan anghabalang ing kayu kayw aganti,
yeka n tumandang angayuh pang agöng katungkul,
syāk pok rĕbah ri walakangnya bangun rinĕnggan*

wadwā nrĕpātmaja masĕnghit asinghanāda,
sārâkusāra śaraṇāśraya wāni ring prang,
krūrâkihal kihal agöng karawalya timbul,
śūrabratâsira siran paḍa tan dadi jrih*

yekânglawan paḍa marĕk pinupul sĕmutnya,
kwehnyâpramāṇa satasik ya ta panghaḍanya,
ambĕk nikang gaja mamatyana nora wāni,
göngnyâprameya sagunung ya ta panggajahnya*

māsö hanêng ratha narendrasutângagĕm hrū,
langkap hanê kiwa huwus pinasang talinya,
sāmpun minantran inayat saha hastiśikṣā,
sar cĕb tibângĕnani kumbha nikang gajendra*

sāmpun kĕnâmrih angusī pulihan tumandang,
ndan sarwasandhi ni śarīra nikâgrah angrĕs,
yeka n pangohan angadĕg mati tan pasāra,
gor bhoh tibā kadi śilādri rĕbah kaliṇḍwan*

wangkenya sakṣaṇa hananya kadîng pangipyan,
teja prakīrṇa dumilah tĕka tan pasangkan,
widyādharâhalĕp adĕṇḍa hanê tĕngahnya,
utpatti ning dwirada māti mahāprabhāwa*

kalpadruma mrik inalapnya pamurṣitanya,
lwir puṣpawarṣa tumibê naranāthaputra,
āścarya buddhi nira sādara de nirângling,
hyang hyang paran kari kita syapa tā ngaranta*

<Wangśastha> 
⏑– ⏑| – – ⏑| ⏑– ⏑| – ⏑⏓

kĕnoh patakwanta ri tingkah i nghulun,
nghulun kasangkhya n mangaran Priyambada,
swaputra sang Citraratha prakāśita,
sirâdigandharwapatî kadewatan*

nghulun sakêng swarga wiśāta lālana,
anungga nunggal mahas ing wanāntara,
tĕkêng pasir tan hana tan kalanglangan,
langö ning ambĕk saparan tinūtakĕn*

<Basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓

ngke Narmadā nghulun acangkrama sāri sāri,
kañcit kapanggih angadĕg bhagawān Patangga,
pakṣâdyusâpatĕlĕsan tumuluy marêng lwah,
mogha nghulun tumurun angruhurî sirâdyus*

göng krodha wākcala sira n panibāni śāpa,
oyuh gajah tĕmahanamwa maran mari hyang,
ngke tônggwanamwa tan adoh ya sakêriking lwah,
nāhan wĕkas ni pangucap nira karṇaśūla*

tan mithya ri nghulun ikang gajamĕttarūpa,
byaktân asaṇḍuta ng ujar yan anĕnggah alwā,
sangkêng amanggih i wuyung bhagawān Patangga,
tapwan śināpa tumuluy matĕmah gajendra*

an mangkana bwat i wuyung bhagawān Patangga,
kāruṇya buddhi nira ring wĕkasan sirâsih,
āpan nghulun marĕk anĕmbah apinta kāsih,
manghyang ry anugraha nirê rikang antaśāpa*

mojar sirâsĕmu manis tĕkap ing tuminghal,
om haywa sangśaya ri siddha ning antaśāpa,
tan lupta yan tĕka hĕlĕm sang Ajâhawan ngke,
tungtung ni sañjata nikā hawananta mantuk*

sāmpun sirâmĕkasakĕn wacanântaśāpa,
lunghā sira nghulun anganti humer tĕkanta,
sowenta tan tĕka ya kāraṇa ning bhramanta,
mĕttâwĕrö pira pirang tahunĕn byamoha*

mangke n ḍatĕng kita sahâśwa sahasra sangkhya,
ngke Narmadâwija wijah sawatĕk watĕkta,
mātĕngga paprang angiring paḍa sāra śūra,
mawrĕg rĕbah binuru ni nghulun ing paḍöman*

anghing kitâmanah anungsung ing astra tīkṣṇa,
syuh kumbha ni nghulun ikā tinut ing paratra,
ndātan paniṣphala wawang maluyâdadi hyang,
sākṣāt kitâmrĕta wijil nikang antaśāpa*

atyanta göng ni hutang i nghulun apramāṇa,
sangmohana ng pamalĕsê kita diwyaśastra,
gandharwaśastra pinajöng hyang asañjatêka,
jñānanta manglĕpasakĕn saha mantra siddhi*

atyanta yogya yan ajinta ya kawruhanta,
kārādhananya saha mantra sahêndikanya,
pöngpöng nghulun wruh i wĕkas ni rusit rusitnya,
śaktinya kawruhan anambĕhanê guṇanta*

ndātan pamatyani guṇanya yadin guṇanta,
śatrw âdhamâpituwi tan mati denya mūrcha,
moghâturū sahana ning ripu tan wri rātnya,
nistanya mangkana yayā kita yan jayêng prang*

he sang Priyambada kita n pangutus pangajya,
moghâwirang hulun apan gumawe laranta,
ngūnî sĕḍĕngta matĕmah gajamattarūpa,
tan len nghulun kangaranan karaṇanta māti*

hā hāh hade sang Aja denta mananggah erang,
an sāhasâmĕjahi ri nghulunĕn gajendra,
āpan prasiddha kita manghwatakĕn kajanman,
atyanta göng i hutang i nghulunĕn maluy hyang*

yadyan sabhūr bhuwah ikang guṇa kawruhanta,
tātan sadoṣa yan atambĕha wīrya saswah,
ndā mangkanā kita n angajya wimohanāstra,
tanggap nihan hila hila ng tumulak paweweh*

an sang Priyambada kĕdö mangutus mangajya,
mary âwirang sang Aja sāmpun atingkah unggwan,
lor sang Priyambada kidul sang Ajâtalangkup,
sangmohanênaji nirênggal apan widagdha*

sandhinya kāku saha śakti ni dewatanya,
sangyoga ning śarawara mwang ikā tujunya,
sāmpun tama stuti nikā saha kūṭamantra,
sanghāramantra paḍa kawruh ira prabheda*

wruh sang Priyambada ri harṣa narendraputra,
an pembuh astra śara sūkṣma mahāprabhāwa,
tingkah ning aprang inucap nira mogha jambat,
amwit sirâsĕmu manis baśa de ning ojar*

he mitra mantuka kakanta lumarya mangke,
siddhā ng prayojana kita n ḍatĕngêng Widarbha,
nāhan wuwus nira nĕhĕr mangagĕm sĕrĕh wwah,
lunghâhawan gagana mĕltuk apan sira hyang*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sāmpun prāpta sirêng surālaya Wicitraratha paḍa sukha n tumon sira,
ndan sang kāri kamānuṣan hĕla hĕlângucap ucap i sĕḍĕng nirâpupul,
nistanya n tama de nirângaji tathāpi salahasa ri sang Priyambada,
yan tĕnghā kadi tan tumungkula sawet ni karakĕtan irângdĕlö tawang*

sandhyākāla pasang damar nrĕpatiputra manaḍah i huwus nirâjapa,
eñjing pūrwaka sang Priyambada ginoṣṭhi nira mahuwusan tĕngah wĕngi,
wahw amrĕm tumuluy tinanghi sira mangkat asalĕsĕk i tīra ning nadī,
gĕntĕr ni grit ikang rathâmĕkarakĕn kucup ing asana ramya tūt hĕnū*

eñjing kāla nira n tĕkêng pasir alasnya pĕtĕng asĕmu śeṣa ning wĕngi,
lwir harṣā gaganâsĕgĕh pawulatanya gĕrĕh ika kadi priyambada,
moghâśrī kumĕḍap kilatnya nĕhĕr angluru luru kadi medi mangdu lor,
kady ânĕmbahakĕn sĕkar ning asanânisi huyang i riris nikângdadak*

mambö sāgara ramya ning langit awarṇa tali hurut urutnya tan pĕgat,
kālangkyangnya bangun jukung ning amayang lĕyĕp i lari nikâmaḍĕm ḍarat,
kuntul mör kadi tuṇḍan ing banawa kāri tan ilu kajahat lanâlayar,
sang hyang candra bangun bahitra ḍatĕng ing kulĕm amawa śaśā marê Jawa*

megha lwir karang ing langit kadi wĕrĕh limut ika ri sare nikâputih,
wahw âmīt i kuwung kuwungnya sawaneh karĕrĕban akucĕm pĕgat pĕgat,
gĕntĕrnyâwurahan humung kadi katunwan i larap i kilat nikā murub,
runtuh pinggir ikâtĕmah jawuh anūtakĕn angin alangö tibânisih*

ramya lwir siluman karang ri mukha ning muhara paḍa paḍânghapit bañu,
alwā tingkah i mekhalanya ri tĕngah pangadĕg adĕgan ing marânglĕngĕng,
karwânunggul apāntaran sapanguhuh kadi gupura siwak sakêng adoh,
lwir hambal sphaṭikâng alun turunan ing kawi pĕjah atuhânghañut langö*

pringgâhrit tĕpi ning samudra kadi panghinĕpan i lĕngĕng ing labuh kapat,
lwir prāsāda pukah karang ni paranganya hana kadi silunglung ing kawi,
airtambangnya bangun wwit ing truh asĕwö kilat awilĕt alūng awangkawa,
lumrâwarṇa rĕngit kukusnya sinawat sawat inidĕran ing guruṇḍaya*

minggut piṇḍa nikang karang liman anungkuli parangan i pinggir ing tasik,
lwir molah tulale nikâmijilakĕn bañu kadi panganak ning ertali,
kahyun hyun kumucur parĕng rwa tumĕḍun lĕngĕng angĕnani tinghas ing karang,
rĕmpū syuh amĕnir mĕnir kadi tinapyan ing angin aputih sumamburat*

paṇḍan māti lĕngĕng sumuṇḍay akarang hulu karang i sare nikang pasir,
sakweh ning bhramarânangis paḍa sumungkĕm angarĕki sĕkar huwus lĕwas,
dinyūs ing truh i sanghub ing jaladhi sangsaya lĕngĕng arurub rurub limut,
hemanyânwam arūm puḍak nika tumūt pĕjah i turung ikâtulis ṭikā*

<Śārdūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

nyū dantâsĕpi tungga tunggal angadĕg munggw î rĕngat ning trĕbis,
lĕnglĕngnya n hana ring pasir silih awe lāwan ryak ing sāgara,
tan wruh yan tinulis parab sahana ning wwahnyâkĕmul nīrada,
de ning langw anaput katungkul i langö ning nūsa mukṣa n rĕrĕb*

<Śikhariṇī> 
⏑– – | – – – | ⏑⏑⏑| ⏑⏑– | – ⏑⏑|⏑⏓

mahantĕn sāk riñcung lĕngĕng i tĕpi ning sāgara lĕyĕp,
palambangnyâkweh nora wĕnanga wacan śīrṇa lamukĕn,
tulisnyânunggal wikw acĕpuh atalangkup katuruhan,
tumungkul bhāwanyâḍĕku ḍĕkuh apiṇḍânasi hatĕp*

ikang prāsāda syuh karahan apa tekâmarikala,
tibê pinggir ning sāgara kasih arĕp hyang Gaṇapati,
katampwan de ning ryak mata nira kumĕmbĕng kadi lumuh,
mulat kady ahyun wungwakĕna sira yan kāla hasila*

karang sawwang munggw ing jaladhi mapa mūlanya ta kunang,
wilĕt ning megha ry âwak ika sagibah tan pinahuwus,
winaswās kady ânabranga sĕmu nikânglanghwiy anĕngah,
bangun bhrāntâmanggih pasir aharĕp anglimbanga langö*

<Girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓

banawa kajahat ing lod bingkas de ning alun agöng,
tihang ika gumalanggang munggw ing tuṇḍan ika marĕk,
kadi ta pamĕkulanya n māsih tan wĕnang apasah,
sapati sahuripa ngwang līnganya n wruh angucapa*

wukir anak anĕlat ring wwai ning sāgara ri tĕngah,
kadi sakadanga lāwan wwang mūrchā kawi pasisi,
sĕmu sĕmu nika sānak lāwan ryak jĕnĕk aharas,
pili pilih abapendung truh truh mārga nika lĕngĕng*

layar ing amayang akweh ngkānê sornya humaliwat,
karahan aburu marmanya n kedĕr nĕhĕr awĕlah,
dhwatala rayung ikânrang lumrā söh panganan ika,
bañak angidĕri nūsā kārangnya n midĕr alangö*

patani kadi jamur syung rūpanyâmanis atulis,
kalimutan i siluk ning grong grong ing parangan arĕs,
kakawin ika palambang ring lambang cinacahakĕn,
cĕcĕk ika hana tan sah muny asring bangun amaca*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

māry âmet lĕngĕng ing pasir nrĕpatiputra lumaris ahawan gunung gunung,
ambö ning pakis ĕṇḍah ing walahar anglĕwihi wangi ni gandha ning pupur,
moghârūm sirarā nikang kayu ragas kadi hulĕs apulang lawan burat,
sakweh ning kahalintangan rumimang ambĕk ira winulatan paḍâlangö*

paṇḍan suṇḍay asong latāngkura paranti para kawi mahas lanâpikat,
pang ning campaka śuddhi guṇḍik angilo ri harĕp ika mangungkul ungkuli,
lunglūnganya tikĕl tikĕl katitihan papikatan agĕnĕt hibĕk hĕlar,
tan śobha ng kitiran jarah pili pilih luput alara kasambĕt ing habĕt*

wwantĕn ramya kadewagurwan angungang jaladhi kadi kalangwan ing tulis,
sang munggw îriya tan wĕnang lumaganîndriya nira kawĕnang binañcana,
panglinggāna sawang sawang ni hayu nîdĕman ira sĕmu ning warāpsarī,
kady ânganti ri sāmpunanya n apatūtan aniliba marêng surālaya*

ngkānêng bwat halu sāk durenya kahanan nrĕpatanaya tuminghal ing tulis,
heman warṇa nikâsamun katuruhan lutur asamun inambah ing cĕcĕk,
nghing dewī kawĕkas lawan kili paḍângadĕg adĕg abĕbĕd bĕbĕd hati,
kady âminta tumūta rūpa nika buddhi sang Aja hiḍĕpan kamānuṣan*

ngkānê rĕmbangan ing jurang mpu tapa ramya mamuluku katungku tungkulan,
wungkal kedĕran angjĕlag sadĕdĕg ing sapi kaparĕk i pinggir ing galĕng,
lĕmbunyân ahĕle hĕli n palayanan pawulatan ika de nikang watu,
asrak wangsulan ing kiyâtrĕt alangö lĕngĕng araras anirwa nirwakĕn*

nyāsa lwir minahā gunung pinakapājaran angadĕg i madhya ning jurang,
lwīr apwī kumukus mirah ni kayu teja nika kasaputan himâputih,
wwai sangkêng parangan ya kadrĕsan angin kadi siniramakĕn sumamburat,
sang wrĕddharṣi katon ing agra sawang arca lamukĕn alangö kasanghuban*

singgih kottaman ing wanāśrama sabhā sang ataki taki niṣparigraha,
kaywanyâwruh acandanâprih atĕngö jawa huwi kusumângjrah ing talun,
kālangkyangnya lĕyĕp wiśāta bangun ahyun atapa ring angin huwus lĕpas,
sang hyang lek sumĕnö prakāśa śuci śukla pinakasuluh ing hanêng wukir*

tan sah ring daluwang kukap nika subaddha sĕkar ikang ulur paḍâjaṭā,
wrenyângalwang ikang warāha wana tan parabi sukha manambi ring tahĕn,
mwang sarpâtapa tāpan abrata lanângaluṣa puyuh ikâkipū kipū,
nirdhūma ng balĕman lumöng barĕbĕk ing kayu pinangan ika n hanêng alas*

<Kilayu anĕḍĕng> 
– – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓

buddhi nrĕpatisuta jĕnĕk ya kāraṇa nirângrĕwĕng alas akulĕm,
sakweh nira sang ajar ajar marĕk saha kilang hinaturakĕn ira,
ramyângucap i sakaharĕp nirêng phala nikang tapa ginawayakĕn,
eñjing sira tumurun atūt alas wahu tinor pinakapatalĕsan*

deśâsĕpi hawan ira kālasan sipi kaniṣṭha nika gatarasa,
angluh wwang ika pinanasan ḍinaṇḍa sinipat layat apalarasan,
akweh pahutangan i sawah gaganya paḍa tan hana manginak inak,
lumbungnya kasih arĕp aninya ya n milu katungkĕb alawas angaring*

akweh wray anusup anukĕt nukĕt bangun amet kayu parĕng adulur,
ḍangḍangnya lumĕkas angatĕr sĕsĕh kangĕlihan sawang angipil ipil,
pakṣinya palatuk amadung madung kahiḍĕpanya n amahayu kuwung,
wwah ning kamalagi tumating katon kadi caluk ning anutu nutuhi*

kācāryan alawas inatīta śīrṇa pamicāran ika katuruhan,
riñcung saka nika sasisih silih jaga murantak angĕmuki parab,
norâkṣara kakawin i panglarinya paḍa tan hana katĕmu lĕbur,
nghing candana kasirat agātra mātra ri tawingnya kari kadi panu*

jöng ning giri gahana kadewagurwan ahalĕp lura lurah arĕnĕb,
strī strī dwijakula śuci śuddha sang pinakamanggala ning anaruka,
tūs ning wulakan angali mekalanya śatapattra nika mĕkar arūm,
sakweh ning amangan i lumutnya rakwa cinacad puru puru katalu*

<Śikhariṇī> 
⏑– – | – – – | ⏑⏑⏑| ⏑⏑– | – ⏑⏑|⏑⏓

byatītan meh prāptêng nagara sang Ajângel bala nira,
araryan ngkānê jro kuṭi katĕmu sakweh para wiku,
tinamwī tamwī ring sĕḍĕngan amanis de nira mulat,
apan prāya ng wastw alpa manginaki yan ring sĕḍĕng angel*

wiwakṣan sakweh sang para ratu hinundang paḍa tĕka,
paḍâkuṇḍang gĕṇḍing gumĕrĕh asĕlur tan papĕgatan,
tuwin panghrik ning tunggangan asahuran lāgi karĕngö,
ikang sattwâlöng śabda nika bangun asyang syang anguhuh*

kaḍatwan sang Bhojâtiśaya mara göngnyâparamita,
yayâhöt mangke kārya nira ri ḍatĕng sang para ratu,
pĕnuh tamwī tamwî sahana para taṇḍâlana ngiwö,
tĕkêng mārgâgöng nora pinakapahidwan paḍa hibĕk*

ikang rājya lwir sāgara kahibĕkan wwang kadi bañu,
karang mātanggâkāra ni liman ikâneka majajar,
bangun ryak polah ning dhwaja kagurilap kadrĕsan angin,
curik wahwas patrĕm lumarap asĕmu prang prang agalak*

sanistanya n tan waspada wiṣaya ning śabda karĕngö,
tĕkap ning gĕṇḍing mwang grĕbĕg i laku ning wwang mapapagan,
yayâtah wrĕtta śrī Raghusuta karĕngw an sira tĕka,
wulat herĕn tang wwang sanagara paḍâlah rĕngĕ rĕngön*

lumampah sang Bhojâmapag i sang Ajâpan sira tĕka,
kasungsung ring mārgângucap ucap alungguh paḍa sukha,
parĕng mangkat ramyâdulur iniring ing wwang sanagara,
ikang rājya lwir bĕntara mukha nikân ardha marupĕk*

umah ning taṇḍâgöng pinakapasĕnāhê nrĕpasuta,
kulĕm sang hyang sandhyā diwasa ning amūjâjapa japa,
tĕka ng pamyāpārê sira wijil ikang sāgara wukir,
ndatan warṇan tingkah ni panaḍah irâkweh cinarita*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

tingkah śrîndumatī n kaping tiga nira n piniḍuḍuk i dalĕm kathākĕna,
akweh pañcabale ri wingkingan ikang pamiḍuḍukan i sor huwus hibĕk,
de ning strī paḍa hinyasan cumurigênunus awak ika warṇa sañjata,
byaktâkūnga kalĕnggakêng panulisan puḍak ikang anulad raras nika*

twas ning megha dinadyakĕn wangunan uttama pinahuwus ing labuh kapat,
tumpang pitw aruhur sinaptabhuwanâparimita kalangönya ring tawang,
truh truh mwang larap ing kilat hatĕp ikā karaṇa nika lanâkuwung kuwung,
gĕntĕrnyângdadi kumbang edran anangis hana lĕngĕng angurambat ing tĕtö*

ryak ning tīrtha sinrĕṣṭi wastra tinulis pinakatiba tibān linangwakĕn,
tustus ning maṇi sūryakānta dumilah rahina wĕngi dinadyakĕn damar,
kĕmbang ning cirapattra kalpatarupuṣpa sadĕdĕg angadĕg tigang siki,
māyā ning wulan ing samudra madhu śuddha saphala ginawe langit langit*

byaktâbyakta nikang tulis wuwuh i kādbhuta nika tulis ing huwus tama,
yan kĕmbang kadi mambwa rūmnya kadi molaha winilĕt i lunggah ing gaḍung,
mwang yan wwang wwangan arja kady angucapâsĕmu sĕmu guyu de nikā mulat,
wimba hyang Smara śuddhi de ning anulis lwir amanaha manah nrĕpātmajā*

ngkā tônggwan nṛpatiputrikā piniḍuḍuk tuhu tuhu sira janma dewatī,
tan sāmānya mahāprabhāwa tĕka ring kaka kaka kadi dewakanyakā,
aśrī pahyas ira bwat Indrawanitâmuwuhi halĕp ira n hanêng sabhā,
ḍang sangghâguñĕpan bhaṭāra karikângrakĕt ujar ira yan tumon sira*

sakweh kweh nira sang kadang haji huwus kili marĕk atatā paḍâtuha,
mambö parwata pājaran halĕp i de nira humalĕpakĕn suputrikā,
endah mwang sira sang rare hañar atangkil ahayu hayu wahw amekhala,
mambö maṇḍala ring sabhā panguparĕngga ni halĕp ira ring nrĕpātmajā*

strī strī wāhu cumampakâsĕmu hijo pamulu nika pinantĕs ing sabhā,
sampirnyêng jaja tan paniṣphala hananya muwuhi halĕp ing wulang tatur,
tunggal denya mawâmbĕk abwat atuhan ri parĕk ika ri jöng nrĕpātmajā,
lwir dewī humatur sakêng surapadânrahakĕna halĕp ing surālaya*

<Kilayu anĕḍĕng> 
– – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓

prah prah nrĕpawaraduhitā ri guṇḍik ira len i kaka kaka nira,
yan wruh wruh agamĕl angidung lawan wruh angawat ya linĕngĕnan ira,
embuh pwa guṇa nika sininghĕlan kinalungan ya kinalĕwihakĕn,
sāmpun pwa ya kawi paḍa kāku sing guṇa samangkana ya kinarahan*

sakwehnya paḍa marĕk anaṇḍang anwam araras rara rahayu wagĕd,
sabhyâmanis angucap ikāng asinghĕl akalung wahu kawi kakawin,
ndan rwang puluh ikang akarah jitākṣara wicakṣaṇa naṭakagiṇa,
nghing dyah Jayaluh ikang inuttamâsisik ĕmās maṇi nĕhĕr amawa*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

prāpta ng rātri yayan katon hayu ni warṇa nira ri wijil ing niśākara,
hyang hyang ning madhumāsa rūpa nira yan kasanga kasapuluh tininghalan,
mangke n māsa kapat hyang ing masa kapat kahiḍĕpan ira de nikang mulat,
cañco strī linga ning tumon sira mĕne n huwus atĕmu lawan nrĕpātmaja*

lumrâmintang ahöm ri bāhu lumarap jĕnu nira kanakânghulap hulap,
embuh söng ni tutup gĕlung nira murub maṇik ika kadi motar otaran,
de ning kostubha nīla kādbhuta sĕkar taji nira sumĕnö kapañjutan,
ūrṇā śuddha huwus hanêng rahi nirâsĕmu pangawaka tĕngran ing hurip*

ndin nggānya ng wwang anĕmwa rūpa kadi rūpa nira n ahayu rājaputrikā,
wwang ring rājya yayan kapūhan angalĕm ri sira kadi hañar hañar mulat,
aśrī warṇa nira n tuhan saphala yogya n adĕgakĕna ratwa ning tulis,
tan samwas lawang ing kaḍatwan inucap milu milu kawĕngān tininghalan*

pangkun mesya ṭikā kayogyan i wĕtis nira damarana teja ning wulan,
pantĕs yan makasumpingĕn kikirĕn ing kuku kuku nira kosapêng laṭi,
rekhan ring kakawin wilāpa kahalĕp ni susu nira parantya ning parab,
tan sāhêng ratu śakti kenaka ni soca nira yan ikĕtĕn sĕkar taji*

ekĕl roma nirâraras kadi katona rumaraba sakêng gĕlung lukar,
akweh mahyun anguḍwa de nira yan ahyas anisigi wajânghĕmū guyu,
yogyâsangkan angin dumadyakĕna polah i tikĕl i halis nira n cala,
byaktâgatgat atanghya tanghya manah ing mulat i mukha nira n pasang damar*

ndin putry âhayu  hayw amangpanga hayunya ri hayu nira n ahyas angḍiri,
sakweh ning wwang ahadyan akryan asawang hinayu marĕk i jöng nirâlawas,
pahyas ning para pora manghiribi pahyas ira hinayu cihna ning manūt,
ekacchattra raras raras nira pangöban ing ahayu sujanmakanyakā*

sakweh sang ratu tan wĕnang sahasa kewala humĕnĕng angantyakĕn parih,
anglampū sumĕsĕl śarīra nira tan wĕnang anĕkani senakê hati,
mogânanggĕl arĕs rumĕngwakĕn i kādbhuta ni hayu narendraputrikā,
mawwat rāga wilāpa cihna ning akūng alah alĕh akirim kirim ṭikā*

akweh pahyas irârĕbut kahulunan kahiḍĕpan ira de nikang marĕk,
rorw ang campaka ramya māyun ayunan ri jaja nira n amangya mangyani,
lāwan pādapa tan wĕnang sah i sirâmĕpĕti gaway ika n sĕh ing gĕlung,
tañjung munggw i kapö nira n mrik inangit marĕk araras anulya nulyani*

prāptôlih kalangön ikāng asana ramya pinakakalasā nirâturū,
mwang roṇḍonya tinap rinūpaka tilam sinalinan i sĕḍĕng nikâluñut,
manggā sĕmpalĕn angkĕn eñjing alapĕn humatura śayanā nira n rimang,
swarga n māti kakingkingan huwus akīrty amihutangi langö ri jöng nira*

molih warṣa sipat nirârahat i solah ika tĕka hirĕng hanê mata,
kālanya n kahĕmū sĕpah nira bangun pinakaliḍah ira n hanê tutuk,
kāsih kāsih irâlawas karika puṇḍutan ira kasĕlap hanê hati,
nghing kĕṇḍit nira mās tumūt i parahasyan ira wahu marĕk sinanmata*

tambe rakwa sira n swayambarakĕnâmiliha sakaharĕp nira prabhu,
ndān ambĕk nira kewalâwirang i līnga ning umulat anĕnggahâhangan,
āpan tan hana ngūni kewala sirâmungari pinakakabwatan hañar,
yekā hetu nirâwiweka kalawan kaka kaka wihikan ring inggita*

ndātan karkaśa de nirângucap ucap ri pasĕlur ing ujar sirângucap,
ndi ng parwa ndi kitângrĕngö n hana kadi nghulun amiliha jalwa ring sabhā,
yadyastun hana mangkanā niyata ta pwa wirang ika kadîrang i nghulun,
sangkṣepanya huwus katon widhi nareśwara dinulur i tan sih ing Widhi*

āpan kenaka ning kadi nghulun anganti ri kaka haji yan sirâsiha,
her herĕn palarĕn hanâsiha bhaṭāra tumĕkakĕna dharma ni nghulun,
prāptânomaha yogya ling nrĕpati sambhawa kaharĕpa ni nghulun muwah,
yadyastun layata nghulun pi tawanĕn ry ubhaya haji paran kasangśaya*

lāwan yan hana ratw anomaha marā ta sira humaturê nareśwara,
ndātan kahyuna ni nghulun sira tuhun kaka haji sira kewalâharĕp,
haywâmidhyani ta pwa sih siha nirâmawarĕngĕha ri buddhya ni nghulun,
ndak ton duhkha nikang kinĕdwakĕn apanggiha wiphala yan tan paḍâharĕp*

yan kāngĕn sukha ning licin dumadak ahyun adaluwanga harṣa ring jamang,
denya n kilya rarā makāśraya nareśwara kumĕmita kāla ning rare,
yan wrĕddhâjara dharma ring giriwanâmagĕhakĕna ri dharma sang wiku,
ramya ng wang guru loka sarwa tĕka yan lumaku laku rinampak ing kili*

mangke pwa n ḍumawuh widhi nrĕpati tan pamawarĕngĕh i buddhi ni nghulun,
ngwang dūra n wĕnangâjñalangghana tuhun rasa pĕjaha tibêng palungguhan,
ewĕh tan kahiḍĕp kalīnga ni manah nira yan aharĕp ing swayambara,
manggângdadya limut nghulun ri wirang i nghulun amiliha jalwa ring sabhā*

<Nawaharṣa> 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

tuhan i nghulun akṣamakĕna pangucap ni manĕhta rĕngön,
widhi sang prabhu sambhawa kĕkĕsakĕnê hati yogya dahat,
dumadak pwa hade n katĕkana rinasan ri manahta tuhan,
pira haywa nikângucapa n ahala yan hiniḍĕp mahala*

pituhun widhi sang prabhu tuhan anipis kawirangta hade,
paḍa wāhu ḍatĕng sahana hana nikang pariwāra marĕk,
amahur hurakĕn ri para ratu pinetnya sirêng wĕgilĕn,
sira sang kinabehan inalĕm ika rĕngwakĕnanta tuhan*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sang nāthêng Magadha prabhāwa nira tan patĕpi kadi langit mangambara,
lwir widyādhara darśanīya pakatonan i bala nira śūra dug singī,
ahyang solah irâmanis kawadi de nira lituhayu tan pasingsingan,
sākṣāt Indra sakêng surālaya kaweni tumuta mijilêng swayambara*

krūrākāra sang Angganātha sanirukti sira yan aruhur sulakṣaṇa,
sabhyâmbĕk nira tan rinakwa sira yan prabhu lituhayu sādarângucap,
śakty ânindya mahāprabhāwa kumutug bala nira paḍa śūra suśrama,
tan pendah kadi sang hyang Agni mijil amralayakĕna rumampaka ng jagat*

singhâmbĕk sang Awantinātha kadi sang Yama guṇa nira lokapālaka,
norâdharma ngaranya rakwa yan i bhūmi nira paḍa sukhâgawe hayu,
söh wadwā nira piṇḍa kingkarabalâmawa curiga gadāyudhâpupul,
sākṣāt mrĕtyu curik nirâkas alungid bangun angayam ayam parāngmukha*

tan pendah Baruṇânurun sang Anupādhipati suyaśa bhūmipālaka,
himpĕr sāgara kānginan bala nirângrwabi nagara hibĕk tĕkê dalĕm,
tĕkwan lwir nira ring rangin dhwaja wĕlang wĕlang aputih arok lawan hirĕng,
Rāhu mwang śaśiwimba rūpa nika kāraṇa ni musuh irâtabĕh titir*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

sing solah sang Susenā pracalita kadi sang Bāyu ring buddhi madrĕs,
wadwā wadwā ring ambĕk lituhayu katĕngĕr yan prawīrâprih ing prang,
himpĕr seḍung karĕsrĕs bala nira kumisik lwir gĕlap holih asring,
byakta syūha ng musuh de nira n asĕmu hudan sañjatâwor halisyus*

nghing sang Hemānggadâtyanta sugih ira hibĕk mās maṇik rājayogya,
līlâcum somya sang Waiśrawana paḍa nira n ghorarūpâdawâgöng,
norânaṇḍang yatan mās bala nira satĕgal kāla ning hanyan angjrah,
sakweh ning śatru śīrṇâkuninga wulat ikā de nirâpan wah ing mās*

aśrī sang Pāṇḍya śuddhākrĕti nira satirun paṇḍitânwam widagdha,
tan kāsy asih tuhun tan harĕp ing ulah agasyak yayan sopacāra,
sang hyāng Īśāna sākṣāt paḍa nira n ahalĕp ring sabhā nora tan wruh,
atyantêng yoga kawruh nira karaṇa nira n katwang ing śatru śakti*

wwantĕn sangkêry Ayodhyā lituhayu dahatĕn rājaputrâdwitīya,
ndan rakwânak mahārāja Raghu sang Aja sangjñā nirêng rāt prakāśa,
sang saptādhikrĕtâtyanta halĕp ira kabeh sor kagöngan pratāpa,
himpĕr candrâkucĕm tan wani mulat i narendrātmaja lwir hyang arka*

sang hyang Brahmâgawe rūpa nira kadi paran ring raras mār manisnya,
yadyan gandharwa widyādhara niyata nikâsora ring rūpa kālih,
anghing hyang Kāma sang sambhawa mapaga raras rūm nirêng martyaloka,
sāmpun pwângāśrayê citta nira masuruhan rāga kung don irângher*

ndān ambĕk ni nghulun nghing sira juga kadĕlö n kāptya rakryan suputrī,
anwam pūrṇêng pangawruh lituhayu taruṇâpālapan kṣatriyāngśa,
janggângungsir kapat ramya nira winulatan dlāha yadyan patĕmwa,
āpan tunggal sirêng rūm kadi wulan angilo wimba ning candrakānta*

<Wisarjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

nāhan ujarnya paḍâsĕlur awara warah kinatunggalakĕn,
söng i manahnya katon sĕmu semu ning akung ri narendrasuta,
nghing kakĕna prih ikā sira wiṣaya ni goṣṭhi nika n pangucap,
rūpa nira sthiti ri twas ika sinamudāya lawan turida*

śrîndumatī sukha mār hati nira rumĕngö ry ucapanya rĕsĕp,
yan tan awĕdya sirêng wwang atuha hana buddhi nirâmĕpĕra,
rāga nirê sang Ajâwĕtu tangis inamĕr wĕdi kawruhana,
ling nira mogha lumuh yan aharip araras parihāra nira*

mojar ikang rinahasyan ira wacana lingnya rĕngön ta tuhan,
sang ratu tan hana tan lituhayu kadi dewata rakwa sira,
ndan paḍa sor sira de sang Aja saphala putra narendra Raghu,
hīngan ira n sira yogya kaharĕpana digjaya rūpa nira*

śrîndumatī kĕna rāga tuhun api hade kadi tan malara,
de nira mojar apet silib amarani lokika buddhi nira,
haywa wawang pinisinggih ujar ika tuhun hiḍĕpĕn sakarĕng,
āpan ikang dadi janma sakaharĕp ikā kaka mogha dudū*

nista nikân apadudwan ibu kaharĕp ing dadi janma kabeh,
yan kinatunggalakĕn ndya tika hala nikā tuhanĕn pituhun,
māsku matangnya kakūngana sang Aja tuwin wwang anakta sira,
haywa kĕdö ling ira ndan asĕmu sĕmu harṣa nĕhĕr gumuyu*

ndah paḍa bindar ikang marĕk i sira kapengin ajalwa muwah,
mogha girahyasĕn ambĕk ika katanĕhan turidânglarani,
asyang i rowang ikângucap ucapa kinonya marĕk marĕka,
lingnya nihan sanu sang ratu pili pilihan dumĕn i ngwang ari*

wwang wwang ahadwan agatgat anagu nagu mĕnggĕp atĕngw ahĕning,
bhāwa nika n kĕna rāga hanan asidĕhâlupa tan panginang,
wyartha sĕrĕhnya hanê tangan inagĕm agĕm tuhu tuhw alangö,
bhrānta rumūpaka sang sungana sĕrĕh asūnga sĕpah ri waja*

len tang agoṣṭhi ri gīta sang Aja ginawenya hañar katĕka,
dudw angalĕm ri palambang ira mamaranî manis ing pangikĕt,
śrîndumatī kawĕlad hati nira rumĕngö ri rasanya lĕngĕng,
lwir jaruman sang Ajâmisiki hiḍĕp irâsring akon mijila*

sang wwang inuttama sāmpun adaluwang adoh sira ring wiṣaya,
milw atuhâmbĕk irârarĕm arĕja suśīla lanâsiḍakĕp,
tan rĕngu tan lumiring duga duga pakatonan i tinghal ira,
yan pangucap sira tan pangucap ucapa len saka ring kawikun*

strī sĕḍĕng ing wiṣayânwam ahangan apasabrangan ambĕk ika,
mwang sira sang wiku wrĕddha marĕk angipi nāga milĕt ri sira,
yan wulat angdu matanya dinulur i halisnya tikĕl minahā,
marma manisnya paḍângucapakĕn i kaharṣa nikā karĕngö*

<Nawaharṣa> 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

wiku rājya kawi wruh angaji kaharĕpku siwingkwa sanu,
kakawinya palar piguṇana ri parĕknya ri jöng nrĕpati,
ulah ing paḍa kāsy asih angapi langö hiḍĕpĕngkwa sukha,
kĕmulangkwa jajanya tangan ika saput saputangkwa susu*

agaḍuh kawi kāpti mami sanu wĕnang pasabhā pawukir,
wijil ing pihutang pawadal inani rowang ikânukhani,
kalawan kalangönya wĕnang anigakĕn manah ing prihatin,
yadin anglĕngĕngâdulura mangusirê trĕbis ing parangan*

atitih kaharĕp mami sanu wĕka ning pihutang hutangan,
wruha têng kakawin kidung ulah ulah ing wahu wāhu kawi,
saparanya pamangkwakĕna lĕpihan amrih ameta langö,
sumĕpĕr sĕpĕrêng papihutangan i saṇḍing ikang pasisi*

kaharĕpkw alawas nghing abasana wicakṣaṇa ring kalangön,
niyatârarasĕn marĕk anigi nigî pamabarnya tapih,
pangapusnya hatingku laris i pangawaknya katon adadar,
prawalanya marêng papasangan ika ta n kaharĕpku sanu*

puhawang wahu wahw amrĕti mrĕti katönku siwingku sanu,
turidangku kaḍaṇḍa n alawas aharĕp wwatĕn ing banawa,
aputĕk hati ning kasarapung alangö mulat ing pasisi,
kaputĕr hati ni nghulun alal aharĕp tumutêng alayar*

anak ing prajurit mĕtu pajurit ikang kaharĕpku sanu,
lĕwu ramya niki n katĕkana lurugan ri huwuskw atĕmu,
hawinĕngkwa curiknya saha rangin ikā payungangkwa tumūt,
tan arĕs yak umilwa sĕḍĕnga nika keṇḍita ring palagan*

<Girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓

ya ta tĕmahana tinglur denya n śaiwa sira siwin,
ikang apalaran anwam wruh têng śāstra wiku haji,
lilu tumakula lampūn dan yan paṇḍita nagara,
atuha tuha bagañjing byaktânghöbi yan inusir*

kunang amuhara kingking yan bot swan sipi mararas,
wiku mirah aguṇâśrī manggĕh wikwa narapati,
sira ta siwin aharyan santoṣâmalara dĕmak,
palumutana yan anwam yan wrĕddhâpuput anadi*

taha sanu yan i rantĕntânghing tyāga juga siwin,
sipi raras ing ataṇḍang deśâdoh mahas alangö,
lĕwu sukha ning akarwan songsong yan jamang anipis,
pakararas ika pangkun gantin mwang palu daluwang*

tuhu marika wuwusta ndan son mogha salah ile,
tĕka turida kĕna prih de sang brāhmaṇa siniwi,
mulat ing awĕka mambang prajñā prāya jitasabhā,
nghing amuhara wirangrong heman dhūrta cala nika*

kunang amuwuhi rāgī ring twas ni nghulun alawas,
wĕka wĕka capang aprih ring prang wāni panagara,
angawayuha saling lingnya n sāmpun ngwang apatutan,
ikang ujar ibu rakryan kady asyang mangingin ingin*

nahan ucapan ikang strī tĕmbenyânĕmu turida,
tan awuni ri manahnya n bhrāntâkung managu nagu,
hana ta titir anambut wehan milw angucap ucap,
mawara warah i rumrūm ning sāminya tan awirang*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

rare mĕrĕ mĕrĕh pajātyan agĕlo winara warahan ing pasanggaman,
mapang kumĕtĕr anggamĕl susu tanganya saha kĕtĕ kĕtĕg sumamburat,
ulih ning amuruk muruk tinanganan ri patanganan i sandhi ning prĕman,
huwus pwa ya tamâharĕp wayuha tan rĕṇa kadi manah ing tamêng aji*

dudū sanu lawan huwus pracacah asring arabi siniwi priyambada,
huwus tama karāsikanya kadi wah madhu rasa nika ring giṇâmanis,
amakpak angucap tuhan tinikĕlan halis i sĕḍĕng ikânggamĕl tapih,
bangun pĕjaha ring karang hulu tangan ngwang i pangamĕr ikângalap hati*

ikang kawi ñamut langönya rinasan saha kakawin araśmi ring tilam,
ikang jariji mogha kelu ginamĕlnya kinuku hiniḍĕp hiḍĕp tanah,
lanânipati pet manis kawawa kelu kadi lĕkas ikânulis karas,
kidungnya panurū nurūnya sahajânggamĕli susu nĕhĕr kinangsyakĕn*

prawīra siniwi priyambada tuhun kawatĕk ulah ika n wanîng raṇa,
añumbu kadi de nika n pangalawang rangin i sĕḍĕng ika n pangolakĕn,
anangtang amapag wulat nĕhĕr aminta linawanan anūt mamangkwakĕn,
marêng susu tanganya mogha hiniḍĕp nika ḍuka ḍuka ning curik singī*

lawan lawanan i nghulun wiku mirah lituhayu pinakesi ning kuṭi,
manisnya kadi poh apādapa tiki n mamaragi gula gaṇṭi dug singī,
liringnya pinarantyan i nghulun ing ambyan ing umah i sĕḍĕng nikânasi,
dudū swara nikê karinya karĕngö panamaya nika yan parê nghulun*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

nāhan de nika goṣṭhi senak i manahnya panalimur ikâharip mata,
tan tunggal rumĕngö ry ujarnya hana hewa hana sĕmu pacĕh mĕngĕn mĕngĕn,
strī kryan kryan paḍa mūla mūla rabi ning kawi muwah angucap samangkana,
tan doṣâsing ujarnya mogha minanis manisan ika tinungtungan langö*

rakryan kenaka ning manuṣya sararā wĕrĕ wĕrĕha yayan papanggiha,
ambĕk nāgarika wruhângikĕta bhāṣa sakurasa sawīja ring langö,
yan pāywan kakawin mangarwana wilah kakawin ika palambang ing yaśa,
yekā Kāma Ratī ngaranya n araras paḍa kawi sawawânak ing mangö*

lunghângdoha marêng pasir kahalĕpanya n amarĕngana māsa kārttika,
sakwan selwan ahimya himyana manumpaka ri walakang ing karang liman,
ramyâtuntunanêng hĕnī ri surud ing rwab i tĕpi tĕpi sangsayâḍake,
līlâmeta hurang tanah nĕhĕr asumping asangu sangu sangwa ning mangö*

ndak ton harṣa nika n parambakana ring bañu tuna tuna mombak ombakan,
kālih kālih ikâdulur paḍa girahyasĕn anĕmu langö lĕyĕp dahat,
strīnyâmingkasakĕn tapih jĕnĕk amet uwur uwur agĕlar marêng tĕpi,
byaktâlūma kaköma ring bañu hasin wĕtis ika panahā nikang mulat*

rūpanya n mahasêng pasir kadi katona mahasa ri samudra ning tulis,
āpan de ni lĕyĕp lĕyĕp ni patĕmunya kadi tasik awor lawan langit,
yadyastun yan angumbangêng jaladhi kawruhan i pamilĕt ing kuwung kuwung,
sākṣāt dewata dewatī mahas ahas lĕngĕng aṭika ṭikan sakêng tawang*

buddhinya n wahu wahw acangkrama marêng pasisi wahu mahas lawan priya,
manggā n tan muliha n panon padulur ing layar asĕmu matuntunan tangan,
solihnya n pakarang karang winawanan tangan ulah ulah ing hañar hañar,
apwī ning hiliran ya sādhana nikâkĕla kĕlana ri pinggir ing tasik*

pinggir ning parangan gihā watu sumong pinakapasaji ring marânglĕngĕng,
pringgârĕs tinatar hĕnū nika sumĕngka tumurun atupis rĕngat rĕngat,
parnah lor mangungang tasik mukha nikā dunungan i kĕñar ing niśākara,
ngkāna n panghinĕpâmaḍang wulana yadyan aharipa sukha n paḍâmrĕma*

tĕkwan pwêki n anak wĕsi nrĕpati kawwangan ika wĕka ning sinanmata,
yadyastun kilalan tĕkap sang ahulun pawĕkasakĕna ring marêng pasir,
byakta n mantuka molih olih alangö haturakĕna ri jöng nareśwara,
cihnanya n kawi karwa kāsih ika wāhu wihikan asabhā sabhâmasir*

nāhan wastu ni denya mojar api doh ndan abhimata nikê suputrikā,
śrī dewîndumatī huwus wruh ing apa n kasiliba ring ujar samangkana,
kālap buddhi nirêniring winawa ring lĕngĕng amasir ahimya himyana,
ndan mogâpi hade sahur nira pangawruhana panalimur manah rimang*

singgih nggānya wuwusta ramya ng akurĕn sarara wĕrĕ wĕrĕh paḍâraras,
lunghâsangwa karas tanahnya mahasêng pasir adulur ahimya himyana,
tan wang mātra kasingya mātra manah i nghulun irikang ulah samangkana,
ndak ton kewran ikang giṇâniwi tangeh mamaḍana raras ing wujang wujang*

tĕkwan tan hana harṣa ni nghulun ataṇḍanga pasisi huwus tama nghulun,
pora wwang nika tan wruh ing puruṣabheda hiliran amukĕt hanâmayang,
moghêrang ngwang isin mangambila karang karangan i pasurak ning ampuhan,
anghing ryaknya mangangkul angkul ajajar bangun asĕgĕh anĕmbah ing mangö*

ambĕk ni nghulun ing wukir tĕka rĕsĕp mwang angalĕwihakĕn sakêng pasir,
de ning kweh nira paṇḍitâtapa ri parśwa nika kumuliling tĕkê ruhur,
yadyastun ngwang atinggalêng nagara wikwa rara mangusirê munīśwara,
ramya ng pakṣa wukir yayan ku n angungang ry abhimata sang apakṣa sāgara*

wöngîng māsa kapat nghulun milu ri jöng nrĕpati mahas ahas maring wukir,
sang hyang lek i surup hyang arka mijil angḍaḍari kadi mangumbang ing pasir,
tūban mwang gĕrĕh ing patĕr tan asarag dhwani nika lalitânurū nurū,
eñjing meh tumibā ng ḍawuh pitu samangkana mawungu tinanghi ning cucur*

abhrā kaywan ikang wukir wijah arūm kadi pinisalinan sĕkar minging,
len tang sarwalatâwilĕt samar arok bangun ahurupa lunggu lungguhan,
sakweh ning kayu mās lawan kayu puring paḍa paḍa masungut wĕlas harĕp,
ngkānê pinggir ikang jurang pĕtung ikā paḍa kadi pinitungtungan limut*

sore ry ampĕh ikang jawuh kari gĕrĕhnya muni pinakaramya ning wukir,
lāwan megha marantayan tura turahnya sinirir ing angin pĕgat pĕgat,
mingsor miṇḍuhur anglayang kadi dinĕmwan añawĕli kukus carik carik,
himpĕr siñjang ing apsarī kasarakat ri laris ika sakê pamañcanan*

sangkṣepanya katon kasor i lĕngĕng ing pasisi tĕkap i ramya ning wukir,
tĕkwan wighna ning anglĕngĕng mahasa ring pasisi tarahan anghaḍang haḍang,
śuddha ng parwata nityaśâsĕmu kadewatan i hana sang ugrapaṇḍita,
ndak gañjar kita yan kitântuka tasik mamaḍana kapawitran ing wukir*

<Śikhariṇī> 
⏑– – | – – – | ⏑⏑⏑| ⏑⏑– | – ⏑⏑|⏑⏓

taham rakryan di ng parwata lĕwiha sangkêng jalanidhi,
anūsâpaṇḍan rangkang apasir asanghub saha kilat,
muwah tan pāntyāntyâmpuhan ika bangun kārttika sadā,
manuknyâliwran yan wahu mari jawuh lwir laru laru*

kumĕmbang tuñjung kānginan uwur uwurnyângjrah aputih,
layar ning baṇyāgânutakĕn angin angdoh kadi limut,
lĕngĕng ryaknya n sandhyâmirah asĕmu meghânisik iwak,
langit sungsang lwirnya n maśaśadharamāyā makalangan*

bhaṭārī Śrī pöh ning jaladhi pinutĕr lāwan amrĕta,
muwah catrâśwâtyanta ring anguparĕnggê halĕp ira,
tuwin hyang Wiṣṇu swāmi nira jĕnĕk i jro jalanidhi,
matangnyan mūlya ng sāgara karaṇa ning parwata sinor*

tuhan putrī tan kemĕngan ing ucapan yogya sahura,
huwus wruh rakwê tingkah ing acala len kṣīrajaladhi,
apan yan mūḍhā buddhi nira pisaningw ânĕmu sahur,
kunang pwâpan prajñā sira sumahur apyak saha guyu*

ndatan moli n hyang Śrī winijilakĕn ing kṣīrajaladhi,
parĕng lāwan catrāśwa kapat ira tekîkang amrĕta,
apanggih mwang hyang Wiṣṇu hana ring Anantāsana sadā,
ya hetunya n sor lingta ng acala tĕkap ning jalanidhi*

kaka ndi n sora ng parwata tĕkap i rūm ning jalanidhi,
apan lwir wruh ring swarga ng angahasi puñcak ning acala,
paran sangkan sang hyang Rawi gati ning astodayagiri,
Umādewī sākṣāt mara sira sinangguh Girisutā*

sirâtekā Durgā ngaran ira kasangkhyêng tribhuwana,
wĕkas ning strī siddhi syapa ta sira dewī kadi sira,
huwus limpad ring kāṣṭaguṇan atidurga n tiru tirun,
kunang tâpan ring bimba ya sira n awās kottaman ira*

bhaṭāra hyang Rudra pwa siniwi nirâtūt silih asih,
apanggih ngkānêng Meru sira paḍa siddhaprabhu wibhu,
matangnyan nora hyang kadi sira mahāsiddhi dahatĕn,
anādi n ring Linggodbhawacarita pamyaktana kaka*

sirâtekā tūtĕnkwa lumĕwihakĕn ring mahidhara,
sakê sakweh ning sāgara mapa ta sī madwa karika,
sahur haywâsowe kaka rasa rasâpan kita bisa,
tuhankw ibw amwītâlaha tuhu wuwustâhayu dahat*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

nāhan de nira goṣṭhi ramya tadanantara rahina huwus ḍawuh pitu,
sakweh ning paricārikângiringa sāmpun anarima dadar paḍâsalin,
lāwan sang wwang inuttamâhayu sujanma paḍa sira marĕk sumanggraha,
śrī dewîndumatī sirângadĕg awarṇa ratu ni lĕngĕng ing ṭikângarang*

strī stry ânekawiśeṣa pakṣa ḍatĕngêng pangungangan adulur hanêng lĕbuh,
ahyang warṇa nika n hinĕmban araras pinayungan iniring bhinūṣaṇan,
sakweh ning kapapag lumingsir awĕdîng wwang ahalĕp akĕmul ya ring wĕngi,
pañ̈ñjut sañjata len garantung i harĕp prakaṭa bangun akon suminggaha*

eñjing ramya tininghalan sahana ning pangungangan atatâkatap katap,
de ning pañjut awarṇa wintang anular wĕdi karahinanânusup nusup,
mrik gandhanya huwus kinasturi minging rinacana tinulis linangwakĕn,
wwangnyâpiṇḍa surāpsarī saha wimāna wahu tĕka sakêng surālaya*

wastrâbhrā pinakapralamba hana ring walikuwang anamar kuwung kuwung,
kram ning cawli kukus bangun truh anisih pinakapanguparĕngga ning hatĕp,
himpĕr nīrada citramegha nika ring haḍa pinakatawing tawing marar,
lungsir bang pinakolur olur i pucak pucak ika kadi lunggah ing kilat*

saśrī warṇa nikang payung payungan akrĕp asĕmu sĕmu pangjrah ing jamur,
akweh warṇa nikā hanan dadu hanan prĕcik asira siran paḍângadĕg,
de ning kweh nira sang wĕnang paḍa katon kawĕnang ira mijil samangkana,
len tang biryan amet sĕkar ning asanâniru niru halĕp ing payung kuning*

sang hyang sūrya mijil kamantyan abungah pawulatan i sabhā nikang kuwu,
wwangnya lwir jaladâkĕmul kilat asong hima sahana hananya ring lĕbuh,
de ning kwehnya lawan prabhā ni sasinaṇḍang ika lumarap anghulap hulap,
śangkha mwang tarayan mrĕdangga kumisik mamaji talinga ning wwang angrĕngö*

wwang wwang thāni paḍâdulur wahu tĕkângibĕki nagara len hanêng hĕnū,
tĕkwan ring sakurĕn hanânak ika pat lima marĕk amilĕt milĕt laku,
strīnyângĕmban anuntun āmĕtĕng apan mangĕlih ika manamby anuswani,
aprakprākan apan hilang sasiki lūd kakutil awurahan silih dalih*

len têkang kaki kaky amet putu nikā hilang i sĕḍĕng ikā silih sĕḍĕk,
ling ning strīnya mahâkas ī kita harĕp mulata kita nininya ring waneh,
āpan de ni uninta lāgi ta kitâmupuh i sĕḍĕng ikângucap kaki,
ih dūrânangisâku yan kita midoṣana pĕjahana sĕnggahĕn bahud*

strī strī wrĕddha huwus tĕkêng kabuyutan milu milu mulat ing swayĕmbara,
anghĕmban raray anwam akrak anangis winaling ika putunya rakwa ya,
mojar swāmi nikā nini syapiku hāpa ya kaki taha tan putunta ya,
hā hāh tinggalakĕn hade nini tĕwas kita kabrĕkĕkĕ duhkha kabwatan*

nāhan ling nika hāsyakāraṇa sapolah ika tucapa sang para prabhu,
ginyākĕn ḍatĕngêrikang pagĕlaran paḍa mijila kabeh sirêng lĕbuh,
wīrya wīryan amĕtwakĕn hati nirêrikang anginakanê wwang ing sabhā,
muntab lwir ni halĕp nirângarab arab sama sama kadi bahni kānginan*

mangkat śrī Magadheśwarâtri gumuruh paḍahi nira karĕngw agĕnturan,
sakweh ning mangungang kapūhan i halĕp nira paḍa mapipit pipit mukha,
kady ângarwani sumping endah araras pinatihakĕn ika n paḍângungang,
tunggal warṇa nikâbungah kadi wulan sasiki pinarawĕñca ning smara*

aśrī warṇa sang Angganātha sawatĕk watĕk ira mapupul paḍâhalĕp,
himpĕr sāgara lakwa lakwan ira ramya tan asĕpi kaping rwa ning laku,
tĕkwan rūpa nirâsĕḍĕp tan ahañang huwus amuyahi ri twas ing rimang,
tan tunggal stry angarang tumon sira manahnya kalara lara karwaban langö*

lwir guntur sang Awantinātha tĕka gumrĕbĕg ahalĕp anunggang ing ratha,
himpĕr truh sumaput lĕbū nira mĕlĕk pĕtĕng alimunan anghudan hawu,
sakweh ning mangungang paḍa mrĕm apĕpĕt mĕpĕti mukha ri tungtung ing sabuk,
agrah rūpa nikang kaḍatwan i kĕtug ni paḍahi nira mapratidhwani*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

liṇḍū lwir sang Hanūpādhipati manah ikang strī mulat bhrāntacitta,
minggut minggut halisnyârĕngu rĕngu kadi tan wwangnya kewalya mūrchā,
katrag santĕnya kegū hati nika kagiwang sāri sāri prapañca,
kady ânumbak jajanya n pasidĕha tĕka riñcung tĕngahnyânggalunggang*

wānîng prang sang Susenā laku nira lumurug kesyan ambĕk nirâkras,
wadwā wadwān dĕlit ning tahu rinĕbut i rūm ning mulat ring paniñjon,
singhākārêng sabhā yogya wulatana kasangkhya n dhanurwedaśāstra,
sakweh ning stry âmapag tinghal ira paḍa kĕnêng rāga tībra byamoha*

nghing sang Hemānggadâkweh asĕmu gunung ĕmās katrangan kāla sandhyā,
de ning singhĕl kalung mwang karah atip apipit pangharĕp ning lumampah,
tan pendah puṣpa sālas dadar i bala nirârūm apan sarwawastra,
gĕṇḍing tan karkaśâlwan bhramara kahiḍĕpanyângisĕp sarwasāri*

sang Pāṇḍyâpiṇḍa dewâlaku laku tuwi sang pangruhun paṇḍitâkweh,
tātan pendah sakêng Buddhapada sahana sang boddhapakṣâmpak ampak,
śaiwarṣy âwarṇa sangkêng Śiwapada paḍa sāmpun pĕnuh ring pangawruh,
sakweh sang brāhmaṇâpūrwa pawulatan ira lwir sakêng Brahmaloka*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

mangkat śrī naranāthaputra kadi kārttika wahu tĕka de nira n laku,
luh ning strī kĕna rāga ring pangungangan kadi riris inusap sakê mukha,
tinghalnyâdu bangun kilat lumarap angluru luru ri huwus nikang jawuh,
sambat sambat ikā ginūḍha kadi mĕtwa marĕngana kalangwan ing patĕr*

lingnyê twasnya bhaṭāra Manmatha manĕhta kawĕlas arĕp anghiḍĕp lara,
kingking rāga tĕkânaput prihati mār pinuhara nika tan wĕnang kinas,
mangke kāla nikang swayambara tĕkâmarupuhi sahasângrĕmĕk hati,
anggyat lwir hudan adrĕs ing katiga tan pakakaraṇa karĕngwan ing gĕrĕh*

t asy âsih siha sang hyang i nghulun alah sĕpĕrakĕna nareśwarātmaja,
syūhĕn denta manah nirêng lulut unĕng kĕtĕrakĕna nĕhĕr tĕkākĕna,
āpan tan hana len sakê sira pakāśrayan awĕlasa ring gring i nghulun,
tambā rāga siroṣadha prihati jampi turida pinakāmrĕtêng rimang*

yadyan langghana tan panūta manah i nghulun i sĕḍĕng ira n pamangkwakĕn,
ndak ton kĕdwa nirânukūlakĕna tan kawaśa hinudanan wulat maling,
āpan singha sirêng rahasya niyatârĕp arĕpan i tan olya kaprĕma,
byaktângrampasa ken dunung susu kayuh tĕngah anĕkani senakê hati*

<Abhikrĕti> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏑⏑| ⏓

nahan ling ika ri twas epu wihikan ri manah ika yatan sakāra dahatĕn,
ya kāraṇa nikâwuyung ri talinganya tĕka rĕngĕ rĕngön i wrĕtta sang Aja,
halisnya pinisitnya tan duga duga n pangujiwat i sĕḍĕng nira n umaliwat,
matanya dinalihnya durjana hĕnū nira mara ri hatinya tan pamali luh*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

tangeh yan ucapĕn laranya tali ning carita waluyanôcapĕn muwah,
para prabhu huwus tĕkêng pagĕlaran mapupul asĕmu hetwa ning laya,
apan gumuruh apratidhwani surak ni bala nira ya tâmangun bhaya,
bangun hana katona digjaya katona pĕjaha rĕbutĕn salah siki*

atunggalan umah bwat Indranagarâjajar asĕmu kaḍatwan ing tawang,
para prabhu mahāprabhāwa sawang arca maṇik inululan hanêng sabhā,
paḍâsira siran pratāpa kadi tan hana lĕwiha sakê halĕp nira,
tĕka pwa sang Ajâkucĕm sira bangun śaśadhara matĕmah kunang kunang*

syapêka tan awĕdya ring kadi sirâguṇa wĕka ning amĕdyakĕn ratu,
awarṇa madhumāsa kārttika piniṇḍa piniturun adadya mānuṣa,
ikang wwang aharĕp wruhê sira humung sahana hana nikang wwang ing sabhā,
katon pwa sira denya rĕp wĕdi kumĕl humĕnĕng asĕmu sinyukan bañu*

rare sang Aja śakti pustaka lĕngĕn Raghuwĕka wani kawy anunggali,
ikang guṇa hanê sirâgaṇita ring kapana kawaśa tarka ning mulat,
prasiddha sira sūtra ning karawiwangśan amagĕhakĕn āgamêng prajā,
rusit ning aji ta pwa rūpa nira tan hana ratu wĕnang angdĕlö dĕlö*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sāmpun prāpta sirêng sabhā pinakamanggala ni halĕp ikang swayambara,
śrī dewîndumatī sirênarahakĕn mijila wahu huwus bhinūṣaṇan,
munggw ing ḍampa sirâpĕgângĕnĕb ĕnĕb kĕtĕ kĕtĕg ira mār sumamburat,
saśry âwarṇa tulis ḍinampan awĕnĕs wĕnĕs asĕmu rakĕt kapañjutan*

endah ḍampa nirâpĕnĕd kinajangan kusumaśara tinap linangwakĕn,
ronyêndrāyudha puṣpacāpa pikulanya mamukha mukha nāga campaka,
mās tunggal nika puṣpalingga ning angarcana ri pada bhaṭāra Manmatha,
nāgākāra surat suratnya tinĕtĕs ni luh ing akung amangkwakĕn ṭikā*

ācārī kalawan karaṇḍan ira sang pinituhu ri tatā samângiring,
sāmpun munggw i harĕp sirâhalĕp acum nĕhĕr angarahakĕn lumampaha,
kĕṇḍang gong muni t angkat angkat atĕrĕh dhwani nika karĕngö sakê yawa,
sakweh ning mangungang paḍângĕnĕb ĕnĕb raras i hati nika n tuminghala*

mangkat śrīndumatī garantung ira muny asĕmu gula ghināṣa ring waja,
rūm ning panglima munggu ring śrigaḍing ing masa kalima tinū hanêng kapö,
anglangwākĕn awarṇa kārttika pamatnya gumuruh araras rinĕngwakĕn,
lwir tūban kumusuh karĕngwan i panĕmpuh ika kadi panĕmpuh ing jawuh*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

rakryan putrī mijil kābhinawa halĕp irâpūrwa sangkêng kaḍatwan,
anglīlâwās katon bhūṣaṇa nira kumĕñar lwir panolih hyang arka,
angher ring gopurângrĕgrĕg i pasalĕsĕk ing pangharĕp söh marampak,
sākṣāt sang hyang wulan wāhu mĕtu ring udayādrîniring ning grahâkweh*

mogâhyang de nirâmet hayu mamulangunî buddhi ning wwang tuminghal,
hyang Śrī lingnyê sirângiṇḍarat aharĕp ametâśrayêng martyaloka,
len tekang wwang sumĕnggah Ratih i sira sakêng swarga lāwan surastrī,
bhrantânĕnggah dwicandrâdulur i payung irâtyanta śuddha rwa sādĕg*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

menmen rwang siki wāhu rāgawaśa munggw i harĕp ira marĕk manimbangi,
hyang ning gīta tĕkânurun kahiḍĕpanya ḍatĕng iniring ing tabang tabang,
singhĕlnyârja lawan sawitnya katirah wĕlas arĕp awilĕt lawan gaḍung,
tan pendah kadi nāgapāśa pamanah ning Atanu karaṇanya lĕnglĕnga*

nyū dantâkuning anghapit gula gula lwir ikang amawa pawwahan gaḍing,
tapwan wāla dahat rwa sādĕg abĕbĕd niyata kahirisan twas ing mulat,
tĕnggĕknyâlung apiṇḍa kānginana polah ika n asĕmu bungkah ing pupus,
anghing dyah Jayawaspa panghulu manisnya n anilihi mamangku pawwahan*

tan hawwan gati sang rarâhawu hawu wwang ahayu tinuras raras nika,
lūd bhasmāngkura laṇḍa rakwa sira sang tuha tuha nika yan sakêng bibi,
solah sengĕr ikâhangan gĕsĕng i pāmbĕkan ika tĕkap ing smarānala,
yogyā kuṇḍanga ning manunwani paminggir amĕnĕma kaḍatwan ing musuh*

mopih wahw amayang mayang ri hati ning mulat anĕku nĕku pralāpita,
tapwan rañca hatinya kewala walĕlwan amagĕhakĕn ing kakanyakān,
kāsĕngkanya pilih pucang pucangan ing smara rumimanga buddhi ning kawi,
yogya n rangkulĕn ing wanîng raṇa tĕngahnya pasungakĕna sĕmba sĕmbahan*

tapwan wrĕddha dahat sirêña nira lāwan uwa nira paḍâkurug mirah,
ekĕl roma nirâsĕlat huwan ikang hayu tumalawungan turung lĕwas,
luñcip ning kuku pantĕs anggrĕmusa lagy angulung ulungi rāga ning mulat,
edran tinghal irêng sabhā bangun anambĕra hinayamakĕn titik mangö*

putrī ning kryan anak wĕsi nrĕpati rakwa kaka kaka nirânwam ing wayah,
pantĕs tan pamikārakĕn hayu rĕngunya muwuhi raras ing matâmanis,
lwir hyang hyang tĕka tan hinundang anurun sahana nika paḍâwulang tatur,
kram ning sampir i bāhu mās inapi molah asĕmu hĕlaranya n anglayang*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

ikang mamawa kaṇḍi kaṇḍi rara wahw agĕlung ahayu poṣadhan lulut,
lumut  lumut ikang payodhara wĕnang panguwata sĕḍĕng ing jajâhĕnĕk,
pupur nika wĕnang pangoṣadha pilĕg ning irung apan arūm sakêng kapur,
lukar karika kenya mukhya pinakādi panguwata ri rāga ning rimang*

wagĕd wagĕd ikāng añāmarani warga pasisi salĕmah lawan wukir,
sawarga kalawan wulan mukha nikā kalĕngĕngan ika mitra ning cucur,
tĕngahnya wahu wanwa ring jring angĕlih wahu waśa ring aśokapādapa,
sasīma kalawan mayūra gĕlunganya wĕka ning asanâkadang patĕr*

kunang sang apahidwan engas ahangan pawulatan i manahnya ring sabhā,
sĕkar nika pinintakāsihakĕn ing kawi huwus angikĕt hañar tĕka,
kisapwakĕna ring prawīra kahalĕp nika sungana sĕpah sakê waja,
kayogyan i laṭinya yan kadi duh ing wwah ika sĕsĕpĕn ing priyâtalĕh*

anak wĕsi narendra rakwa rasikā sang amawa curigâraras dahat,
aroma mangunĕng galuh kahiḍĕpanya n apangawaka patrĕm uttama,
ikang wwang arangin wineh curiga kadga sinĕpuhan apan wagĕd waśi,
wajanya mamirah tĕkê gusi gusinya halis ika tĕkâmrang ing mulat*

ikang wwang angagĕm curik pinakapangruhun adulur arĕs twas ing mulat,
asinghĕl akalung krĕtārtha ring ayun pinakapangisi ning wanîng raṇa,
surakṣaka kabhīnna bhīnna bangun antaka mapupul ahöm angiṇḍarat,
winaswas asipattra sālas asĕwö krĕtala curiga tomarâlungid*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

wwang wwang kasturi sāri ning kusuma rūpa sang angiring inuttamâhayu,
meww iww âtap awarṇa kuntul angusī pasisi kakilatan hanêng tawang,
yadyastun tulisĕn samangkana pirâwig awiga nika yan hanêng yaśa,
nghing ganya n drawanĕn manisnya niyatanya tumuluy atĕmah tasik madhu*

laslāsan wruh ing inggitânginakanêng mulat ahayu puji n pakawwangan,
yan tinghal kadi tinghal ing cala calârĕngu rĕngu sahajâpuput guyu,
nistanya n kadi pāwak ing madhu manisnya raras ika kadi ngrĕs ing hati,
tan panggintir i rūm nirâsĕmu jamur hapa hapa marĕk ing jamur wulan*

denyânglangkahakĕn sukunya kadi tan lĕpasa tĕkap i lon ikang laku,
mĕñcuh mĕñcuh angambĕk ambĕki pupūnya hana bĕnĕr adĕgnya pet ulah,
kahyun hyun laris ing wĕtis tan alaris laku nika minahā hinerakĕn,
angjingjing sasisih mĕluk tur ika mātra wagĕd aniru lampah ing tulis*

strī strī sabhya wicakṣaṇânagara nora kakurang ika pantĕs ing sabhā,
kady ânaṇḍungakĕn rwi de nika lumampah arĕngu sahajânghĕmu guyu,
eñjuh prāya nika n wulat ring angungang tan ahulap atawĕng tawĕng tangan,
tan pendah salukat jajar gĕlung ikā lukar i jaja tinumbakan susu*

kady angrakṣa hayunya rūpa nika de ni galak i pamatanya yan wulat,
hrū nîrungnya lanā katon amatitis pamarayang i halisnya lot mayat,
warṇākāra nikang wajâkrĕp asinang gusi gusi nika kesisan laṭi,
ahrit wit ni susunya tĕkwan alungid paḍa paḍa kadi sungga ning jaja*

<Suwangśapattra> 
⏑⏑⏑| ⏑– ⏑| – ⏑⏑| ⏑– ⏑| ⏑⏑⏑| ⏑⏑⏓

tucapa tikang wwang ing pangungangan wagĕd angucap ucap,
ling ika suputrikā pinakaratna winuni ri dalĕm,
sang Aja sujanma mās kinĕmit ing nagara wahu tĕka,
saphala sira n humambanakĕnê narapatiduhitā*

nrĕpatanayā katon wĕdi nira n mulat i para ratu,
yadin alupa ng śarīra sira mūrchita lumaya kawĕs,
hulĕsana tan bawang jasunanê sĕḍĕng ira kapati,
niyata sirânglilir sang Aja saṇḍingakĕna ri jaja*

narapatiputrikā n gĕlunga ning wwang anangis i ṭikā,
sang Aja pangisya mon sira wirāga sadaka pasaji,
athawa yadin padadyana sipat narapatitanayā,
nrĕpasuta de nira n gaganga mon pusuh usapa mata*

sĕkara ning anghiḍĕp smara kunang narapatitanaya,
saphala n apallawâmbĕt i tĕngah narapatiduhitā,
nrĕpawaraputrikā n sĕkara de nira kumuda paḍa,
sang Aja niśākarā nira maran patĕmu paḍa lĕngĕng*

para ratu tan padon pisaningū sira kaharĕpana,
tuhu sira śakti wāni paḍa tan hana kakurang ira,
ndan atiśaya prabhāwa sang Ajâdbhuta kagiri giri,
asana lawan wungū paḍa nira ndya ta hurĕn i rika*

nahan ucapanya yan dinuluran rĕngu saha kujiwat,
waja nika tan wĕnang winuni kengis amuhara raras,
wĕkasan anagwa nagwakĕn i rowang ika ri sang Aja,
cinalukakĕn mahâpicala harṣa ring ujar ajuwĕt*

hana ta muwah sira kryan apupul pupul ahayu raras,
walu walu sang lumah ry anu patibrata lumaku wiku,
pangawaśa ning nwam ing wayah agatgat asalaha jamang,
hana sĕmu ning manah maru marun mulat i nrĕpasuta*

hana wahu wahw anūt karakĕtan silih asih akurĕn,
nrĕpaduhitā kahewa nika mĕnggĕp angalĕm angupĕt,
tuhu tuhu yan latā paḍa ni buddhi nika kadi nadī,
cumulu culuh priyanya pamawanya lulut i sang Aja*

rara ri Widarbharājya makamukhya nrĕpatitanayā,
paḍa kĕna rāga rāga nika tībra lumung angalayan,
humañutakĕn lulut lulut unĕngnya mara ri sang Aja,
bisa sira tan tĕñuh rinĕbut ing turida sanagara*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

osik buddhi nikang wwang ing pangungangan tucapa sira narendrakanyakā,
sāmpun prāpta ri madhya ning pagĕlaran para ratu kĕna rāga de nira,
akweh bhāwa nira n wimūrchita hanan manguwahi makuṭa ndatan tulus,
dudw âbhāwaka kady aweh sĕpah abhāwaka kadi tinĕwĕk minge midĕm*

len tang tībra lulut nirê nrĕpasutā humiḍĕp awak irângisapwakĕn,
de ning rāgawaśâmarājaya tĕkâmulanguni ya tinūtnya yan rimang,
nghing kāmīrasa lot ginoṣṭhi nira ramya lawan ikang amangku pawwahan,
mogângde tutur ing gula drawa karĕngwan i wacana nirânamar juruh*

ambĕk ni nghulun ing rarâhayu lawan lituhayu sawawân apanggiha,
ndan marmanya n atĕmwa dūta lĕpihan pirĕsĕpakĕna ring pralāpita,
āpan tan hana raśmi ning winarang ing wwang atuha tuna de nikâlangö,
nghing gandharwawiwāha ramya katigâmawa sĕrĕh amisāta ring pasir*

lunghâhĕmbana putra putran ika gantin arĕk arĕkanêng pararyanan,
linglīngĕn kisapun kudang  kudangĕn ing kakawin ulih ing angdadak dadak,
yadyan māliha ring wukir sipi langönya winulatan awikwa wikwana,
anghing gīta panĕmba nĕmbaha nika n huwus inubhaya mantukêng bibi*

<Śārdūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

nāhan ling nira n anglipur lipurakĕn kingking nirê twas nira,
kāsih kāsih irânglawan lawani goṣṭhy âpan huwus wruh kawi,
wwang śrĕnggāra wicakṣaṇângrahati sojarnyân asih sang prabhu,
pet pet harṣa sahurnya rāgakaraṇa wruh ring kasöngan smara*

yan kanyā ri hiḍĕp patik haji hade kahyūnanâpan raray,
tonĕn de nrĕpati ndya tang madhukarā hānê kucup ning sĕkar,
lāwan yan lĕwasa ng rarâpa pakĕnanyâpan lĕwas ring raras,
panglingganya sĕkar lĕwas pisaningū kumbang marângambunga*

sangkṣepanya sĕḍĕng rarā bwatana kingking hundangĕn ring ṭikā,
manggĕh de ning angolakĕn tĕngah ikā sāmpun pinangkw ângliga,
kady anggān i sĕkar nikāng asana yan mĕmbang katampwan riris,
ngkāna ng ṣaṭpada miwya yan bhramara sangjñānya n jĕnĕk tan midĕr*

nāhan denya n apet sahur mĕtu rarasnya n pāwak ing rāsika,
tambā ning rimang anglawang lawangi kung pet rāga denyângucap,
lwir truh ning madhumāsa kāraṇa ni kingking śrī narendrâsĕwö,
mambö ken lukar ing tilam sahur irâtungtung rum ing sanggama*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

kanyā lingta hade kaharṣana paḍanya salaga kapana n kakūngana,
kung janggângalayan tathāpi kapana n pamilĕta raras ing rara n lĕwas,
drĕṣṭāntanya sĕkar lĕwas ring apa rakwa wulatana mĕne n kasumpinga,
kingking tībra yan ing sĕḍĕng rara rarasnya paḍa paḍa lawan jrah ing sĕkar*

yêkā têka hade pangawruhana campaka salaga nika n kinahyunan,
yadyan sumpinga ning mangālihi hulĕs lĕwu raras ika yan pagantyana,
mambö rūmnya hanêng karang hulu tangan turah ika rumĕsĕp tĕkê hati,
haryan tan hana harṣa ni ngwang i sĕkarnya puru puru rĕmĕk katiṇḍihan*

yan laywan pakasumpingĕn hana rarasnya tuhun asĕpi solah ing lĕwas,
tĕkwan rakwa phalanya mogha pinalaywan asing amupu lungsuran sĕkar,
denya n mantĕna rūmnya yan pakirim ing wwang ahayu panuwal nikā ṭikā,
ambönya n huwus angharas pipi ya târĕk arĕkana wanginya kuṇḍangĕn*

mwang yan strī hucapĕn rarasnya paḍa ta pwa kaharĕpana tan tayākĕna,
rūmrūm ning rara kanyakā kadi saroruha kumuḍu mijil sakêng bañu,
himpĕr pangkaja karyakan wahu mĕkar pamĕwĕh i raras ing sĕḍĕng rara,
tan pendah śatapattra wāhu lĕwas ing talaga hayu nikang rara n lĕwas*

kanyā ta pwa wiśeṣa ring pawarangan raras ika marumah lawan riris,
antuk ning mangalap kasor karaṇa ning tinarima marĕkângaras pipi,
ring pangkwan winarah ring akṣara manah wahu tama wahu wanwa koluyan,
āng ah wus kaka lingnya mogha kawatĕk ri sĕḍĕng ika kinewalânukĕr*

yadyan rowanga ning mangarwani hĕnū rumasa rasana ramya ning kapat,
byaktâlona lakunya sotan ika tan tahu mahas ahas angrĕngö gĕrĕh,
tapwan wanwa dahat tuhun rĕngu nikâmarahakĕn i harĕpnya hĕmbanĕn,
suṇḍang suṇḍangĕn ing tĕgal payunganâsana hari harin ing pararyanan*

tan gyā gyākĕna de nikā lumaku mon karirisana ri madhya ning tĕgal,
yan pangdöla paran kunang wĕnang akona pituhun ika yan lumampaha,
solahnyêringanâpa tan wurunga luhnya patulaka nikā yadin kĕdön,
nghing gānya nya lumampaha n hana gĕrĕh mangarahakĕna kāla ning rĕmĕng*

ndan yan ramya nikang sĕḍĕng rara kaping rwa ning arabi rĕsĕp twas ing mulat,
kas kas pādapa kānginan kas i tĕngahnya kinayuh angĕlih wawang tumūt,
mwang twasnyângasanângrĕngö patĕr adan mĕkara hinudanan karāsikan,
kady amrĕm kalawan puḍak ngwang angisapwakĕn arisi kanin ragĕt ragĕt*

yadyan rowanga ning lumampah anukū sapara paran ing angrarah musuh,
śodhâta pwa hayunya nora kakurangnya mata waja nikā paḍânulus,
mambö wīra raras rarasnya tĕkap ing hañang angiring akālihan tapih,
pantĕs pantĕs anunggangêng śakaṭa pamrĕgakĕna kahalĕpnya ring hĕnu*

aśrī raśmi nikang rarā tuha kaping tiga ning arabi mon kaping pata,
prāyâsih wilaja n kinolakĕn ananggap i waja nika yan wineh sĕpah,
dūrângrĕngwana yan kisapwakĕna ring śayana pisaningūn apanggila,
enggal wanwa wisik pisan kadi sadoṣa ginupi tumuluy katanggama*

yogya n rowanga ning licin wanawasânusupa ri pasamūha ning sĕkar,
kuṇḍang kuṇḍanga ning mahas mahas atīrtha ring acala mahārakā gaḍung,
līlânaṇḍanga walkalâjar ajarânalawaha jawuh ing labuh kapat,
śrī rājādayitā pi yogya ta ngaranya n adulur anusup lawan ratu*

nāhan de nira nātha mojar apadudwan ulah ulah ira n paḍâlulut,
buddhi śrī naranāthaputra milu rañca ri wulat ira ring nrĕpātmajā,
mūrchâpan wahu wahw anon rakĕt angiṇḍarat anĕmu ṭikā tĕkâlulut,
pang ning kūng asĕwö wilāpa kakawin tinama tama nirê dalĕm hati*

rakryan ngke kahananku māsku mapa hetu ning asĕmu wiwal salah wulat,
ahyun sungsungĕn i nghulun karika māsku karaṇa ning arĕngwa pet ulah,
om om haywa minge nihan nghulun amangkwakĕna ri kita milw aḍampana,
tanggap māsku sĕpahku sāmpun amirah rumĕsĕpakĕna rāga ni nghulun*

dyah sang sāgara katruhan luh apasir panĕpi sang ahĕnī hĕnī pupur,
munggw î jro hati kungta māsku kapana n rwaba sumapatanê kung i nghulun,
ambĕk ni nghulun amrih anglayari tan wĕdi kajahata kombakan halis,
swargâku n karĕmêng tĕngahta sukha kaprĕma kapaguta ring karang susu*

rakryan sang madhu ning kaḍatwan ulih ing hyang amituruni sāri ning sĕkar,
lwir tawwan pakatonan ing kaka kakângrubung ahayu paḍângisis wĕtis,
de ning hyunku tumon manista n agĕlang gupura maṇi duwĕg pakolihĕn,
ndak lampū pĕtĕng ing mulat sakahananta ri dalĕm ibu rohĕn i nghulun*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

ndah nāhan ling narendrātmaja ri hati nirâpan sira bhrāntacitta,
rakryan putrī marê śrī Magadhapati pĕnuh wwang manonton marê jro,
awrĕg de sang Sunandā kadi lanang angusī sāhasânĕmbung ing hwī,
ramyâwelā katon ring wĕkasan angililan śrī suputrī tinonton*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

mojar śrī Magadhādhipê nrĕpasutā nihan ibu marĕkâkisapwana,
socangkw îbu lawan matanta sakadang paḍa paḍa dadi ning gula drawa,
atyantêbu hayunta tan patatalan tuhu tuhu n awatāra ning Ratih,
heman māsku yatan papanggiha lawan nghulun apan awatāra ning Smara*

wruh ku n tan hana sanmatanta hana duṣṭa marĕki ri kitâmadohakĕn,
tonton denta matanta mĕnggĕp amanis dumadak arĕngu yan tumon nghulun,
pangron wimba nikung halista n abĕnĕr kuṭila milu ri tungtung ing hiḍĕp,
tan sangkêng hana doṣa kimburu manahta tĕka wiwal apeda ri nghulun*

rakryan janma ni janma ni nghulun adadyana ratu tumutêng swayambara,
ndan rakryan ta muwah swayambarakĕnâmiliha ratu ri madhya ning sabhā,
denya n tan kinasanmatanta palalun sinalahasa ri tan sih ing Widhi,
ramya ngwang pinagantakĕn tulusa tan tulusa tuwi yayâpuput raras*

nāhan de Magadheśwarângucap arūm amalar i sahura nrĕpātmajā,
śrī dewîndumatī tan engĕh apa tan hana manah ira kengĕrê sira,
marma śrī naranātha mantĕn angucap tĕhĕr amaḍĕm ikang smarê hati,
wruh ri wyartha ni kung nirê nrĕpasutā n kadi wiphala ning ahyun ing tulis*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

ndah mojar sang Sunandā ri narapatisutā lingnya tinghal tuhanku,
nāhan ta śrī mahārāja Magadhapati sang yogya petĕn siwinta,
yadyastun siddha rakryan sasisihana hulĕs dlāha lāwan narendra,
sakweh ning strī hanê jro nagara niyata tan sāha sangkê padanta*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sugyan tan wruha māsku yan śrī Magadheśwara sira mangaran Parantapa,
sāmpun śīrṇa musuh nirâwrĕg i kaḍatwan ika mati ri madhya ning raṇa,
anghing pat lima śeṣa ning karahatan paḍa kawĕkas anūt marê sira,
sangkṣepanya yathārta māsku sira yan prakaśita mangaran Parantapa*

yan ring wīrya lawan guṇa syapa sirânglĕwihana sira yan paḍa prabhu,
wah ring mās maṇik uttama ndya ng adagang lumĕwihana sira n dhaneśwara,
sāmpun pūrṇa kadānaśūran ira kaprakaśita tĕka ring purāntara,
nghing putrī kakurang ni ghāra nira hetu ning angadu ri māskw angĕdwakĕn*

wwantĕn deśa lĕngĕng ri Puṣpapura bhūmi nrĕpati pasamūhan ing kawi,
luh ning strī kĕna rāga rakwa talaganya pinarigi ri laywan ing gĕlung,
sambatnya n panangis ya tângdadi madhubrata hana dadi cātakêng tawang,
mambö rūm ni mukhanya sāmpun atĕmah kumuda mĕkar i tambwang ing wulan*

ngkā têndung parananta māmĕng amĕng an huwus atĕmu lawan nareśwara,
bhuktin sih nira denta ramya ning atuntunan adulur akālihan payung,
yêkā wīrya ngaranya ring kadi kitâhayu pinuji yan amrih ing priya,
ramyângarwana ḍampa ring para paran sipi wanĕh ing akālihan tilam*

<Sragdhara> 
– – – | – ⏑– |– ⏑⏑| ⏑⏑⏑| ⏑– – | ⏑– – | ⏑– ⏓

nāhan ling sang Sunandâmanis araras arūm de nikâkon atĕmwa,
sāmpun kājar pratāpa nrĕpati lawan ikang wīrya sāmpun tiningkah,
ndātan mlecchā suputrī n inucapan angucap len sakê sang narendra,
mogâsungsut mĕne n ahyuna kinĕdĕ kĕdö kewalâdoh ring ambĕk*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

śrī dewîndumatī katon sĕmu ni buddhi nira n alalisê nareśwara,
āpan tan hana raśmi raśmi ni wulat nira pinarĕkakĕn wawang minge,
yêkā hetu nira n kinon angalihâmwita rumuhun anĕmbahê sira,
mambĕt madhya nirânggalunggang i panĕmbah ira kadi panĕmbah ing tulis*

ry angkat śrī nrĕpaputrikā śrī Magadheśwara kawĕlas arĕp kamānuṣan,
mary âteja sĕpah nirâsĕpa sigit sigitan ira tibâkusêng lĕmah,
tan śobhâkilayū wulat nira sĕkar nira mangaway awe hanêng kapö,
trĕṣṇā kūng ira tan katolih inatīta nĕhĕr inilagan yayan tumūt*

<Śārdūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

śrī dewîndumatī lumampah angĕlih prāptê sang Anggādhipa,
ndātan wany asabhâhaling halingan ing ceṭī paḍâkweh marĕk,
tan sah dyah Jayawaspa lot linihangan bāhunya karwâwiḍang,
āpan kāsih irâlawas tuwin arūm tan sor dahat ring hayu*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

agyā ng buddhi sang Angganātha ri ḍatĕng nrĕpawaraduhitā marê sira,
mojar tan panahânĕkākĕn i lulut lulut ira ri nareśwarātmajā,
ngke rakryan mapa hetu ning kadi wiwal mulat ariris apakṣa mangsula,
hāh wālingku tĕkâkisapwana kita n tĕka dumadak adoh tĕka ng tamuy*

antĕnku n tuna kapwa sihta winalingku tumuta saparanku tan saha,
māskw indung ndi wĕkas ni kungta palakungkwa hurupĕn i lara prih i nghulun,
rāganta mwang unĕngku denya n ahurup tali panguwata kingking i nghulun,
wet ning tan hana sanmatanta palarĕngkwa karika karaṇanta tan sahur*

dyah sang harṣa piniṇḍa ratnawanitângaranga karaṇa ning lanā lulut,
sang kingking ginawe rarâhayu sujanma karaṇa ning akung tumon kita,
sang rāgānala mangdadi wwang amanas manasi hati kita n kinonĕngan,
sang rĕs mangdadi janma rājaduhitâmuhara wĕdi ning ahyunê kita*

nāhan de nira mojar angrĕsi hatîningĕt ingĕt apa tan kinahyunan,
heman wīrya nira mwang uttama ni kaprabhun ira suyaśâdbhutêng jagat,
ring rūpâsĕmu rūpa ning Smara sawarga lawan asana ring labuh kapat,
tan kewö wiphalaprayāsa hana tan pinakadi kadi kambang ing caru*

<Śārdūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

mantĕn śrī naranātha mojar irikā ta dyah Sunandângucap,
lingnya dyahku harĕp kita wruha ri pāwak ning gĕrĕh ning kapat,
nāhan māsku sang Angganātha pahawās gĕntĕr madadyan ratu,
yogyâtĕmwa lawan kitā kita tĕmah ning cātakâmet jawuh*

ngkānê rājya sang Angganātha wĕkas ing ramyê huwus ning laga,
ry antuk sang prabhu manglurug saha bala lwir wah sakêng parwata,
gĕntĕr ning grit ikang rathânĕmahakĕn kung ni wwang ing kārttika,
luh ning strī kahañang ri līna ni ratunyângde paḍĕt ning lĕbū*

ndan heman tuna rājalakṣmi satĕwĕknya n rājya nirdewatī,
hetu śrī naranātha tan sthiti pijĕr lunghā madewāśraya,
de ning hyūn ira n anghyanga ng nagara mogha n kewĕhan tan hana,
nghing rakryan pakarājalakṣmi nira marma de nirângundanga*

rakryan yan hana sanmatanta ri sirânambāna kingking nira,
ndak pinta nya sĕkar tajinta pamahugya mwang sĕrĕh ring kajang,
tanggap denta mĕne sĕpah nira katon heman yatan sungsungĕn,
nya ng singhāsana karwananta pakisapwan māskw i pangkwan haji*

nāhan denya n angĕdwakĕn nrĕpasutâhyun waspadê sang prabhu,
mogâcūm ararĕm wulat nira sinungsung ring wulat lör minge,
ndan dūrâhyuna kewalâwĕdi kumöl ambĕk nirângdoh arĕs,
yan tinghal kadi tinghal ing mulat ing arcângher ing unggwan bhaya*

mālih śrîndumatī riningring inarih de sang Sunandâmawa,
āśābhūta sang Angganātha ri layad dewī nĕhĕr tan waluy,
de ning bhrānta nirângikĕt rasa palambang panglipur luh pinöm,
ngkānê watwan ikang salö panulisan marmā rasanyâmanis*

rakryan sang maling ing matâmatik i rūpangkw ângĕḍap yan wulat,
kālap denta manahku mĕnggĕp amanis rūpanta duṣṭêng hati,
mukṣa twaskw i sĕḍĕngta mūr syapa ta len sangkê kitângambila,
eman māsku tuhan tuhan maling atimpuh duryaśakṣatriya*

rakryan haywa kita pramāda ri surup ning lek mĕne ring wĕngi,
prāptâmora kakanta haywa kita tan yatnā ry awaktêng jinĕm,
sāk ning ken awanangkwa mañjing i parāhasyanta ring pamrĕman,
manggā matya matâku pökana kukungku n pangguhā ring pupū*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

nahan rasa ni de nirâhyun amaling malingana ri raras suputrikā,
agöng sukha nira n tibā manah i sang katuduh arusita pwa ring manah,
ri kāpusan ikang smarâpunagi yan waluyana sira de nrĕpātmajā,
lumakwa mapasang pasang wuyaha yan mulih iring iringĕn marê dalĕm*

atīta sira sang narendra mangarang tucapa sira narendrakanyakā,
sinuṇḍang inamĕr kininkin angĕlih rasa tumayunga kabwatan raras,
tuwin manah ira n prapañca kumĕtĕr hati nira mulat ing wwang ing sabhā,
bangun lumaku ri wwat ewĕh alĕyö mangamĕr amĕr i de nira n laku*

saharṣa sang Awantinātha ri ḍatĕng sang ahayu pinakahyang ing sabhā,
hanan pasiḍakĕp hanan pasidĕhângurah arih ulah ing girahyasĕn,
wah ing kapitu tan pahī wĕtu ni rāga nira ri naranāthaputrikā,
pĕnuh mangarape tĕkêng kaka kakânwam atuha sinarambahan lulut*

i mangkana ni de nira n karakĕtan turida sinaput ing manobhawa,
tan enak anginang tan enak angucap humĕnĕng apĕga ta n sayâwĕnĕs,
sawet i pamanas nikang madanabahni ri hati nira mangkin anglare,
ya kāraṇa nirângucap tan awirang sumĕgĕ sĕgĕh i sang nrĕpātmajā*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

rakryan bhāgya kita n ḍatĕng nihan alungguha yayi ri kisapwan i nghulun,
mās lāwan maṇik uttamârja humaḍang pakĕna nika panumbasê kita,
yadyan kaprabhun i nghulun sungakĕnangkwa ri kita yayi yan kitâharĕp,
yan prang yan kakawin panĕkwa ni kakanta ri kita yayi yan n-apanggiha*

yan ring kārttikamāsa ramya masa ni nghulun amĕng amĕng ing pasir wukir,
kuṇḍang kuṇḍangĕn i nghulun kita mulat mulata ri kakawinku ring yaśa,
yan māsâsujimāsa ramya masa ni nghulun amĕnĕm i rājya ning musuh,
kuṇḍang kuṇḍanga ni nghulun kita mulat mulata ri kawaninku ring raṇa*

<Śārdūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

nāhan de naranātha mojar araras mambö langö ning jinĕm,
singgih yan pracacah karas waśa ri tungtung ning tanah ring kapö,
sing songkab ni tutuk nirâwĕtu langö kāmīrasâpet manis,
pöh ning harṣa pinöm atūt guru laghunyârjângĕnoh lambanga*

sang katwang ning awarṇa campaka tuminghal sakṣaṇê sang prabhu,
ceṣṭākāra nirênarih winulatan de sang Sunandâtaña,
māskw indung mapa buddhi rakryan i narendra n swāmya rakryan sira,
yogyâpan kadi mūla tunggal apasah mangke n tĕmah mānuṣa*

<Upendrabajra> 
⏑– ⏑| – – ⏑| ⏑– ⏑| – ⏓

yadin kitâtĕmwa lawan narendra,
ry Awantideśâtiśayêng subhikṣa,
wwang uttama wwangnya kawînggitajña,
pacangkramānanta pasir wukirnya*

gunung Mahākāla ngaranya ramya,
kapunpunan de sang Awantinātha,
i pārśwa pārśwanya patīrtha tīrthan,
pĕnuh dwijarṣy âjar ajar tan imbā*

sabhā bhaṭārêśwara nityakāla,
śiwāmbha sakweh ni bañunya śuddha,
kulĕm pwa sang hyang tuwi krĕṣṇapakṣa,
yayâpaḍang de nikang ardhacandra*

paran tatan ramya nikā parāna,
pamenanê kāla nikang basanta,
ikang larâgöng mala ning śarīra,
awās hilang māry angaweśa denya*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

tāman sang nātha tan popama halĕp ika sāmpun prakāśâdwitīya,
pinggir ning lwah srĕp ātis ny angin ika humaras gandha ning pangkaja mrik,
sākṣāt swargātmakâpan sahana hana nikang kĕmbang angjrah paḍârūm,
heman yan lena sangkê kita śaraṇa ni kādewatanya n pinūjā*

nāhan de sang Sunandâmirĕsĕpakĕn i sang yogya karmā sudewī,
ndān ambĕk śrī suputrī mingay atimĕs adoh tan hana ng rāga mātra,
sāmpun wruh sang Sunandā karaṇa nika n akon mungsirê sang Pratīpa,
asrĕt lampah nirâlon laku laku jaladânūtakĕn mārutâlon*

ndan sang kāry ângarang sis kawĕlas arĕp irâmeri luh tan tinolih,
baryan tinghal ri dewī sira rasa pĕjahâpan rĕmĕk twas nira syuh,
limbe limbe sudewī kadi mangaway akon milwa ri śrī narendra,
wet ning bhrāntângikĕt bhāṣa ri sarungan ikang patrĕm angrĕs rasanya*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

nghulun yaśana rāga māsku pakadharman ĕnahana raras ning angrĕngih,
hayunta makawāṇḍiranya ya pangöbana para paranangkwa yan rimang,
prasĕnta ri dalĕm jinĕm titisananta luh i lukar i kenta ring tilam,
susunta pakasādhananta kalawan pipi katiga tĕngah maran lĕpas*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

nāhan de śrī narendrânĕmahakĕn i lulut kung nirâwak wilāpa,
yêkī tan sah ri pangkwan winaca tinilingan kong rinĕngwan winaswās,
adrĕs luh śrī narendrângrasani rasa nikâpan katuhwan rasanya,
yogyângantyêng mahantĕn wacan ing alaradan kālapan ratnakanyā*

rakryan putrī huwus mālih asĕmu pangalih ning sĕkar sālas angjrah,
kweh ning guṇḍik nira mwang kaka kaka rumarângasturi mrik wanginya,
lagy âtangkis humung hambulungan i tali kenyânamar ṣaṭpada strī,
harṣâmbĕk sang Pratīpâmapag ing ujar arūm tustus ing langwa langwan*

<Krĕti> 
⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏓

ibu t asy asih kita kadang kadanga ri sĕḍĕng i nghulun rimang,
kita yogya mitra kulabandhw amarasana ri rāga ni nghulun,
pakawarga ni nghulun i pangkwan asisihana raśmi ning prĕman,
arĕnah manahkw angaku sānak iri kita patĕmwan ing jaja*

pakĕnangkwa yan marĕk i māskw amibikana laṭinta ring waja,
lumut ing payodhara huwus kakingan usapanangkwa ring jaja,
irung i nghulun panutulangkwa luh i pipi ri pamrih ing sipat,
lukar ing tapih salinanangkwa karatala mĕne n pamangkwakĕn*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

ndah yêki n ling narendrârasa mijila sakêng bhāṣa lāwan palambang,
sotan ta ng sāri ning rāga piturun i langö ning kawi bhrāntacitta,
tan panggintir manis ning tĕbu sawukir apan tan patungtung manisnya,
marmânyuh prāṇa rūmnyâsĕmu pangucapan ing wahw amangkw ângdudut ken*

rakryan putrī mulat ring nrĕpati kadi wulat ning ṭikā ring wilāpa,
mojar ta dyah Sunandā wwaya ta sira siwin śakty asangjñā Pratīpa,
sākṣāt swargânurun rūpa ni nagara nira ry Ânupa khyāti ring rāt,
kumbang kĕmbang papanggihta kadi patĕmu ning kārttika mwang basanta*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sang Arjuna Sahasrabāhu ring usāna sira siniwi śakti nītimān,
prakāśa sira sang Daśānana musuh nira huwus ayaśâmatī musuh,
tathāpi kaparājayêng raṇa huwus hinuripan alawas pinañjara,
hana pwa sira sang Pratīpa sira rakwa wĕka nira suśīla digjaya*

paran pwa wĕkas ungsirĕnta paḍa wastu kita wĕka ning uttamaprabhu,
para prabhu kapan paḍâsira lawan sira tĕwas amilĕt milĕt wulat,
ameta kita len muwah tĕwas angel midĕr ibu kapana n pamanggiha,
matangnya sira sĕnggahĕnta kaka yogya sira manuwalêng ujar yayi*

<Śikhariṇī> 
⏑– – | – – – | ⏑⏑⏑| ⏑⏑– | – ⏑⏑|⏑⏓

yadin siddhā rakryan sasisihana rūm ning silih asih,
awās rakryan glānâhuyang apupul i jro pakasutan,
hana lwah ramyâlwā prakaśita si Rewā ngaran ika,
kitâdyusa ngkānêsuh isuhana lāwan sang ahulun*

raras ning karwa swāmi paran ika rakwânglĕwihana,
marā ring tāman tan hana marĕka līlā ngwang angĕnĕs,
yadin madyūsêng lwah talaga wulakan śūnya kasĕnĕt,
wĕnang sāmbĕk ning swāmi tariman apan tan hana mulat*

kalīnganyâlah māsku marĕka nihan dak parĕkakĕn,
paran marmantâsungsut arĕngu minge tan pamituhu,
pangantî pangkwan sang prabhu hila hila ng duhkha siwuhĕn,
apan māskw âpet pet hayu pahayu buddhinta ri sira*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

nāhan ling sang Sunandâmirĕsĕpakĕn i tingkah narārya Pratīpa,
pathya wruh sopapattînggita nikang ucap akrĕp kĕna prih narendra,
yângde tan sangśayê twas nira ri ḍatĕnga rakryan suputrî kisapwan,
kady anghyang motusan wallabha mamagĕhakĕn tan wurung ning swakārya*

rakryan putrī minge tan wawarĕngĕh apa tan trĕpti rakwê narendra,
sang nātha wruh sira n tan kinaharĕpan ikang buddhi mangkin prapañca,
āśābhūtânulis ketaka rasa kakawin pöh nikang rāga tībra,
tambā ning kerangan tan winadal i liḍah ing kāma nāhan rasanya*

<Nawaharṣa> 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

ibu tan paphala pwa ng amalar i hayunta sĕḍĕngta rare,
syapa māsku kadi nghulun angurati rāga lawan turida,
katunan lĕpihan kita kinirimakĕnku karaskw i kita,
tĕka ring kararan pwa kita mapa tiki n sahajâpi lupa*

sĕḍĕng ing pabĕlah turida kinĕkĕsanku kitêng lĕpihan,
makasādhana kungkw angingĕt ingĕt i rūmta lanā n pinalar,
angadĕg pwa kitêng puḍak araras inastwakĕn ing bhramara,
winalingku kitâng linga puji puji yan ratu ning kusuma*

sang apiṇḍa wukir nghulun ajar ajarê kita munggwa sadā,
tarukāngkw i hayunta pamiṣayana rāga sĕḍĕngkw alulut,
licinêng śayanâkw anusupa ri hulĕsta sugandha minging,
sipi māsku sukhangku katuruna ri sor i tĕngahta rari*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

nāhan de śrī narendrâkakawina mangani twas nirê jro drawângras,
ndātan tinghal muwah ring nrĕpawaraduhitā kewalêrang tumungkul,
māry âśābhūta sāmpun pinĕgat ira lulut kung nirê śrī suputrī,
hetunya n tan wijil luh nira pamaḍĕm irêng rāgabahnî dalĕm twas*

sāmpun mālih sudewī kasusu laku nirângĕñcuh ĕñcuh kangelan,
ndan tinghal sang Susenângiringakĕn angamĕr tan wĕnang sāh amaṇḍĕng,
kady âdandan kisapwan yan alihan asilâhyūn amangkwê sudewī,
harṣâgyā gyān anungsung ring ujar akakawin lwir katonêng palambang*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

rakryan sang pinunagyakĕnku śaraṇāśraya tumulunga kingking i nghulun,
anglū māsku kisapwan i nghulun alungguha kita yayi haywa sangśaya,
t asy âsih kita māsihê kawi guṇangku palar amalĕsêng karāsikan,
lambā kaprabhun i nghulun kita rumangkĕpana saphala yogya tunggalĕn*

mangke n prāpta ni māsku tambay ing anon wwang ahayu kadi dewakanyakā,
yan ring śūnya katĕmwananta saha bhūṣaṇa mangĕnĕsa tan parowanga,
byaktânĕnggaha dewatī kalĕmahan nghulun iri kita dūra sangśayā,
āpan de ni hayunta yogya kita māsku panadinakĕna n pinangkwakĕn*

pangkwankw îbu paranti ning wwang anukĕr nukĕr angĕsah ĕsah pinangkwakĕn,
śīrṇa syuh lĕngĕn i nghulun pinakarantunan i kuku ning epu tan panūt,
tan pamwas jaja ni nghulun wahu waras linawad i panĕpak ning angrĕngih,
lagy emö pipi ni nghulun sabha sabhā ni waja ning anulak wineh sĕpah*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

sojar sang nātha kady ângalapana kasusuk ning kĕnêng rāgapāśa,
kady ânambāna kingking ning amalaku suwal kewĕhan kāladeśa,
sākṣāt sambat ning onĕng kinirimakĕn apet pet manis de ni kungnya,
mambö rūm ning katurwan winungu ni jarumanyânĕkākĕn wilāpa*

tatkāla śrī suputrī sapawulatan angantî harĕp sang Susenā,
tan kantun sang Sunandā marĕk ataña tĕhĕr sopacārâtalangkup,
rakryan sāmpun kita wruh ri narapati mapâmbĕkta māsku n patĕmwa,
āpan sang nātha sākṣāt Madana midĕr amet hyang Ratī ring kaḍatwan*

yadyastun māsku siddhânghaturakĕna hayuntêng kisapwan narendra,
ngkānêng Gĕnggā kitâmena mahas ahasa ring nūsa śūnyê tĕngahnya,
mwang yan rakryan marêng Wrĕndawana taman irânopamêng langwa langwan,
akweh bhuktinta ramyâmarĕkana Yamunā lālanâkuwwa kuwwa*

rakryan putrī tan engĕh sira kinĕdĕ kĕdö yan paniwyê narendra,
singgih rakwa n rarā suṇṭi masĕmu lĕnga suṇṭy âkalis de nirâmbĕk,
ndan buddhi śrī Susenā kadi pulut atĕguh tan lumer de nirâhyun,
sangkṣepanya ndi tan siddha kapalikĕtana śrī suputrî narendra*

lunghā lampah sudewī narapati kawĕkas kerangan tan tinolih,
kady agring nora rakwânginaki langu langun yan mulat ring sĕrĕh wwah,
rakryan putrī jugânunggayap i hati nirâtyanta ring pringga wiṣṭi,
mangkin bhrāntângikĕt bhāṣa panalimur irê tībra ning rāga tikṣṇa*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

dyah mah lungsuran i nghulun pasunga ni nghulun iri kita māsku tanggapĕn,
siñjang siñjanga rakryan ing pangarangan ri huwus ing anulis pralāpita,
göng ny âsihku ri māsku yogya suwalĕn nghulun amalaku lungsuran tapih,
donyêbū pinakātmarakṣa n amĕrĕnkw abasahana tĕhĕr pamera luh*

rakryan sang hinarĕp harĕpku śaraṇāśraya mulata ri rāga ni nghulun,
tan sênungsir adoh manahta salawasku tĕka ri kita mogha tan lining,
nghing gānyā hana kāsihanta ḍatu ḍatwa kahulunana tan sahê kita,
yêkī pañjinganangkwa nitya saparan nghulun angucap ucap lawan kita*

nāhan bhāṣa nira n tininggalakĕn ing pangarangan i layat suputrikā,
mantĕn duhkha nirâsamun turida rāga ni manah ira tan tinūtakĕn,
śrī Hemānggada kabwatan kung i ḍatĕng nrĕpawaraduhitā marê sira,
wwāgan mogha gumanty amukti lara rāga niyata sira tan kinahyunan*

<Śārdūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

śrī dewîndumatī ḍatĕng sira ri sang sāmpun kaciryan smara,
ewĕh tan kahiḍĕp harĕp nira lawan tan hyūn irê sang prabhu,
ndān eman wĕkasan katarkan i kalis ny ambĕk nira n tan rimang,
anghing ping rwa mulat kaping rwa sahajâtungtung tikĕl ning halis*

sāmpun waspada doh i rāga nira tan tunggal panononana,
sungsut sungsut ira n kinon marĕka len tinghal nirângrĕngwani,
ākārênggita ning manah saha wijil ning śabda norâkadi,
ahyun kawruhana n tan ahyun ika kaprajñān irâpet wiwal*

tan wruh śrī naranātha yan tan aharĕp rakryan suputrî sira,
anggĕnggöng kamadan trĕṇāngkura hiḍĕp sang nātha ring wwang kabeh,
hamham parcaya de ni rūpa nira tĕkwan śakti wānîng raṇa,
kĕdw âkung makasong larônĕng ira yan pojar waśâkon marā*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sang sākṣāt Smarakanyakā sang anarīra ri hati sang amiṇḍa ring hiḍĕp,
buddhingkw âlal angantyakĕn siha ni māskw ahuyang ajaruman pralāpita,
mangke pwā tĕka tan wawang marĕk awarṇa kĕna guṇa minge kitâriris,
rakryan haywa kakanta māsku sinaranta kalalah ibu rāga ni nghulun*

saṇḍang bhakta samotusankw apuyĕng an layat alisuh amet rarâhayu,
ndātan polih angel angulwan angawetan angidĕri kaḍatwan ing musuh,
mangke pwa n hana māskw arūm pakawayang wayangĕn amĕrĕn ing pasanggaman,
tan pātmā rasa kaprĕman saśayanânĕkĕnakĕna śarīra ni nghulun*

nāhan de naranātha mojar awuyung sira wĕkasan adoh suputrikā,
śrī putrī katibān ujar haji tan engĕh apuji sira yan tuhan tuhan,
ājñālangghana yogya danḍan apa tan hana sahur ira pakṣa māliha,
simbantĕn haji molihâmidhi balik sira kawidhi dinaṇḍa ning smara*

<Śārdūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

sakweh sang marĕk uttamottama wiwal mundur paḍâmid minge,
angheman ri narendra yan sira tan antuk śrī suputrī mulat,
mwang strī strī paricārikā paḍa humung mangyogyanî sang prabhu,
ḍyam têkî wĕkasan tuhun hana mulat yan sang Sunandângucap*

rakryan tinghalanâtpada nrĕpati sākṣāt ṣaṭpadâmet sĕkar,
mangher her i dalĕm taman makapanganty antyan kucup ning mĕnur,
mangke n mūr angalih cumuṇḍuk i Widarbhâpakṣa tan mantuka,
āpan marma nira n ḍatĕng kita karĕngw an pangjrah ing campaka*

śrī Hemānggada langwa langwan asana ndātan mĕkar kābunan,
sangsāra kṣaya sangsayâluru lume de ning Smarākhyâpanas,
heman māsku kucup ni buddhi nira yan tan sanmatan kāsihan,
nghing gānya n mĕkara n kitânglawada māskw âpan gĕrĕh ning kapat*

wwantĕn rājya nirê Kalingga kita yogya hyang hyanganyâhalĕp,
tĕkwan parśwa nikang Mahendragiri hetunya n kadîndrālaya,
gĕntĕr ny ampuhan ing mahodadhi karĕngw âgĕnturan tan pĕgat,
anghing donya mamungwa sang prabhu lawan māsku n katurwān apöm*

rakryan tan kasasar hayunta kawawê sang nātha Hemānggada,
āpan buddhi nirâbĕnĕr tan arusit wruh ry ambĕk ing dug rimang,
hĕnwanta n marĕkê kisapwan ira kewalya nghulun tan saha,
yêkī don i manĕhta mājara ri mārganta n sukhâsanggama*

anghing yogya siwinta tan patatalan trus tuñjung ing kaprabhun,
prajñā wany anulus bisângaji dhanurwedâdhika wruh nira,
yan ring kīrty aniwārya śuddha hana sor ning candrawimbâkucĕm,
tustus ning ratu śakti digjaya sĕkar tajy angkuran kṣatriya*

nāhan de ning amet manis ning angucap mambö juruh kābunan,
antuk ning mangalap manis ni kakawin sang wrĕḍdha wrĕddhîng langö,
ndātan panggarit ardha tan rĕsĕp i buddhi śrī narendrātmajā,
lunghā wruh tumuluy sira n kinĕḍapan de sang Sunandângalih*

śrī Hemānggada kāri kerangan akingking tan wĕnang sāhasa,
manggâmora makilya kilyana tumūtê śrī narendrātmajā,
sang hyang Manmatha duṣṭa tan rwa tĕlu pat rowang nirâśâlara,
yêkī hetu nirângikĕt rasa wilāpângras rasanyê hati*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

mangko pwântĕnku dentâmbĕk atiśaya dahat kewalânggöng kaputryan,
buddhintâpyak madêng harṣa tan akung ing akung sangsayâpy âwalepa,
dentâweh rāga tan popama kadi ginawe lĕnglĕngâku n tuminghal,
māyā munggw ing crĕmin lwirta ring apa wĕnangangkwângisapwê tuwuhta*

sang lwīr arcângarang byakta pan ulaha ni māskw i nghulun yan pamangkwa,
sang lwir dewî tulis tan wurunga kasarikâku n marê pamrĕmanta,
sang lwir wwe ning samudrângarangakĕn i manahku n surud sihta māsku,
sang tungtung ni rwi ning ketaka kari kacarik twaskw i lunghānta mangko*

<Basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓

nāhan manis ni pangikĕt nira rāgacihna,
śrĕnggāra rāsika pinöm atĕmah wilāpa,
munggw î dalĕm hati ginūḍha raras rarasnya,
pinrārthanākĕn ira mĕtwa mĕne n papanggih*

sang lwir hyang ing jalada kānginan ing basanta,
ndātan panis nisi huyang ni manah ning onĕng,
lunghā lawan riris i buddhi nirê narendra,
sang nātha kāri tĕlĕs i drĕs i luh nirângdyus*

byātīta sang prabhu narendrasutā wiwakṣan,
dolāyamāna ri turung ni manah nirêsi,
lunghâmilih milih i jalwa nirê narendra,
himpĕr sĕkar midĕr amet bhramarê kuwungnya*

sāmpun ḍatĕng sira ri sanmukha sang narendra,
śrī Pāṇḍya harṣa kadi tan rat ira n tuminghal,
runtuh lĕbur manah irâsĕmu rāgabahni,
lwir mās hanêng muṣa wawang drawa de ning apwī*

sang Pāṇḍya singhapuruṣākrĕti rāgaśatru,
śrī putrikâciri wĕdi n para ring paḍöman,
söh buddhi sattwa naranātha paḍâwrĕg awri,
keṇḍit manah nira lawan kung irê dalĕm twas*

sāmpun pĕtĕng twas ira söh turidângaweśa,
anghing hiner silih asih naranāthaputrī,
āpan katon mukha nirâsĕmu śītaraśmi,
yêkī nimitta nira mojar amanwa manwa*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

ngke singhāsana māskw alungguha paran karaṇa ning angadĕg bangun wiwal,
rākantâlawas angrĕngö ri hayu rakryan ika karaṇa ni nghulun ḍatĕng,
tĕkwan śrī naranātha Bhoja mangutus ḍatĕnga ri sĕḍĕng ing swayambara,
nāhan tang karas esi bhāṣa pahulangkwa ri kita yayi hantusākĕna*

wruh ku n tan pangĕnoha kungku ri kitâpan ahayu sakadang lawan Ratih,
tunggal rakwa rarasta ring mukha lawan rĕsĕp i raras i māsku ring pupū,
rāgangkw îbu hanêng tĕngahta kapipis lara turida kinölwa ring susu,
lampūn kaprĕma ring pasanggaman i panghapit i wĕtis i māsku ri nghulun*

<Basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓

sojar narādhipati tan palawan manisnya,
manggiṣṭa śiṣṭa mari śiṣṭa sinorakĕnya,
lwir tan madhu ng madhu tinaṇḍingakĕn yayān sor,
lambā manis manis ikang gula tan panangkĕp*

śrī putrikā sira mulat ri harĕp narendra,
ndātan kapūhan apa tan hana panggaritnya,
mogâkalis manah irâsĕmu tan pananggĕl,
kady adwa tinghal ira kewala tan papingrwa*

do doh i buddhi nira niścaya sang Sunandā,
śrī Pāṇḍya tinghal ira kady angutus mangĕdwa,
ndan sang kinon ira bisângupacāra śabda,
mojar tuhun pali palin ya tĕkapnya mojar*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

nāhan śrī naranātha Pāṇḍya sira yogya pangayatan i māsku ring hayu,
heman rūmta yatan pagĕgwan i manis manis ira n angisapw angolakĕn,
anghing sambhawa rakwangöbana huyangta saphala parĕkĕnta ring tilam,
sing sojar haji yan rahasya rasan ing śayana kĕmitananta cupwana*

yadyastun kita māsku n âmĕng amĕngêng tuha rawa kalawan nareśwara,
byaktânangśaya cakrawāka dadi mānuṣa maṭika ṭikan maring ḍarat,
mwang yan karwa narendra māsku mahasêng pasisi mĕgila ring wwang ing pasir,
byaktânĕnggaha dewa ning mithuna rāśi mĕtu harĕp ahimya himyana*

atyantêng kalangön lĕyĕp winulatan patĕmu ni lĕngĕng ing pasir wukir,
ndan dūrâmaḍanê langö ni patĕmunta matĕmu kalawan nareśwara,
yadyāpin paḍa ring langö pisaningū kadi rarasa ni māskw asanggama,
nghing gānyâmaḍanê rarasta raras ing Rati Madana n akālihan hulĕs*

<Mālinī> 
⏑⏑⏑| ⏑⏑⏑| – – – | ⏑– – | ⏑– ⏓

nahan ucapan ikâpet pet manis tan pamandi,
kadi rĕsĕpa rasanyê buddhi rakryan suputrī,
kunang apa tan ikângde harṣa ring harṣa ning len,
wiphala kadi manis ning twak yan ing madyasakta*

narapatitanayânglih tan sahur lwir tulis mās,
rĕngu nira pangadeśan yan tan anggâmituhwa,
kalalu laku nirângdoh mūr lawan sang Sunandā,
nrĕpati kawĕkas ākung śīghra māwak wilāpa*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

rakryan sang kĕna rāga tībra kaka rakryan anguwatana haywa sangśaya,
hrū sang hyang Madanê hatinta dahutĕngkwa bĕbĕdĕn i tanganku hĕmbana,
nghing jampyanta karāsikanku n amĕkul garĕgĕtĕn amijĕt mijĕt susu,
romantâjumĕn i nghulun sadakanangkwa n anĕsĕpi laṭinta ring tilam*

kocap māsku wicakṣaṇôṇḍahagi yogya panagara bisâmangun lulut,
ngke ta dyah mata ni nghulun sipatananta pĕnĕdĕn usapanta ring pusuh,
yan kālanta pinangkwakĕn wwaya jajangku rari siku sikunta yan cala,
kungta mwang turidangku pādwakĕna māsku patitisana luh maran rapĕt*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

nahan tĕmahan ing prapañca ni manah nrĕpati wahu lipur linangwakĕn,
hanâmbĕk ira mantukâmruda tuhun mawaraha rumuhun ri sang prabhu,
katon ujara ning mulat ri sira tan pamahayu kadi buddhi ning rare,
ya hetu nira tan wawang mulih angantyakĕn i huwusa ning swayambara*

byatīta ri sĕḍĕng nira n mari rimang tucapa sahana ning wwang ing sabhā,
manahnya paḍa pakṣapāta ri narendrasuta tan aharĕp ri sang prabhu,
paḍâsrang angucap ry ulih nrĕpasutā wruh i harĕpa nirêri sang Haja,
alap ta wus amah nahan ling ikanânggĕtĕm asahuran atry angadwakĕn*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

rāga śrī naranāthaputra masĕwö kadi kayu ragas ing labuh kapat,
osik buddhi nirê ḍatĕng nrĕpasutā winaling ira tĕkâkisapwana,
agyâweha sĕpah sakê waja silih suwala guyu panarka ning mulat,
bwat śrĕnggāra dahat panāntwa nira marma rasa nika rĕsĕp rinĕngwakĕn*

ngke rakryan pakisapwan onĕng alawas nghulun ibu sang apiṇḍa nīrada,
sang sanghub ni lulutku sang patĕr i kungku kilat i pĕtĕng i twas i nghulun,
sang rĕm ning turidângalah sih apuput huyang amĕkasakĕn putĕk hati,
sang truh truh ni langöngku mukṣa hiniḍĕp kinisapu sahajâtĕmah riris*

donkw anglitlita roma rakryan anapak napaka hayu ni māsku ring tilam,
āpan tan hana len pramāṇa ri rarasta n angarang angisapwakĕn puḍak,
māskw indung huningan nghulun ri manis ing mata sarasija kābunan madhu,
sungsung rāga tĕngah purihta kalawan pipi taḍaha ni luhta pintanĕn*

pangkwankw îbu wĕtĕh turung pinakapangrĕngihan ing angĕsah pinangkwakĕn,
tapwan kāni lĕngĕnku de ni kuku ning hinari hari minge kinolakĕn,
mwang tapwan katĕpak jajangku kalawan pipi tĕkap ing arĕs kinewala,
nghing rakryan karaṇanya n emwa ragĕta mwang anulunga manĕmbu nĕmbura*

<Wisarjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

ngke sang apiṇḍa nirātmaka tinĕmahakĕn maṇi rājasutā,
tan hana ngūni dĕlāha kadi kita sujanma suśīla wagĕd,
sang dadi janma sakêng taya taya kadi rakryan arūm anulus,
māsku śaśāngkawimāna karika kita mangdadi marma dahat*

anggringi simbali rakryan amarasana mogha tĕkânglarani,
dyahku nihan tulungĕn nghulun uwatana kāraṇa ning warasa,
gring kĕna rāga larangkw anginak inaki mĕnggĕp atīs apanas,
māsku matang yan akar pipi guliga tĕngah palakun ri kita*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

nāhan de sang Ajângucap mĕtu raras ni kataruṇan irânghiḍĕp smara,
mambö turwan i pangkwan angharas i panglawad ing ahayu ring pasanggaman,
kady angrĕngwa rĕngih lawan pangĕsah ing kinisapu rasa ning wwang angrĕngö,
śrī dewîndumatī pwa muṣṭi ning akung kapana sira n angiṣṭya mintara*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

ujar sang Aja warṇa warṣa tumibânĕkarakĕn asanângrĕngö gĕrĕh,
aśoka ḍinĕḍĕr sawang nrĕpasutā wahu kasiram alūng apādapa,
wawang sĕkar irânĕḍĕng bhramara tan hana wani mara kewalâtilar,
apan sang Aja rakwa tan wurung angol angarĕkana mĕne n pamangkwakĕn*

narendratanayâwĕnĕs mulat i rūpa sang Aja wawang agring anglayung,
kasambĕt i manis manis ni lungid ing mata sarasija kenggutan halis,
huwus wruh i manis nira n kasarik ing lituhayu subhagêng swayĕmbara,
ya kāraṇa nirâharĕp marĕka pangkun uwat uwatanêng sĕpah sarik*

sawet ni pamanas nikang madanabahni ri hati nira mangkin anglare,
tinarka nira rājaputra dadi ning Smara sang Aja marêng swayĕmbara,
muwah sang Aja sangsayânaha nahā mulat i hayu narendraputrikā,
Ratih karika sinwayĕmbarakĕn ing Madananagara ling nirê hati*

sipat nrĕpasutā lutur kadi humer i pangusapa nareśwarātmaja,
gĕlung nira bangun harĕp suruyanê jariji nrĕpatiputra yan lukar,
angrĕs kadi harĕp kadĕmwanana de sang Aja mata nirângdadak lumuh,
paningsĕt i tapih nirâsĕmu harĕp lukarana ni tangan nrĕpātmaja*

waja nrĕpatiputra kātara rarasnya tĕka ta mamusuh yan ing laṭi,
alal kĕtĕ kĕtĕg nirêng jaja lumiṇḍihana jaja narendraputrikā,
asanggraha nakhâlungid tangan irâmirah aharĕp adun lawan susu,
tĕkêrung ira tan pakāla kumĕsut sĕmu sĕmu ning asĕnghit ing pipi*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sang mambang Kawidoṣa tan sah i narendrasuta marĕk amangku pawwahan,
lāwan dyah Jayawaspa kāsih ika tan sah i pada naranāthaputrikā,
ndan rakwênalapan sĕḍĕngnya n ahañang tinut ika mapasah madum tuhan,
tĕmbenya n sapatinghalan paḍa lumuh kawĕlas arĕp alunglungan tangis*

sang mambang Kawidoṣa mājar i narendratanaya nĕhĕr anghĕmū tangis,
rakryan honya manĕhta tinghalana pun marika makangaran Madhūdakā,
pun munggw î hiringan marĕk linihangan wagĕd araras amangku pawwahan,
anghing pun juga tan wĕnang mulat awarṇa lara mata n angölakĕn tangis*

yadyastun nrĕpaputrikā mara mĕne humaturakĕna rūm nirê kita,
rakryan tan wĕnang edihê sira yadin sira tumĕngĕta pun Madhūdakā,
dūra n dhāraka ring lara smara manĕhta pinasahakĕn ing tuhan tuhan,
nghing maty ângarangê daganta bapa tan panĕmu kahulunan sadā marĕk*

mwang yan śrîndumatī tan aptya ri tuhanku muliha sira tan panoliha,
sungsut śrī naranātha rakwa ri manĕhta bapa mangulanĕh turung lipur,
byaktânggĕgwana sĕmpalĕn manĕhta bapa kita tan awĕlas mangaryakĕn,
mātîng māti kināladeśa kadi kambang ing asana sinĕmpal ing kapat*

nāhan lingnya nĕhĕr tumungkul anangis tucapa ta panangis Madhūdakā,
hāh rakryan kadi ring pangipyan ahurip takari manĕ manĕhta tinghali,
nāhan pun Madhusūdanâmwangi narendrasuta marĕk amangku pawwahan,
kĕmbĕng kĕmbĕng i luh nipun marahakĕn sih ipun arabi tan wĕnang mulih*

mangke ry antuk ipun tumūt ri naranāthatanaya bangun anghuwus huwus,
tan lot nggānya pun anghiḍĕp turida rāga kadi wurunga matya monĕnga,
yêkā hetu nipun tĕkâhañutan anglalu pĕjahana de nareśwara,
anghing luh ni manĕhta kahyuna nipun rurubakĕna lawan ngrĕs ing tangis*

ājñā śrī naranātha ngūni ḍumawuh ri para panĕpi ring pasir wukir,
an pun patyana tūt tlasĕn haḍangĕn ing hawan i hawan ipun marêng musuh,
mangke n tan hana patya patyana sadoṣa nipun i sĕḍĕng ing swayambara,
pun nggānyêka dumeh pun ahyuna mulat mulata juga sawet ny unĕng nipun*

hāh rakryan siha rakryan ing manĕ manĕh nghulun ibu pituhun nghulun tuhan,
nāhan śrī naranāthaputra pakisapwan ibu ri sira haywa tâwihang,
āpan yan tuna kūng i māsku ri sirâpa ta hamĕngana ni nghulun mĕne,
tan wandhyā mati karwa pun Madhu manĕhta tuhan i huwus ing swayambara*

marmā de Jayawaspa mojar atangis tĕka hirĕng i narendrakanyakā,
pantĕs pantĕs apolahan marĕk atakwan i manah ira ring nrĕpātmajā,
sing solahnya wagĕd hanan pamisusal misusal api calângrĕngih rĕngih,
kĕdw âkon marĕkâkisapwana nĕhĕr mulat arĕngu waśângdĕlö mata*

<Śārdūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

sāmpun dyah Jayawaspa mojar irikā ta dyah Sunandângucap,
rakryan tinghalananta māsku sang Ajâtyantêng halĕp ring sabhā,
putra śrī Raghu potrakê haji Dilīpânghing kadangtâparĕk,
śuddhakṣatriya sūryawangśa taruṇânghing śakti mangke n raray*

waswāsĕnta halĕp nirângdaśaguṇê rūm ning tulis mās tatur,
warṇākāra nirâmarājaya ri warṇākāra ning campaka,
munggw î pāda nirâlawan mirah i kĕmbang ning tawā kedĕkan,
anghing ketaka lot pinangkwakĕn ira n lwirnya n wĕtistâlaris*

tan sāhêng śarapuṣpa kenaka nirâpan lwir Smarângiṇḍarat,
mwang manggĕgwana puṣpacāpa ri kiwa n pangde raras ning mulat,
pantĕs munggwa ri citta ning rara sujanma n sūkṣma tan pāwaka,
yogyâmangkwa ri māskw apan paḍa lawan dewī Ratih ring hayu*

nāhan raśmi nikāng ujar tĕka rĕsĕp ri twas narendrātmajā,
sāmpun waspada kung nirê sang Aja marma dyah Sunandā sukha,
ndan mogângjrum apet prahelika langö singgih juga n strī kawi,
denyângjrum rasa guywa guywan araras ndātan tĕke jro hati*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

rakryan tan sasiwinta māsku sira de ni karakĕtan irângurĕn langö,
ring tāman sira mendung endungan aśoka mĕkar inarĕkan pinangkwakĕn,
angkĕn māsa kapat mahas mahas adoh sahaja majamahan karas tanah,
prang prang ciṇḍaga ketakī pracacah akṣara salawas irâsih ing ṭikā*

rakryan mangsula māsku sang ratu kabeh muwah ibu parananta waswasĕn,
ping pat ping lima waspadākĕna raras nira waluyana haywa sangśaya,
yadyastun sira nora kāptya ni manahta muwah uwahana ng swayambara,
ngkā ta dyah t adulur pahur hurakĕnanta sira lamakananta mantuka*

nāhan denya n amet prahelika langö rasa kakawin anambyakĕn manis,
ndan simbantĕn adoha buddhi nira mangkin arumah apulang lawan smara,
tan wruh ry ambĕk irê narendrasuta yan sira winarahakĕn marêng langö,
tan pendah lara koluran turida rāga nira ri sang Ajâwuwuh langö*

ndān ambĕk sang Ajânahā sira ri buddhya narapatisutā n tan ahyuna,
āpan tan huningê halĕp ning asĕkar taji wĕdi mulatêng ajong kuning,
tan hep hepĕn aniwya ring kadi sirâpi puji sinahuran patik haji,
ring singhāsana sang katinggal angarang paḍa lĕngĕng angikĕt pralāpita*

anglampū sang Ajânahĕn turida māry amalar i harĕpā suputrikā,
āpan tan ratu ling nirêry awak ira prabhu tuwi sira tan kinahyunan,
enak ring wĕkasan manah nira harĕp harĕpĕn amĕnangêng swayambara,
molah bāhu nirê tĕngĕn marahakĕn ri pamĕnanga nirêng swayambara*

ngkā n jātismara putrikâtutur i rūpa sang Aja ri sĕḍĕng nirâpsara,
ring swarga n pakurĕn lawan sira tuhun kapalang alang i tan sih ing Widhi,
mangke pwa n paḍa janma mānuṣa sirâtutur i silih asih nirâlawas,
wruh merang kadi tan priyâpriya ri kāla nira n atĕmu ring surālaya*

kāla śrîndumatī kapāśa tĕkap ing lara turida ḍinaṇḍan ing smara,
rāgângaṇḍĕhi sāhasâmarĕpĕki twas ira rasa kapatya ring sabhā,
yekā hetu nira n harĕp marĕka ring nrĕpatanaya palar sirâsiha,
āpan yogya pakāśrayan saphala panggajaha maḍĕmana ng smarānala*

ratnânopama candrasūryaja kalung kalung ira naranāthaputrikā,
yêka n pawwat irê narendrasuta rāgapahula sumĕnö marê mukha,
embuh teja nikā sĕḍĕngnya kinalung kalungakĕn ira ring nrĕpātmaja,
lwir dewī Ratih anghyasi Smara sira n pangamĕr angĕnakĕn kalung kalung*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

nrĕpātmaja mulat ry awak nira sukhâmbĕk ira n amĕnang ing swayambara,
paḍângrahati cakṣur ādi nira molih i turida narendraputrikā,
tĕkê mukha nirâprih olih inusap haringĕt ira tumus tĕkê jaja,
ginañjar ira ring sĕrĕh waja nirâsĕmu sĕmu guyu sabhya ring sabhā*

para prabhu sirâlarâlah arĕbut ri turida naranāthaputrikā,
paḍânĕsĕl awak nirâlarang anaṇḍang inucap ira duryaśaprabhu,
gĕlung nira rusak mure n inalapan makuṭa nira katon paḍâkucĕm,
tiḍĕm waja nirâsamun mari lumöng hinilan ira sĕrĕh mĕngĕs mĕngĕs*

<Girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓

hĕnĕngakĕna narendra śrī putrī sira caritan,
mulih angalihi ḍampâwās de ning mulat i sira,
paḍa sukha paḍa harṣânĕmwākĕn kaharĕp ira,
patĕmu nira winaswās dewī dewa piniturun*

kaka kaka nira mantĕn denyâpet wulat amanis,
akusikan apĕgâprih yan lampah paḍa balisah,
silih usap i mukhâpan rūkṣa glāna haringĕtĕn,
wuwuh i hayu nikânghing tinghalnyârĕngu n ahuyang*

paḍahi paḍa gumĕntĕr muny asrang srangan i harĕp,
grĕbĕg i laku nikang wwang sāmānyângiring adulur,
ri harĕp i wuri lumrā sakweh ning para pajurit,
saha curiga karĕsrĕs mangrakṣê nrĕpatanaya*

ri tĕka nira malungguh ring paryangka maṇimaya,
kaka kaka para guṇḍik munggw î sor paḍa humarĕp,
kadi talaga patīrthan sakweh ning marĕk apupul,
nrĕpasuta nrĕpaputrī tan pendah kumuda mĕkar*

tucapa ta para taṇḍa n tan sthity âkuṭa kaṭikan,
pijĕr angarahakĕn wwang sing yogyângatĕr atĕra,
hana sira wiku wrĕddhācārī motus atawura,
amilihi śubhasangjñā mwang sang wruh wruh atawura*

sĕḍĕng atawur ahosan ginyākĕn sira huwusa,
curing amarĕngi ghaṇṭârūm lālitya tan asarag,
paḍahi ning atawur śabdanyâraśmi puja pujān,
mahuwusan i huwus ning pañcabrahma kinĕnakĕn*

tĕlas ika ginuwantĕn śuddha ng mūla patawuran,
śarawa kalaśa lāwan śrāntimrĕt paḍa sumaji,
ghaṭa kanaka wawan tīrthâtingkah marĕk atatā,
paḍa hana pinalangkan salwir ning saji humaḍang*

huwus asaji pari rwang sangghârpat saha pipisan,
pasikĕpan ika tan sah songgwan mwang hapit ajajar,
sang Aja sira malungguh ngkāna mwang nrĕpaduhitā,
sĕmu ni manah irêrang yan tungkul bangun angurit*

widhi nrĕpati pangajyan dewī mangdyusa ri sira,
nrĕpatanaya lawan śrī dewī śuddha manah ira,
ndan i huwus ira dinyus dyus pahyas nira kumĕñar,
kadi salaga kalahrwan mĕmbang wāhu kajawuhan*

nrĕpawaraduhitâdan siñjang wāhu sinalinan,
tapih ira katutungkul mangde tungkula sang Aja,
dumadak amuharâśrī sing dodot nrĕpatanaya,
silih asiha nirânghing don ing wastra silih asih*

atha ri huwus irâhyas prāpta mpungkw angarahakĕn,
sira tumuluy adandan sakweh ning marĕk angiring,
i lari nira cumuṇḍuk ring dewagrĕha madulur,
dwijawara sira masyang tan sāhê hiringan ira*

huwus ajajar alungguh tapwan wanwa silih asih,
siniwikaraṇa de sang paṇḍya brāhmaṇa matuha,
sang amawa kuśapāśânggyākĕn mādĕga ri sira,
kadi mĕbĕda sira n tan sāhâtĕmwa silih asih*

ri sĕḍĕng ira tinuntun de sang brāhmaṇa ri harĕp,
kumulilingi bhaṭārâgni mwang kāsih ira tumūt,
dwijawara paḍa saśrī masrang weda nira humung,
abhinawa kadi kumbang molih kĕmbang ing asana*

hyang Anala sukha harṣa n ton sang rwângidĕri sira,
dilah ira pangadeśan tan suṇḍe malad angadĕg,
nrĕpawaraduhitâgyang mogânolih i sang Aja,
sĕmu ni wulat irâjar yan ping sapta sira midĕr*

muwah ajajar alungguh kālih kālih ira marĕk,
kĕtĕr i tangan ira n wahw âpāṇigraha rumaras,
paḍa parĕng anibākĕn pūrṇāhūti saha samit,
Śiwa sakala bhaṭārâgni n sākṣī ning awiwaha*

<Wangśastha> 
⏑– ⏑| – – ⏑| ⏑– ⏑| – ⏑⏓

huwus mamūjā ri bhaṭāra Pāwaka,
parĕng sirânĕmbah inastwakĕn jaya,
lawan sawīja n siniwi n jayêng raṇa,
muwah pratiṣṭhênabhiwāda śāśwata*

śinangkhapāṇyan sira de mahādwija,
muwah mahāpaṇḍita śaiwa sogata,
maśangkhapāṇî sira len mahāguru,
huwus wineh uttamadāna de haji*

mijil suputrī kalawan nrĕpātmaja,
paḍâpatĕmwan wulat esi manmatha,
harĕp gumuywa nrĕpaputrikâwirang,
tumungku tungkul matukup tukup tutuk*

marĕk wruh ī tingkah ikang pasanggrahan,
hatĕp nikang ḍampa wineh suminghita,
narendraputrânggĕnĕngî suputrikā,
parĕng manunggang wĕkasan paḍâraras*

sĕkar taji śrī naranāthaputrikā,
tiling kaginggang kalawan tutup gĕlung,
narendraputrâmahajĕng sakê wuri,
anĕmwakĕn leśya sukhângharas pipi*

alakwa lakwan paripūrṇa ring halĕp,
tabang tabang ramya karĕngw awangsulan,
kidung kinangsyan murawanya tan humung,
lalitya tan karkaśa sangsayâraras*

mrĕdangga sāmpun sumĕneha pangruhun,
hanâtĕkap len sinameni ring kidung,
ṇḍĕk ĕṇḍĕkan prāya ni de nikā muni,
lĕngĕng karĕngw âsĕmu panggyat ing jawuh*

payung putih rwarwa manimbangî sira,
parĕng lumampah tan adoh paḍângadĕg,
pujut lawan jĕnggi rarâmawâhirĕng,
bangun graha rwa rwa paḍânggayar wulan*

<Girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓

ri huwus ira tĕkêng paprāsan bwat suranagara,
sahana hana nikang wwang bhakty ângañjali ri sira,
pasaji ri sira hampyal dantâśrī sira n apupul,
kadi Surapati sangkêng swarga mwang Suramahiṣī*

tucapa halĕp ikang paprāsan dug sira winarang,
kadi humarasa wimba hyang candrārka winulatan,
tĕka ring alun alun söh lungsir bang hinatĕpakĕn,
paḍa kadi gunung āpuy muntab de ning angin adrĕs*

rasa bubula tĕngah ning rājyâpan paḍa gumĕrĕh,
para ratu saha gĕṇḍing gong rojeh tabĕ tabĕhan,
apituwi para taṇḍâsrangsāngan midĕr aritan,
saha paḍahi gumĕntĕr lagy atry âsurak angawat*

para widu sĕḍĕng aywan sang tangkil hyang acarita,
paḍa gumuyu kapūhan sakweh ning widu binisa,
hana kawatĕk ujarnya n guyw âwarṇa macarita,
uḍuh uḍuh uḍuh āh āh hā hā hāh bisa dahatĕn*

sahana ning abañol denyângguywākĕna puraci,
angigĕl igĕl agĕng göngan koṇṭol paḍa mĕtĕtĕng,
wĕlu sakĕbĕh agasyak ndan mogâwĕdi wĕkasan,
kaguyu guyu kagöman yan prāpta ng wĕlu sabaṭang*

pirus amirusi menmen denyâmet pacĕh acĕmĕh,
rabi nika bisa pantĕs denyâbhāwaka mangĕyĕh,
laki nika mulat angdrĕng kahyun hyūn angungas ungas,
kadi wĕḍus anut añjyan yan tĕnghā tĕka muringis*

ikang amacangah olih guyw aprih paḍa sinurak,
tĕkap ika nini niny elik maswāmi wĕrĕ wĕrĕh,
paḍa bisa ng awayang wwang denyângguywakĕn atarik,
pacĕh ika kaki kaky akrak ginyat mulih akusa*

sahana nika pinanggung tūt padw âbhinawa katon,
paḍa gumuruh awantus sakweh ning guyu gumĕtĕr,
bari bari kapacĕh ning wwang thāni n gumuyu kĕkĕl,
patĕmu ni pasurak ning wwang kady ampuhan apagut*

atali tali kakulwan lornyârĕnggingan ajajar,
rasa ḍawuha tĕkapnya n lumpat lumpat api tibā,
milu milu para raṇḍânonton dan paḍa gigirĕn,
paḍa sinurak i lumpatnya n kālah paḍa kawalik*

amĕnuhi nagara ng wwang thāny akweh madulu dulur,
winijilakĕn ikâsing saṇḍang saṇḍangan ika mās,
wijah amĕli ḍaḍang sangging calwan saha kurupuk,
anak ika sukha de ning tumpi mwang gaja gajahan*

hana sira wiku sangkêng haryāhâlĕpir acĕpuh,
kasutapan ira mangde kweh ning śiṣya paḍa marĕk,
tuhun ulah ira pĕñcul sing sing bhāwa nira kiṭung,
sing ucapan ira bangsit yêkī śabda nira rĕngön*

ra tapa laki kapūhan wahw ânon nagarasabhā,
abhinawa mulat ing bhogâtyantâmuhara sukha,
kalĕwi lĕwih ikang kory alwâgöng gupura nikā,
nrĕpati tĕka salumbung ringgi nggānya tiniwikan*

nahan ucapan ira wwantĕn têkā titir ataña,
paḍa karika ng ujar kĕto mwang kori hayu nipun,
kalawan ujar anĕnggah kāri mwang kari ling ikā,
sira sumahur agampil mruh mruh manghawag angucap*

kṣamakĕna bapa dentâtakwan yogya tan ahala,
tumañakĕn ikanang kori mwang kori paribhaṣa,
paḍa bapa wĕnang anggon yan tunggal talinga gajah,
kalawan ujar adigra mwang tan padriga rahayu*

nahan ujar ira bangsit bangsit tan ya cala nira,
sahana hana nikang wwang thāny atwang mulati sira,
tapa tapa nira pĕñcul wwang wwang sākṣara mangucap,
milu milu ta ya bangsit ndan twangnyê sira ling ikā*

hĕnĕngakĕna sang angdon tontonan sĕḍĕng amĕpĕg,
waluyana caritan śrī putrī mwang nrĕpatanaya,
ndan i huwus ira pinrasprās mantuk mara ri dalĕm,
gĕrĕh ikang arĕbut prasprāsan manggyat adadakan*

kunang ikang arĕbut penī penī hana ri ruhur,
ulih ika paḍa mūlyâpan wastrâhayu saphala,
binĕbĕdakĕn ikâkweh len munggw ing cĕngĕl i gulū,
hilang i cĕngĕl ikê sor mwang dodot nika karĕbut*

nda tucapa para nāthân sāmpun kewwan ira kabeh,
paḍa mamaluyakĕn mās lāwan wastra pamisalin,
saha manis ing ujar ndan liśya n pawwata pahula,
mulih i huwus irâmwit duhkhâsĕnghit i sang Aja*

muwah ucapakĕna śrī putrī mwang nrĕpatanaya,
sang amarang i sira strī strī wrĕddhā pitu ng abuyut,
tuwi kadang ira tan len ring sajñâhayu manulus,
atuha tuha tinunggal sakweh ning marĕk i sira*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

bwat Kāmeśwara ratna nīla winangun grĕha linarangan ing huwus prabhu,
lwir padmâsana singha rūpa ni sakanya kumĕñar abirū paḍâkiris,
kasrang de ni sĕnö nikang kanaka panghatĕp apituwi söh madhubrata,
sākṣāt rātri winĕtwan ing wulan awā linĕngĕngakĕn i śabda ning cucur*

ngkā dewī winarang lawan sang Aja mār hati nira rumaras paḍâwĕnĕs,
ry antuk sang mamarang marang ri sira kāri sira kadi madhubratâsana,
mangke pwa n tumĕmu ng prayojana ni rāga nira malawas anghiḍĕp smara,
kady ângipy angisapwakĕn wulan awâmbĕk ira n angisapu nrĕpātmajā*

śrī dewîndumatī minge tan anumoda ri palaku ng asih nrĕpātmaja,
heman luh nira manglĕtuh lĕtuhi soca nira kadi saroja kābunan,
moghanya pwa mayat mayat halis irârĕngu rĕngu kaharas wawang tikĕl,
tan pātmā kinisapwakĕn twas ira tan pajajamuga rĕmĕk sakê tangan*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

lĕnglĕng ning lod lĕyĕp ning wukir inayu papanggih nirârok piniṇḍa,
kālangkyang mwang rĕrĕb warṇa nira kadi lirang kāmukan sanghub awrā,
himpĕr sang hyang śaśī kĕmbar apupul akĕmul truh truh ing kāla sandhyā,
dewī dewârdhanārīśwara patĕmu nira lwir ṭikâkarwa karwan*

sang kady Ânangga māry âtanu mijil atĕmah rājaputrâdwitīya,
marmâpet sih tan imbâmĕkul angamĕr amĕr cumbu cumbw ângalap sor,
sotan ta ng wwang riris kānginan apĕnĕd arūm panghilang rāgabahni,
pömpöman rāsika lwir nira paliḍah ing elik minge ring kisapwan*

mambö sub ning smarângde huyang i hati nirâwarsih aprih rasanya,
sumyuk tang rāgawarṣângapitu makĕcĕhan lagy awantö raras twas,
atruh truh harṣacittâmarupuhi turidâwah wahan sanmatâgöng,
trĕṣṇângumbang lawan sih manis ing ujar arūm sangsayâdrĕs hilīnya*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sang hyang hyang ni langöku māwak aśarīra mĕtu ri pangaweśa ning smara,
lwir dewī sakalânurun bĕsur i ramya ning amĕng amĕng ing surālaya,
lakṣmī ning nagarī turung matĕmahan karika kita wiśāta lālana,
sang sākṣāt pratimângarang hulun anugrahana tariman angharas pipi*

ngūnî kāla nikang swayambara mijil kita kadi wijil ing niśākara,
sakweh sang pininang prabhāwa nira söh murub angabar abar tĕkêng langit,
rākantânwam alĕk tathāpi kita harṣa tan aharĕp i wīrya sang prabhu,
göng ning prihku lawan sih ing hyang angiring ri ḍawuh i turidanta ri nghulun*

mangke munggah apöm walingku ta katanggamangakĕna pamangku ni nghulun,
sengĕrku n dinĕlö ndatan tinarimângusapi haringĕt i wwit ing susu,
dentâhyun kadi guywa guywan ing apa n rĕsĕpa pisaningū tĕkê hati,
sing solahku sinikwakĕnta tinĕpak hana tinama rare pinīḍana*

nāhan de nrĕpaputra harṣa mangĕnākĕn ucapan amanis priyambada,
anglunglūngi langö hanan pakakawin kakawin angarĕki nrĕpātmajā,
mogâtön angusap jajângĕluk ĕluk lĕngĕn araras amaṭya maṭyani,
pet pet rāga mamanwa manwa mamĕpĕr mĕpĕr ataña ri mūlya ning tapih*

<Wisarjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

śrîndumatī kakĕnan wiṣa ning ujar arūm sumusuk ri hati,
ndan kadi tan huningā pawulatan ira mogha mahâpi hade,
rwā ng katahā n uduhĕn brituha wilaja hetu nirâpi tulak,
rāga nirângulanĕh tuhun awĕdi kawĕs ring ulah kawawa*

marma nirâwri lanâkiput awĕdi kasingkaba siñjang ira,
tan huningan tinañan lara ni wĕtu ni luh nira niṣkaraṇa,
nora waneh paran ing manah apĕga kumöl winisik wisikan,
nghing panamantara ri sru sang Aja winiweka nirê twas ira*

sāma paran wĕnangânulaka ri pamĕkulnya tan erang amĕl,
dāna paran ta kunang wĕnang anuculanê pangagĕmnya tapih,
bheda paran wĕnanganya kumawaśakĕna bwat i rāga nira,
daṇḍa jugênaka ling nira nĕhĕr anĕpak jaja sāhasika*

kāla nira n panĕpak tangan ira kadi pādapa molah alon,
mambĕt ikang lungayan kadi lurus ing aśoka tinūb ning angin,
tinghal irârĕngu mogha kadi sarasijê tĕka ning bhramara,
sungsut irê nrĕpaputra hana kadi gula drawa de ning ĕbun*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

ai kong bhrānta kasop i luh ning angarang kasarik i laṭi ning wineh sĕpah,
lĕnglĕng denta mulat pilih winawa ning turida sinaput ing hyang ing ṭikā,
rūm ning śabda mameka sambĕt i gĕlung kari kita pati jumput jumputi,
dentângol midĕr ing tĕngah kapana yan warasa kadi panumpal ing smara*

singgih bhrānta kakanta māsku mapa don ing angasag inawenta lĕnglĕnga,
twaskw aprih binĕbĕdta ring tali gĕlung cinucuk i lungid ing matâluru,
mogângde wulangun manista rinasan tuhu tuhu n agĕlang gĕlang kuning,
nghing yan rakryan angastwa ring luh uwatanya marasana ri rāga ni nghulun*

pintĕn māsku wuyungta tan hana waneh pinalar asiha sanmatêng akung,
cĕp têndung taha tan tangis kaharĕp i nghulun angisapu jöngta sewaka,
luhtâdrĕs humilī pasungta karikā taham ibu tan ikā prayojana,
anghing prārthana mogha siddha katĕkana silih usapa luh lawan kita*

intar haywa marĕk paran karika donta paran iku kinārya ning marĕk,
tan sih rāga nimitta ning tangis adoh tiki kakĕnana kapriyambadan,
lāwan tan sukha hetu ning luh angasapta ri mata tuwi tan gawe gawe,
luh luh duhkha luh i nghulun tangi tangis prihati karaṇa ning lanânangis*

nāhan de nrĕpaputrikânulak i sāhasa sang Aja saranta ring prĕman,
tan pangde wĕdi ring kĕdö marĕk angol nĕhĕr angarĕki de nirângucap,
mangkin harṣa rinĕngwan anglalu kasungsutana sang Aja sangsayâwawuh,
śrī putrī sira kāpĕsan ri panulak nira jaja wĕkasan sirânangis*

<Nawaharṣa> 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

adawa n panukĕr sang ahayu kadi tuhwa nĕhĕr mingaya,
anangis kadi tan patĕmahana lulut pwa ri sungsut ira,
angĕsah kadi tan silih asiha mĕne ri huwus ning ulah,
anulak ri sĕpah nrĕpasuta kadi tan pamalakwa hĕlĕm*

atukup talingâwĕdi katĕkana rūm ning ujar kinire,
susu tan winĕḍar wĕḍar awĕdi kakukwa ragĕt ragĕta,
akĕmul kĕmul epu ri pĕpĕsa ni madhya nira n pinĕkul,
asaput mukha kady awĕdi hilanga rūm nira kārĕkana*

nrĕpaputra mamaṭyakĕn i manis ira n gula rāga rinok,
ratus ing madhuparka sira guliga ning lara harṣa pinöm,
rinĕbut pinakesi ni mata ning akung ri dalĕm nagara,
papa de nira tan pangarangakĕna tan panibākĕna luh*

lĕngĕng ing madhumāsakusuma pinakaswaśarīra nira,
paḍang ing wulan angrahinakĕn alangö pinakāmbĕk ira,
lumĕkas pwa sirânghari hari kadi kārttika raśmi nira,
mĕtu kady asirat sirata maṇik ujar nira marma dahat*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

māskw indung mapa ramya ning wulatanêng mata mamanisa tan pawora luh,
tan pangrĕngwa rĕngih lawan pangĕsah ing kinisapu manukĕr tĕkê hati,
mwang tan panggilana n pangol sahurana n pangucap ubhayanângharas pipi,
byakta n mūra lawan śawangkw ibu yadin kita mulata manungsungêng guyu*

ndin wanyâku tĕkângisapwakĕna māsku pinangĕmulakĕn tĕpak jaja,
epu ngwang mapa teking enaka baśângarĕkana pinamömakĕn waja,
rĕskw indung tumĕkākĕnâmbĕk i hayunta pinangagĕmakĕn nakhâlungid,
ngĕs ngösĕn mulatêng matâmati matî ri pangayat i halista mamranga*

<Kilayu anĕḍĕng> 
– – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓

nāhan wĕtu ni turida rāga rakryan Aja māwak ucapan amanis,
an sāhasa sira kahanan wĕlas ri panangis nrĕpawaraduhitā,
om yan humĕnĕnga sakarĕng mangantyakĕna rāga nira sang anukĕr,
sang hyang Smara ri manah irângalah pisaningūn wĕnanga pihĕrana*

sang śrī ning ahayu sakaḍatwan osah angĕlih kawarĕgan anukĕr,
wahw âlupa tangan ira ring tapih tur ira karwa lumay akilusū,
mwang puṇḍutan ira tumibā lukar tali talinya paḍa tan iniwö,
anglampw anangis angĕsĕsan pangewala narendrasuta tinarima*

ambĕk sang Aja sukha girahyasĕn marĕk añangkirangi tan inapa,
ring swapna hiḍĕp ira ri tan kawādhan i pangol nira n inĕnĕngakĕn,
ongsil tangan ira tumamêrikang kadi manuk wahu kumapu kapu,
mūrchā twas ira kawa kawân anon kadi tanah sumĕlap i talinga*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

utpāta nrĕpaputra ring śayana mogha tĕka ri papupul nirêng jinĕm,
liṇḍū gumrit ikang palangka kumĕtug pakĕtĕb ing angĕsah pinangkwakĕn,
olah lwir bubula ng tilam pakĕdal ing wĕtis amijilakĕn larap larap,
wintang sūrya śaśangka nāga kagiwang giwang i kĕlab ikang langit langit*

guntur luh mahawan ri lambung ing irung tumĕḍun amalapar marê kapö,
kasrĕg katrag ikang payodhara lanâpipit alara kawantus ing jaja,
lambe śīrṇa babak laṭinya hana mātra mirah i tapak ing wajânĕsĕp,
minggut śrĕngga nikang halis huwus aparwa sana sini tikĕl mayat mayat*

<Wīralalita> 
– ⏑⏑| – ⏑– | ⏑⏑⏑| – ⏑– | ⏑⏑⏑| ⏓

śrîndumatī huwus kawawa mār gupe kawĕnĕsan,
mĕnggah awungw anoliha paran tikāng inusapan,
siñjang irâmirah karudhiran tinungkulan ira,
kapyuhan angligâsidĕha hewa ring nrĕpasuta*

marma narendraputra mawĕlas lanânghari harih,
liśya nirânggamĕl susu mahângusap luh i jaja,
ken winirū wirū lamakan ing pangol hiḍĕp ira,
cumbu wicakṣaṇâmisiki leśya ning mangarĕki*

śrîndumatī mangö kadi tulis wineh angaranga,
warṇa nirâkucĕm kasirĕman damar mari lumöng,
kram kram i pāmbĕkan sang Aja wahw aghāṣa tumitih,
hetu nira n wijil kadi tapĕl turung tinapihan*

<Udgatawisama>
⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓
– ⏑⏑| ⏑⏑⏑| ⏑– ⏑| ⏑⏓
⏑⏑– | ⏑– ⏑| ⏑⏑– | ⏑– ⏑| ⏓

dumunung sirêña nira kālih uwa nira kapanggih ing natar,
munggw i patiga ning aśoka liman,
akĕmit lawan kaka kakâmajang wulan*

tumuluy katanggamang anungsung iña nira wawang mamangkwakĕn,
mojar uwa nira marĕk manulung,
ibu kölakĕn nghing ika de nikânglare*

wihikan nghulun ri lara ning gati kawawa tinambay ing priya,
sor ibu lara lara ning kawĕlad,
kasahasrabhāga lara ning matâpĕpĕh*

anulis ṭikā dinudutan puḍak ibu lara ning minangkana,
lwir hrĕbuk angalilipi ngrĕs ikā,
anginang sĕrĕh lĕgĕ paḍanya ring pĕḍĕs*

i kaping rwa ning gati wĕnang rinĕngihakĕn ikang larâhangan,
yan huwus alawas apöm akule,
alilang laranya kadi mukṣa ring tapih*

tuhan i nghulun muliha rakryan alah ibu waluy parêng jinĕm,
tolihĕn alal ira sang kawĕkas,
mulat ing lawang mapaga rūmta ring guyu*

araras wuwus ny uwa nirânglipu lipur i manah nrĕpātmajā,
mogha winawa nira ring kalangön,
lara ning hañar kawawa ring pasanggaman*

sira sang kinon maluya tan pangucap arĕngu hewa sungkawa,
kāngĕn angĕn ulah ulah sang Aja,
kamatolihĕn tuhun arĕs kapingrwana*

wĕkasan hinĕmbanakĕn ing kaka kaka mara ring pasanggaman,
garjita sang Aja sawet ning alal,
mĕtu kapriyambadan i de nirângucap*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

yak maty âku dĕlönta māsku palalun makahawana hayunta gĕgwana,
ūrṇā nūpura bhūṣaṇanta katĕkāna tĕmahana ni janma ni nghulun,
mwang rup chattra kalung kalung saha sĕkar taji mijila lawan tutup gĕlung,
anggon denta ri kāla ning piniḍuḍuk mapa rasa rasa ning sinanmata*

tan hephepĕn abhūṣaṇâpan anukĕr nukĕri laku patangkis ing kale,
prāyângrup tĕka karṇaśūla niyatâmuhara tuna ni de ning angrĕngö,
kaṇṭhângrĕs tĕkap ing kalung kalung ikang payung angadĕg adĕg hanêng adoh,
ūrṇā wyartha lawan sĕkar taji tutup gĕlung anĕwasakĕn bwat ing mulat*

<Girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓

nahan ujar ira mambö rāgânūta ri sang Aja,
lukar i tapih irâsowe kengkab hinĕnĕngakĕn,
wahu sumahur anū de mangke yan tinaña tañan,
mari luh ira kumĕmbĕng wahw âweh mangarĕkana*

nrĕpatanaya kasĕngkwan rāgâmarpĕki sumaput,
amahawas isi ning ken sāmpun waspada kaharas,
angamĕr amĕr amakpak wruh ry ambĕk ning angĕsaha,
lwir anadaki kĕnêng hrū marmângrehi tan asarag*

ri huwus ira kapingrwan sang śrī ning tulis angarang,
lara nira mahĕli prīty âlunglung hyun angalaya,
manah ira wahu tūtūt kālap de nrĕpatanaya,
turida nira kahĕnti mwang sih ning hati kapulut*

pangusĕng ira ri lambe lambe tan tĕka ri hati,
panĕpak ira huwus mūr mukṣângdohi tangan ira,
mari marĕngu tuminghal tungtung ning halis alaris,
manis i guyu nirângdyun wruh ginggang wahu kasingī*

patĕmu nira winaswās kady anwam yumayi yayi,
sang ahayu sira molah manglah lah kumĕda kĕdal,
sang Aja sira sumungkĕm tan pangle kumuru kurub,
paḍa kumĕsĕk ing ambĕk tan kewrān awuda wudā*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

ring krāban kalasā mijil sira sumanggraha wali nira pūrṇa tan kurang,
sāmpun kewwan irânaḍah sira pĕnuh sama marĕk i sira wwang uttama,
ramyâtingkah atūt palungguh ira sang huwus agati wineh akarwana,
ācārī kalawan karaṇḍan ira mukhya pinituhu paḍa wruh ing krama*

ngkānê sor apupul paḍâruhur ing ambĕk aruhu ruhuran paḍângalih,
ewĕh tan kawĕnang tiningkah aputĕk sang amahayu makon atingkaha,
de ni kwehnya wiwal paḍâwyahata buddhi nika puji puji n pakawwangan,
sing sor unggwan ikânĕsĕl ri sang aningkah inucap ika tan wruh ing krama*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

wet wet ning brāhmaṇâtyanta wĕkas ing aruhur kadwijāngśan ginöngnya,
wet ning śaiwarṣy alunggw î nĕhĕr apuji kabhasmāngkuran mūlya denya,
wet ning boddhâdwitīya n rumĕja rĕja kabuddhāngkuran kāraṇanya,
tan tunggal mārga ning kādyan asĕmu hawan ing munggah ing parwatāgra*

wwang wruh ring lokikācāra sĕḍĕng ing anaḍah tan kawor wor manahnya,
denyâbuddhy âmanis mĕnggĕp upaśama tinon mewĕh olah tiningkah,
angdoh tan sanggrahêng unggwan aruhur alĕmĕh worĕn ing tan kaśuddhi,
manggā munggwêng asor ndan yan apupul atatā sabrayârok sahāryan*

guṇḍik rwarwâpupul tan wĕnang apasah adoh de ni göng ing pamitran,
kady âkarwan swarūpanya paḍa paḍa silih mūla tunggal pinālih,
solah sengĕrnya mogânginaki ri panunasnyêng tuhan sāri sāri,
denyâningkah ry awaknyângruhuri rinuhuran ramya sawyāpasawya*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

paḍânaḍah akālihan sama kinon marĕka sukha linawwa lawwakĕn,
sawang hudan atöb tibêng bañu kĕcap ning apupul amangan rinĕngwakĕn,
marĕk sahana ning magoṣṭhi humĕnĕng rumasa rasani pathya ning rasa,
tuhun kasĕrĕtĕn jugângucap aminta palungan atĕkĕm jajâsĕgu*

larih lumari tan pararyan alaris ri katahapan ika n hanâtulak,
surâsira siran rasanya surasârĕbu rĕbu sumĕḍah kinahyunan,
maṇik pinakajangga tan papĕgatan kucur ika kadi pañcuran juruh,
kilang brĕm inalap ginanti kadi tīrtha madhu mamulakan sakêng gĕḍah*

paḍâlap alapan tahap sama marĕk wija wijah awĕrö girahyasĕn,
apintiga hanan papingpat angigĕl katĕkan urak aganti tan bĕsur,
ikang wwang atĕrĕh manahnya kĕna ring sayub ahangan agasyak ing sabhā,
putus mar atĕngö para mpu bini mogha salah ĕluk ulah nirâḍake*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

strī ning śaiwa tan erang erang angigĕl kaguyu guyu wĕrö wĕrö dawā,
tan harṣêng swara ning mrĕdangga salukat nguni nguni yan i gīta ning waneh,
hetunya n pangidung wijil ning ajiyah sahuli hulih ikângrĕngö rĕngö,
sahtote prathamā kidungnya n angawat midĕm angujiwat ambahan tayoh*

ḍang hadyan tumurun gumanty angigĕl ongsil angawak akikat rumampayak,
nghing kahyunya kidung buwun ya kinidungnya n angalik alik endah ing sabhā,
ramyârūm sinĕlanya gĕṇḍing i tutuk kaguyu guyu ginañjar ing larih,
gih gih pung ri kipah ḍurang diniwayūh amamati juga de nikâmbahan*

endah bhāwa nikang waneh saha kidung midĕr angilagakĕn wwang ing sabhā,
ndan strī ning widu rakwa mogha kawatĕk sawang acarita de nikângigĕl,
dhik hah kaśmala nāhan ambahan ikânggyat anudingi matângjĕjĕk lĕmah,
aig lĕs lingnya nĕhĕr mulih matĕlasan mangumik umik angañjalîng tawang*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

samantaji tibā ng ḍawuh pitu mulih nrĕpasuta kalawan suputrikā,
parĕng mangadĕg ing natar sira kabeh tumut angiringakĕn marê dalĕm,
paḍâmwit atatā wineh manginangârarĕm upaśama sādarângucap,
dwijāngśa madulur dulur mangabhiwāda para wiku marĕk mangañjali*

gumanti para wālakâmuhun anĕmbah inubhaya sināntwa ring guyu,
ikang baṇija lot amangkari panambah ika kawagĕdanya tan hilang,
paḍângucap akon ahosana marêng jinĕm agawaya panghawin laras,
mulat sang Aja ri priyā nira nĕhĕr gumuyu guyu midĕm suputrikā*

alinggih atitih pupū silih usap mukha sira ri huwus nirâdamu,
prahāsana narendraputra manĕcĕk nĕcĕki rahi ri kĕmbang ing hawu,
bangun harĕp aminta pangkwakĕna söng ni pangawaśa ni sih suputrikā,
pangawruhana ken lukar kadi mahângingin ingin i manah nrĕpātmaja*

<Śikhariṇī> 
⏑– – | – – – | ⏑⏑⏑| ⏑⏑– | – ⏑⏑|⏑⏓

sukhâsaṇḍing saṇḍing samanginakanêng citta ginawe,
sĕlang māain pojar sang Aja mawarah ry antuka nira,
manah dewī kagyat gyat asĕkĕl ikang twas kapĕnĕtan,
kumĕmbĕng kĕmbĕng luh nira mijil angertambang asayut*

sĕnĕng yan yogyê jöngta wawarĕngĕhĕn luhku k anangis,
wirangrwang de ning tan wĕnang apasah i śrī narapati,
manĕh rakryan ndi n yogya kawĕkasa tan tūta ri kita,
matangnya n pangher ngke kahuluna kĕnangkwê kita sadā*

paran kahyunantê haji pisaningūn tan katĕkana,
tuhun buddhyantânghera pakatuhanĕn māsiha siwin,
yadin munggwêng singhāsana pakaratun yan kita harĕp,
katon tan trĕṣṇā śrī nrĕpati palakun kaprabhun ira*

<Wisarjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

yogya wuwusta tuhun nghulun aharĕp angungsira wīrya guṇa,
ndātan adoha sakêng ibu parĕkĕn apan sira māsih anak,
göng i kabhaktin ing aprabhu mangipulu ri twas akon muliha,
nghing kita māsku rumangkĕpana kahulunankw i narārya Raghu*

yan muliha prihawak nghulun ibu kita kārya ri jöng nrĕpati,
tinghali kāsihan ing huwus akurĕn asih mara tambangana,
yan waluyâku muwah ri kita pira pirang tahunĕn ḍatĕnga,
nghing panangisku lawan kita linalu ri dūra nikang palagan*

mwang yan anungganga ring ratha lĕpasa madoha sakêng nagara,
brāhmaṇa sogata śaiwa rĕṣi sira ta manggala ning lumaku,
söh bala śūra kurang hawan angiring arampak angambah alas,
śūnya hiḍĕpku yatan hana kita mangisapwana minta sĕpah*

<Girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓

priya kahiḍĕp ujartârūm kady âmrĕta kasirat,
kunĕng amuhara kepwan ry ambĕk ni nghulun alawas,
ya tan asiha kitânangsārâpujya tinutakĕn,
syapa ta tangisanangkwa nghing matyânangisi tawang*

ya ta karaṇa ning aswī yan rakryan jĕnĕka siwin,
iwĕh ing aniwi mangher sih ning hyang ya ta tinahā,
atilara kita lunghâtinggal wanwa n alalisa,
nghing anangisana ri śrī Bhoja mwang nrĕpamahiṣī*

taham ibu taha rakryan marmâsih nghulun atuhan,
saphala pinakadewī tan wwang len kadang aparĕk,
sapati sahuripa ngwang sakwan selwan adulura,
kita pinakahuripku n sekaprāṇa silih asih*

manis i wacana rakryan sāmpun kagraha ri hati,
pinakapanganumānan ry ambĕkta n tulus asiha,
sapara parana rakryan bhaktyâkw ângiringi kita,
yadin anadina lampūn matyâśânuku ring awak*

nghulun ibu wihikan yan buddhyantâwĕlas asiha,
ika karaṇa ning aswī māsku n rowanga muliha,
nrĕpati Raghu katon gyā gyā ny ambĕk nira mulata,
niyata papagĕn ing strī sāyodhyā n kita ḍatĕnga*

<Śārdūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

sāmpun māyu wuwus nrĕpātmaja lawan dewī nira n mangkata,
ngkānê wwit ning aśoka rambay anaḍah prāpta ng madanggânghaḍĕp,
lunghā ng kāla huwus hyang arka sumurup sandhyā masĕngsĕng mirah,
mambö kasturi ning paturwan araras kady ângutus mañjinga*

ambĕk ning paḍa harṣa sāmpun amatĕh ring rāga solur lulut,
trĕṣṇêng sanggama tan kawarsihan apöm māywan raras ring prĕman,
yan līlā mijil ing natar pinanasan de ning smarângras hati,
ongsil tungtung ikang halis jaruman anggyākĕn marā ring tilam*

sāmpun munggah anganti ring pasamayan sang hyang hyang ing pamrĕman,
marmâsih paḍa de nirângĕnahi rāga wruh ri tunggal nira,
arwa rwan manaḍah manis ning upadeśâtyanta ring rāsika,
nora ng sangśaya ring rahasya winĕḍar kāgĕm rasanyê hati*

sang raśmînayu ning smarângucap ucap ring pamrĕman tan bĕsur,
sekaprāṇa sapakṣa tan wĕnang adoh māsih sadharmâdulur,
prajñêng buddhi silih wikalpa ri rusit ning śabda kady âcĕngil,
panglingganya n anak sinādhya nira masw aswâmibhāwêng tilam*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

i sāmpun ing ulah kapintiga nikang ghaṭita kawalĕsan sirâturū,
ikang hulĕs adoh sakê sira lanā kawadal alulunan marêng dagan,
hanan pawungu sakṣaṇâlĕh akarang hulu tangan aharip suputrikā,
tapih nira huwus lukar kasarakat kahurup i basahan nrĕpātmaja*

huwus kalalu de nirâmrĕm asuwe paḍa tan umik angel asanggama,
ikang manuk ananghi ring ḍawuh ĕnĕm sukha muni manguyūyu ring taman,
cucur taḍahasih swaranya kawĕlas harĕp anangis i panglwang ing wulan,
ikang mrak akakab munîng gupura lagy amungu ri sira ring ḍawuh pitu*

paḍâsrang angajîng kulĕm sahana ning manuk anarawatâguṇêriya,
parañjangan anganti ring gagana pathya tumiru tiru śabda ning pĕking,
i sornya hana cangkilung muni laki stry asĕmu mamarahi ry anak nikā,
syapêka ta kunang pangajyan ika manghuwusakĕn ika yan bisângaji*

awungw ajajar ing surambyan arahup nrĕpatanaya lawan suputrikā,
anĕnggah atis angharas harasakĕn susu sang ahayu mangrĕngih rĕngih,
katanggamang angolakĕn sang Aja marma mangĕmuli nĕhĕr mamangkwakĕn,
pupū nira kasinggahan hulĕs i polah ira kasuluhan niśākara*

samangkana ni göng i rāga nira kālih angisapu lawan mamangkwakĕn,
tathāpi sinamantaran manis i de nira ngucap araras prahāsana,
sang adyah api hewa hewa tuhun ambĕk ira tumiling ing karāsikan,
nrĕpātmaja mañumbu ñumbu mamibik tapih aharĕp i bungkah ing tĕngah*

ri lungsur i tapih nirârukĕt ikang lungayan asĕmu lunggah ing gaḍung,
ikang gĕlang atangkis ing wĕtis apiṇḍa madhukara marâhyun ing puḍak,
payodhara lanâpipit kadi wĕdinya kaharasa ri tungtung ing kuku,
ikang mukha sawang wulan marĕk i wimba nira sĕḍĕng ira n sapamrĕman*

<Śārdūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

mangkin wrĕddhi wijil ni rāsika nira n parwarwan ing pamrĕman,
nidrâcumbana ta pwa nitya ginawe mangde sukhê twas nira,
sör mambö wangi ning sĕkar kadi mahā mañjing mamungw î sira,
tan wruh yan rahinâpaḍang paḍa mijil de ning hrĕbuk ning puḍak*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

samantaji mijil hyang arka kadi raktakumuda sumĕkar sakêng bañu,
wulan mari lumöng kagöngan ahulap sumirĕp awĕdi tan wĕnang mulat,
tĕkêng grahagaṇânusup nusup arĕs karahinana humöt paḍâkucĕm,
ikang wĕngi huwus paḍĕm kadi hilang pinĕjahan ira ring ḍawuh wwalu*

ikang bhuwana kālapan wĕngi bangun jaladhi karang asat ḍasar nika,
katon awas ikang gunung kadi timinggila makatihalang paḍângjĕlag,
urut saka satal kumĕṇḍĕng ajajar paḍa paḍa kadi nāga manglayang,
muni ng jalada mangrĕgung sagajamīna kasatan anguling harĕp bañu*

<Puṣpacāpa> 
– – – | ⏑⏑– | ⏑– ⏑| ⏑⏑– | – – ⏑| – – ⏑| – ⏓

ri wwit ning kayu pārijāta hana tīrthâlantaran wwad kucurnya,
tūsanyânalagâjajar watu karangnyâgrong rinong pañcuranya,
tampyak tampyakan ing wĕrĕh pamarigi lwirnya n patap de nikang ryak,
wwainyâbhrā kadi sarwawarṇa ri sĕḍĕng ning puṣpamāyā hanê jro*

ngkā dewī marahup rahup sira yathālīlânguḍoḍâñawuk wwai,
tan sah śrī naranāthaputra mangĕmit lwir kumbang angrakṣa kĕmbang,
wruh ring cāmana pītrĕtarpaṇa satingkah tingkah ing tīrthayātra,
mādĕg pūrwamukhâjajar parĕng amūjângañjalî sang hyang Arka*

<Śārdūlawikrīḍita> 
– – – | ⏑⏑– | ⏑– ⏑| ⏑⏑– | – – ⏑| – – ⏑| ⏓

mantuk śīghra marê dalĕm humatur i śrī Bhoja ring pamrĕman,
akweh strī haji sambhramê tĕka nirâganty ângucap garjita,
marma śrī parameśwarī mulat anungsung cumbu cumbw ângucap,
ī ī śrī maṇik i nghulun sira ḍatĕng kālih nihan ling nira*

śrī dewîndumatī parĕng sira manĕmbah mwang narāryātmaja,
ring lampit hana singhacarma humaḍang kāna n pratiṣṭhârarĕm,
sang nātha wruh i don ira n para wawang śoka drawa twas nira,
amwit sādara sopacāra sang Ajânĕmbah ri jöng sang prabhu*

<Kilayu anĕḍĕng> 
– – ⏑| ⏑⏑⏑| ⏑⏑– | ⏑– ⏑| ⏑⏑–| ⏑⏑⏑| ⏑⏑⏑| ⏓

sĕmbah ning aśaraṇa ri jöng narendra huningan parĕk i narapati,
amwīta muliha satatângriwĕg riwĕgi tan bĕsur amaribini,
tan sĕnggahĕn akalis i pāda sang prabhu pasang kuhira pinahayu,
panggil wĕnanga dadaha ring raṇângharĕpa śatrukula yan ing ayun*

om wruh nghulun ika mara hetu ning kahĕnĕngan kapĕgan angucapa,
māsih nghulun iri kita mogha tan wĕnang asih karaṇa ning asĕkĕl,
mangke n mulat iri kita tan palekan angĕḍap mulih analahasa,
wahw âpupul alal alawas tĕka pwa kita sakṣaṇa wawang apasah*

pintangkw i kita bapa sihanta tan kapalangâmipila ring agati,
sangkan raray uwuh uwuh ūpamānĕn ing ulah kasih arĕp alawas,
mangke n marĕk iri kita sanmatan kawiguṇanya tan ucap ucapĕn,
anghing pakadangan i bapangku tolihĕn i māsku laki pakatalin*

nwam ny ambĕk ika mĕngĕ mĕngö kalotakĕna denta kajugulan ikā,
tan wruhnya ring anginakanê mulat pipili denta pituturi pingit,
sangkṣepa nika kita waśa pramāṇa guṇadoṣa nika wawarĕngöh,
yadyastun iwĕng iwĕnga ring hulun bapa manahnya palu palu warah*

atwang sang Aja sumahur apraṇamya rumuhun saha manis ing ujar,
ājñā nrĕpati rasa nirâwĕkas wĕkas akon silih asiha sadā,
sāmpun karĕgĕp i hati de patik haji minuṣṭi manginaki hati,
nghing gānya n apasaha ri tan sih ing Widhi harĕp mulata ring alara*

atyanta hĕla hĕla ning angrĕngö wacana rakryan anginaki hati,
nirwighna kita bapa tĕkêng sinādhya wĕnang ungsirĕn ing aśaraṇa,
śānti dwijawara ri bapangku kesyana tumirwa narapati Raghu,
swasty astu saha tanaya dāra māsku sang anĕmwa jayaphala sadā*

mwang yan pawuwuha kita ghāra pat lima sujanma wĕka wĕka ratu,
tan doṣa tumĕkakĕna sāmbĕk ing wĕnang amukti wiṣaya saphala,
ndan haywa sira ta bapa kāri denta pakamanggala ning anakĕbi,
yogya n kalĕwihakĕna tan paḍan phala nikângurati kahulunan*

tĕmbe ng śubhadiwasa bapangku mangkata kakanta mangatĕrakĕna,
jyotīṣa paḍa tinañan i nghulun wingi ri kāla nira paḍa marĕk,
awyāhata pawarah irâpadohan atukar paḍa kamasĕngĕrĕn,
sang lekan angucap apagĕh tuwin binisa kāraṇa ning amituhu*

yêkī muwah ucapakĕnê  bapangku sahajâlupa kamituturĕn,
dūmĕn sahana hana ni drĕwya drĕwya haji dewata tĕka tĕkanĕn,
lāwan sahana hana nikang rare kawula rakryan angalapa muwah,
yadyan jĕnĕka kita bapangku pālihĕn ikang nagara kaliliran*

nāhan pangucap ucap ira lwir amrĕta hañar mĕtu siniratakĕn,
mangdadyakĕn i sukha narendraputra kalawan nrĕpawaraduhitā,
kesyan rasa ni manis i de nirângucap arūm asĕmu gula singī,
bheda mwang ujar amanis ing pralāpita namun rĕcĕpa rasa nikā*

kañcit paḍa tĕka madulur sirêng pagaḍuhan marĕk i narapati,
sakweh ni kĕmitan ika mās maṇik pirak ikā ya tinañakĕn ira,
yêka n pamaca padadaran tĕlas pwa ya samangkana winijalakĕn,
kasrah satĕngah i naranāthaputra kalawan nrĕpawaraduhitā*

nantĕn samĕgĕt aniga mukhya sāra ginulang halu makĕmitana,
mwang drĕwya pahula naranātha sojar i narendra paḍa sinungakĕn,
lāwan muwah anĕkakĕnêry Ayodhyanagarī tumuta ri sang Aja,
āpan wĕnang akun ing ulah prayatna wĕka sādhu wĕka ning aniga*

dum dūman ira pira kunang wilangnya kadi tan kawĕnanga wilangĕn,
yadyan banawa saha bahitra dūra wĕnangâmwata niyata sarat,
munggw ing ratha pira pira tang rathêng nagara hĕnti paḍa hinibĕkan,
wastrādi pinada pinadāti pādadara tan wurung apan adadar*

ndātan caritan ulah irânaḍah ri huwus ing wwalu wahu ḍumawuh,
tan sah uwa nira kalawan sirêña nira mukhya ning angiringakĕn,
sāmpun praṇata sira paḍângadĕg mulih i pamrĕman ira ri dalĕm,
sakweh ni hulun ira kinon madandana paḍâgarawalan ataña*

dewī sira mangutus aningka ningkah i sadrĕwya nira pinahayu,
norâhala hala kalasā tinon kinajangan winalunan ahalĕp,
akweh papiku pikul irâpupul kawula dāsa kaliliran ira,
boṇḍan sajuru lawan ikang pujut sajuru jĕnggi sajuru humaḍang*

wyāpāra sahana hana ning wwang ing nagara tan hana manginak inak,
kady âsawungan asipĕt olah olah adamar damar amalaku duh,
ceṭī rumara rara paḍângasū wija wijah dudu tang amususi,
singgoh ya humung asahuran bangun śakaṭa gumrit amuhara langö*

guṇḍik kaka kaka mawiweka pahyas ikang endaha tan awanĕha,
lagy âminĕkĕti hayu tunggal ĕmbulana tan hana ning amihanga,
nghing raṇḍi dadar ika kabeh kahaywakĕna don ika pinagĕhakĕn,
denyâmahayu sipat ināptyakĕn pinakadarśana tiniru tiru*

sāmpun ghaṭita pitu tibā putih timur ikâwawa rahina mijil,
ābhā ni pawungu naranāthaputra karĕngö pilih anuculi ken,
dewī kadi kahĕnĕkan asring ambĕkan irâsahuran angĕsĕsan,
ākāra ni hĕnĕng ira meh tigang panginangâwungu mijil adamu*

dewī sira pinahayu hinyasan pinahawās kadi maluya rarā,
dūran wĕnanga panganumānanê huwus irâpriya lungayan ira,
lāwan mata waja nira tan wĕnang pinakalingga ni pasawi nira,
nghing mājar i huwus ira medĕman susu nirê kiwa kani kakuku*

<Basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓

sāmpun sirâhyas asalin hima puṣpawarṣa,
dodot narendrasuta rakwa kilat rinĕngga,
āsĕngka ning mulat i rūpa narendraputrī,
putrī sakêng surapadânĕmu rājaputra*

prāsāda ratnamaya munggw i dalĕm kaḍatwan,
ḍang hyang purohita sirêniring ing pamūjā,
ghaṇṭâlangö dhwani nikā saha pūja pūjān,
śangkha lwir asyang anguhuh ri narendraputra*

sāmpun ḍatĕng nrĕpatiputra lawan suputrī,
gandhâkṣatādi humaḍang kalawan niwedya,
mañjing sirê dalĕm angarpaṇakĕn pamūjā,
amwīt i wimba haji dewata bhakty anĕmbah*

dewī sirâmĕkul i jöng nira sang hyang arca,
arnah manah nira sadângaku rāma rena,
glānânangis kasih arĕp twas ira wyamoha,
sambat nirâmuhara luh pamĕlas harĕpnya*

ai rāma rena kita sang lumah ing kaḍatwan,
ngūni n maṇusya kita karwa bapêbu lingku,
mangke dadi hyang inalĕmbana sārdhadeha,
hā hāh yayā bapa hajîbu hajîki lingku*

ndā t angrĕngö bapa hajîbu hajî tangisku,
pamwitku tinghali sumambah i pādukanta,
āḍā wĕkasku mulatî kita têki mangke,
rakṣan nghulun bapa hajîbu hajî paranku*

nāhan tangis tangis irâlara wāhu mantĕn,
milw ânangis nrĕpatiputra nĕhĕr tumungkul,
lāwan hyang arca pakatonan irêpu winwit,
de ning śiwāmbha ri mukhâsĕmu luh drawâdrĕs*

sāmpun mijil nrĕpatiputra lawan suputrī,
prāptê narendra mahiṣī tumuluy sirângling,
kĕmbĕng ni luh nira panungsung irê suputrī,
de ning sĕkĕl sapangucap nira tan sphuṭâsrĕt*

māskw îbu haywa kita tan praṇatā subhakti,
i swāmi rakryan apan uttamarājaputra,
āsing sakahyun ira tūtakĕnanta māsku,
yêkā patibrata ngaranya pakabratanta*

mwang haywa māsku pangayāya karājaputryan,
lāwan hayunta wiphala n pakapanghaḍanta,
tan kweh ni māsta makapanggajahanta māsku,
kakṣatriyanta maniwîbu pakātmarakṣa*

lāwan muwah sang Aja haywa bapangkw atinggal,
i śrī narendraduhitā paḍa wastu māsku,
ring rūpa sampĕlah awarṇa sĕkar pinālih,
prāṇanta tunggalakĕnanta maran tan imbā*

tan ketaka ng puḍak adoha ri ṣaṭpadanya,
tan ṣaṭpada ng bhramara sāha sakê puḍaknya,
tan putrikā sarika yan taya rājaputra,
tan rājaputra kita yan taya rājaputrī*

nā ling narendramahiṣī n panangis sumungkĕm,
i śrī narendraduhitā pinĕkul siningsĕt,
akweh mulat kapitangis ri narendraputrī,
āpan wĕkas nira katon ri Widarbharājya*

embuh tangis ri patangis tangisan suputrī,
de ning swawandhu nira söh atulung bwat ing luh,
prāptâmalandani pirak maṇi wastu mūlya,
len tang sĕrĕh kinajangan saha modakādi*

<Dodhakawrĕtta> 
– ⏑⏑| – ⏑⏑| – ⏑⏑| – ⏓

śrī nrĕpaputra lawan nrĕpaputrī,
amwit anĕmbah i jöng mahadewī,
mary atangis tangisan paḍa līlā,
śeṣa ni luh nira mātra kumĕmbĕng*

marma dahat pangucap mahadewī,
om bapa sang makapunpunana ng rāt,
sora samāpta para prabhu denta,
śrī Raghu māsku tirunta jayêng prang*

śrîndumatîbu huripku kitântĕn,
mogha katĕmwa sukhanta dadi strī,
rowanga rakryan Ajâsisihan sih,
tunggalĕn apriya ring nrĕpaputra*

sāmpun ira n pangucap mahadewī,
śrîndumatī kalawan nrĕpaputra,
mādĕg inumbalan ing paricārī,
mangkat awarṇa śaśāngka kameghan*

kīrṇa tikang pamikul  pikul akweh,
denya lumampah arampak apaṇṭa,
nora jaruh wihikan ri dulurnya,
yogya katinghalanâpan atingkah*

mangkana tang ratha nora kagiṇḍal,
meww iwu lampah ikâdĕdĕr adrĕs,
drĕwya narendrasutā winawanya,
mās maṇi len rajatādi suwastra*

salwir ikang paḍahîng nagarâsrang,
ramya tĕkapnya hanan sinameni,
len masarag makapanghaḍa göngnya,
lwir kĕtug ing lĕwu denya gumĕntĕr*

śrîndumatī siwuhĕn sira lunghā,
de ni lulut nira ring nrĕpadewī,
lūh ira tan pĕgat adrĕs awantu,
śrī nrĕpaputra kangelan ameri*

munggw irikang kapingan sira kālih,
ramya katonan irâpan awelā,
lwir kawĕlad twas ikang wwang aniñjo,
bhakti mamakpak angañjali māsih*

marma nira n mari suksĕka rañca,
rūm sang Ajânghari hary angalap sor,
mwang Jayawaspa wicakṣaṇa tan sah,
māry aputĕk sira rakwa tumon ya*

strī ri dalĕm nagarârĕja pantĕs,
mātus atus paḍa marma rarasnya,
kocap anampikakĕn sĕkar angjrah,
milw angiring ri nareśwaraputrī*

kādbhuta lampah irang nrĕpaputrī,
de ni halĕp para guṇḍik atingkah,
wastra nikā paḍa raṇḍi sapaṇṭa,
lwir kusumânĕḍĕng ing pratimāsa*

śrī naranātha tumūt saha mantrī,
söh angiring paḍa śūra wanîng prang,
meww iwu lakṣa sahasra kumĕṇḍĕng,
lwir pangawak nikang antaka sākṣāt*

śrī naranāthasutā sira śoka,
sis kamatolihĕn ing nrĕpadewī,
wāhu lipur tumuluy sira monang,
luh nira lāgi kumĕmbĕng asowe*

sāmpun ira n lĕpas ing kuṭa wetan,
tolih ikang nagarâsĕpi tistis,
kaywan ikā manirângaway asring,
kady angutus maluyê sira kālih*

ramya nikang kahawan sawah alwā,
mangdadi bhasma daminya tinunwan,
ṣaṭpada munggw i sĕkar ni wurungnya,
lwir kawi māsih aghāra daridra*

ndan sadawā ni hĕnu nira ramya,
sontĕn ikang jawuh adrĕs asowe,
śīghra pucuk ni tĕkinya tumūwuh,
warṇa nikā kadi campaka singsal*

<Wisarjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

kīrṇa katon wijil ing laru laru kumukus kadi tan lĕwasa,
harṣa sirêña nira mwang uwa nira riwönya katon angĕlih,
mwang para guṇḍik amupw awurahan arĕbut paḍa buddhi rare,
śrîndumatī marĕk ing nrĕpasuta sukha harṣa sirâmawani*

hyang rawi tumrang ikang walang angaring aring makamūla ng atis,
cumbw i rabinya marĕk nĕhĕr angĕpĕr uninya karĕngw araras,
strīnya kumöl inaras haras anarima solah ulah ning akung,
sang rwa mulat marĕn ahyun angalapa tumon i wilāsa nikā*

mogha jĕnĕk sira de ni pangaraman ikang bañu wāhu ḍatĕng,
katkat aliwran amet walang asira siran kalawan dadali,
anglĕngĕngi twas irêka ta karaṇa nirâsrĕt alon lumaku,
lālana lagy anĕpĕr nĕpĕri sĕkar arūm kadi mitra kadang*

lampah irâtut ayun tinutakĕn ing angin saha megha rĕmĕng,
lwir makadoṣa langö nira sahasa manĕmpal aśoka liman,
hinrĕt i kĕmbang ikang gaḍung anĕḍĕng analyani buddhi nira,
ring wĕkasan dinudut ni karas ira nimitta nira n lumaku*

lwah larangan kahalintangan asat apirak pirakan gumĕlar,
wah kayu mās ri tĕpinya salak apupul awwah atöb anĕḍĕng,
nista nika n sugih ing kalĕngĕngan atĕngö tuwi tan papaḍa,
wwatnya katinggal adoh anĕmu maru hĕnū pamĕnĕr mĕnĕran*

pinggir ikang pagagan harata hara hara n pamurang murangan,
luñcip ikang rwi kulampis i pagĕr ika warṇa tanah kinikir,
wwah ni saganya bangun mata hañar asipat pinuyur puyuran,
dangdangan anggarit ing wĕtis aniru kuriñjĕm umunggw i pipi*

sīma kawangśan alas jurang anasarakĕn sinĕpĕr sĕpĕran,
sangkawilanya mañaṇḍĕt i rusit i hĕnūnya lawan wadara,
mĕnggĕp arūm araras gaḍung ika katĕkan tuha milw amilĕt,
buddhi nikā wilut angduhungakĕn apituwy aḍaḍap wwang agöng*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

tangeh yan ucapĕn kalangwan i hĕnū nira kadi nawanāṭya ning kawi,
wimūrcha para guṇḍik angrĕngi rĕngih para kaka kaka śoka kanglihan,
katuhwan ing apa n tan apriha sukunya wahu lumaku lakw adoh dahat,
sirêña nira len uwā nira paḍâkĕsĕl awak ira munggu ring ratha*

i tan wĕnang ikā lumampah awĕḍak suku binĕbĕd ikêng kajar kajar,
bangun surawadhū paḍâdarupa kady anapaka gagana n tininghalan,
tuhun sukha manahnya ring wĕkasan enggal asĕmu guyu māri sungkawa,
ikang magilingan kajātaka paḍâmawa gilingan inājña mamwata*

tigang wĕngi sirânginĕp nrĕpati mamwit i sang Aja lawan nrĕpātmajā,
i pāntaran ikang wukir hingan irângatĕrakĕn i nareśwarātmajā,
maluy sira lawan gajâśwa ratha tan hana hiḍĕp ira wanya wādhakā,
narendratanayânangis nrĕpatiputra salahasa tumon kamānuṣan*

muwah nrĕpatiputra mangkat angusī pakulĕmana nira wwang ing pasir,
karang karangan endah endah alangö hinaturakĕn ikā lawan sayub,
paḍânrik anginum twak ing pasisi sang watĕk Aja karuhun nrĕpātmaja,
bhaṭāra Baruṇângalih nagara rūpa nira wahu mijil sakêng tasik*

ring eñjing i wijil hyang arka sira mangkat adulur ahawan gunung gunung,
huwus tĕka sirêrikang pĕkĕn agöng sĕḍĕng amĕpĕg ikang wwang ing pĕkĕn,
ikang baṇija sangśayânaha nahā ri patukara nareśwarātmaja,
lawan sahana sang watĕk ratu kabeh rumĕbuta ri narendraputrikā*

mpu rāma humatur marê sang Aja sādara tĕkap ika mojar aprĕgi,
tuhanku bapa sugya tan wruha bapangku ri hana nira sang watĕk ratu,
ry ulih nira sakêng swayĕmbara paḍâpupul amarĕki deśa durgama,
kunang bapa panarka narka ni manĕhta kadi rumĕbutê suputrikā*

putus mara lĕbā nikang tĕgal ayun palapat alas alas gunung gunung,
tathāpi paḍa söh kinuwwan arupĕk wĕkasan asalĕsĕk tĕkêng jurang,
dudū sawĕngi sangsayâwuwuh ikang gaja ratha saha sañjatâsinang,
matangnya bapa yatna yatna tuhan i nghulun apupula haywa wismrĕti*

nahan wuwus ikā nrĕpātmaja wawang sumahur asĕmu singha kātara,
mpu rāma tak anāgatâkw iriya yadyan awuwuha muwah samangkana,
muwah yadin ameta daitya saha dānawa pakaśaraṇanya ring raṇa,
hade Raghusutâku tak sy Aja ngaranya yak atakuta ring samangkana*

samantaji ḍatĕng hulun nrĕpatiputra sahana nikang angruhun ruhun,
kanin rujit awaknya manghaturakĕn śirah apan arujit nĕhĕr murud,
ya tâjar i narendraputra saha cihna rĕsĕp i hati de nikângucap,
alap ta wus amah nahan ling ikanang wani wani karuhun nrĕpātmaja*

i sāmpun ira munggah ing ratha tumūt nrĕpawaraduhitā hanê wuri,
pasanggha ni surak watĕk Raghusutâmaji talinga nikang wwang angrĕngö,
linūd i kĕtug ing gubar saha garantung uni nika karĕngw angalw alö,
ikang wwang apĕkĕn pĕkĕn gumuruh awrĕg inawaran i dūta ning musuh*

<Meghawitānā> 
⏑⏑– |⏑⏑– |⏑⏑– | ⏓

tucapa ng kahawan paḍa yatna,
wihikan ri manah para nātha,
sahasângrĕbutê nrĕpaputrī,
sang Aja prihĕn ing raṇamadhya*

juru sāmya ḍatĕng pangatagnya,
i samāngjuru len para duhwan,
paḍa sambhrama marma paḍâgya,
anabĕh kukulan makapĕṇṭok*

pamajânwam anaṇḍang agasyak,
wahu wahw akurĕn paḍa māsih,
kamĕnanya lumakwa masaṇḍing,
hana buddhi nikâmwit akārya*

juru tunggul añumbw i rabinya,
ibu puñcawali n pĕjaha ngwang,
pĕrangĕn ri jajangku kitântĕn,
mila ling ni rabinya tan anggā*

widu milw aharĕp tumutâprang,
wĕdi wĕdy angabuk prawalanya,
i hilang ni galahnya salah nggwan,
tinañākĕn ikê pagaḍaynya*

sang ibu nya paran di galahku,
hana ring paḍangan ya hikā ya,
ang usĕn laku t āsah iri ng lwah,
mata mah laku he pira dohe*

ndi wahosku paran di wahosku,
mbruta pet ndi pametana sing sī,
syapa ta wruha takwanakĕn sī,
ah ah ah sy apĕnging kadi wāni*

alupâku paran pwa katinggal,
ri sĕḍĕngta silih galah olih,
kawĕkas ni wĕtis ni lawanta,
si ḍulîka pangenak uwanya*

atutur wĕkasan sy aku mangke,
pañukilku hapū mah asah ñen,
mapa yan guruwindakĕnanta,
pangupah tĕlu mās aḍug indung*

ndi juluk julukungku dalampat,
hana ring lwah anakta si mangdyus,
a dĕlit ny anak ing wani ring prang,
baribin pa ya tan tuhu hāh ñwak*

ndwa sĕrĕh ndi ta polihanangkwa,
ndi pupuk ni hucu n kinangĕngkwa,
mah alap haḍug ību taluhnya,
ndwa kamal ḍiḍikan hibu rakryan*

laku t angkat amah bĕkĕlanta,
ndwa ta sī mapa lingta malīya,
ndwa ta sī mapa hāh hapi tan wruh,
ndwa ta sī si putih pisane wus*

ya tikā pangucap si jarĕmpu,
angadĕg ya mangundurakĕn wwang,
gumadā wĕsi têki galahnya,
pinikulnya nĕhĕr mĕtu aig lĕs*

para sāmya paḍâprĕgi mangkat,
muni gongnya lawan paḍahinya,
saha sañjata söh ri tĕgalnya,
papupulnya salakṣa sinākĕn*

tĕka śīghra ri jöng nrĕpaputra,
sira munggw irikang ratha ratna,
i katon ira denya madandan,
humatur saha tunggul anĕmbah*

sĕmu harṣa sirê para sāmya,
kadi wanwa tĕkap nira n angling,
ubhayê panunasnya macatwa,
paḍa mangdaśamāsa catunya*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

śīghrâdandan kinon de sang Aja marĕka lumrā katon sañjatanya,
āpan prāpta ng musuh sāhasa waragang ikā krūra tan panggalang twas,
sakweh ning śūra śūra ng watĕk Aja kumutug söng ikang krodhabahni,
gut gūtĕn tan pananggĕl trĕṇa hiḍĕp ira ring sañjatâkrĕp lumangkung*

sakweh ning strī makādi nrĕpawaraduhitā munggu ring deśa durga,
mwang salwir ning rathâmwat pahula haji lawan drĕwya rakryan suputrī,
līlânon tan tinon śrī nrĕpawaraduhitā de nikang kaywa kaywan,
tĕkwan salwā nikang paprangana kalihatan kongkulan tan pawighna*

mojar sang mambang ing śrī Raghusuta bapa haywâta tan yatna yatna,
haywêcchâpan musuhtângdaśaguṇa ri wilangtêng mahāpadmasankhya,
lor kulwan wetan akweh tumut i panguliling ning gunung söh lumangkung,
wadwāntânghing wijilnya n pangayat ayat i göng ning prabhāwanta ring prang*

ndā nahan śrī mahārāja Magadhapati kady ânĕngah ring samudra,
āpan sāmantarājâkĕmit i sira lawan rājaputra prawīra,
ratnâyw aywan lawan mās ratha nira kumĕñar katrangan de hyang arka,
śwetākārâhalĕp chattra nira kadi halĕp ning wulan tan kameghan*

parnah kulwan sang Anggādhipati kadi kilat ning truh ing kāla sandhyā,
de ning sarwāstra munggw î hiringan ira pĕtĕng lwir hudan tan pamegha,
lāwan mātangga meww îwu kadi gunung apuy de ni rĕngganya kumram,
anglīlânunggang ing ratnaratha sira hanê wwit nikang pārijāta*

nāhan tang bāṇa sālas kadi sinaliwah ing campakângjrah sĕkarnya,
akweh wīrângrĕrĕb ngkāna saha gaja turanggâwakîww îwu lakṣa,
honyê wwit ning susantĕn ratha kanaka rinĕnggan maṇī hīrabajra,
unggwan śry Âwantināthâdbhuta bapa kadi digdāha ning kāla sandhyā*

ndah nāhan śrī Pratīpângadĕg amawa laras ring rathângdandani hrū,
akweh wadwā nirâtumpuk awuwuh i harĕp mangrĕgĕp sañjatanya,
lwir pring sālas galah ning prajurit ira wahosnyânamar megha mĕṇḍung,
mangde rĕs ning tuminghal rangin i bala nira n lwir gĕlap tan pawarṣa*

lamban lor sang Susenā saha bala kadi singhâsigâsinghanāda,
salwir ning sañjatâlas nira pinakaguhā rūpa ning hastirĕngga,
wyāghrângjurw âpupul tingkah i bala nira munggw î harĕp sāra śūra,
buddhinyâsing musuh kewala dĕmakĕn ikā pawwatanyê narendra*

nā sang Hemānggadâḍĕm sawatĕk ira kabeh ring kĕpuh rambay akrĕp,
tan pendah rākṣasa mwang bala nira kadi daityânguhuh sāri sāri,
solahnya n kādbhutâsañjata baḍama lawan laṇḍĕsanya n pamöki,
agyâmūkêng musuh sāsinĕsĕb ika turung matya langgan ya rahnya*

parnah wetan walū mwang karamayan angurambat marêng singkṣapâgöng,
sang Pāṇḍyânghöb karĕsrĕs kagiri giri bangun rāja bhūtâtirodra,
wadwā pekâsĕmu preta hana kadi piśācâlapā rah paḍânghruk,
agyā gyān aprangâgyângrujaka hati nikang śūra sāmpun pinökan*

nā ling sang mambang ojar sang Aja mijil ikang buddhi kakṣatriyāngśan,
singgih kweh ning musuh lingta kadi jaladhi bahny atrigañcânggaluntang,
ndātan wang mātra wĕdy âku dan irika kabeh mon patambĕh samāna,
singhângantî guhā byūha nika surupi wūk hĕntyakĕn hīnaśakti*

nāhan ling sang narāryātmaja kadi sinanga twas nirâsĕnghit aprih,
tan sah sang mambang āpan marĕk añamarani mwang kawi ḍaṇḍanīti,
singgih yan putra ning śakti sang Aja katĕngĕr krūrasinghâwamāna,
agyâmūkêng musuh duṣṭa kamadan ika śīrṇan marapwan panĕmbah*

sākṣāt hyang ning dhanurweda sang Aja sakala n pāwak ing dharmayuddha,
raktākārâkiris wastra nira kilat i sub ning prang asring larapnya,
sangkêng swargânurun cāmara nira kumĕlab roma ning sarwakadga,
sanghub ning sañjatâḍĕm pinakapayung irântuk ning angdaṇḍa śatru*

hyang hyang ning tunggangan sārathi nira wĕka ning siddhi sāmbĕknya siddha,
ratnênādyūta de hyang rawi ratha nira tan manda manda prabhānya,
śuddhākārâputih roma ni kuda nira pöh ning prabhā ning śaśāngka,
rwang lakṣa ng sūryabaddhadhwaja nira piturun sang hyang āditya sewu*

akweh sāmantaputrângiring i sira paḍâtunggalan sargacāpa,
pantĕs lwir hyang hyang ing sañjata tĕka rumaras mār twas ing śatru denya,
sewu kwehnyânwam anwam wruh akuda kudan ing paprangan wīraputra,
jihwā ning mrĕtyu sākṣāt dhwaja nira dumilah rājasinghâmarĕmpu*

wīra prajñā juru dyah nira sama sama gandharwa denyâmawâmbĕk,
ilwêlwanyânwam  anwam sangang iwu taruṇânaknya mantrī narendra,
aprih ring prang sujanmâratha rathan apupul tan sah ing wangśa sālas,
wālārkākāra sākṣāt lwir ika n aruṇamegha dhwajanya pradīpta*

sakweh kweh ning rare jro wani hañar anapuk sañjatâgyâmrihêng prang,
rwang lakṣa kwehnya mĕttânguhuh angayam ayam śatru mwang dewa daitya,
anwam wruh ring dhanurweda juru nika huwus kāku singhanya ring prang,
dewānggâneka tunggulnya sangang iwu kadîndrādi milwâmukêng prang*

ambĕk ning dāsa śūrâpranga rumuhun apan kāsatan pwa ng hatinya,
mattā wīryânguhuh göng ni kamanan ika ring prang murub tan pahīngan,
mingsor mĕntas maring tunggangan apan ahuyang kwehnya sewwarwudâḍĕm,
mātangganyâpupul mwang dhwaja nika dumilah citrameghâkilat mās*

sang jurw Âjâbala rwang prayuta pinakasenāpati prāṇa ning prang,
kapwâdandan rukuh mās kawaca minaṇikan lwir samudrāgni muntab,
wadwângjurw aprameyâratha sayuta gajahnyâtatā sewu lakṣa,
lākâneka dhwajanya n pracalita kadi bahnî sĕḍĕng ning yugānta*

mantrī rwang lakṣa sāmpun ginĕlar i hiringan bāhudaṇḍânggakāra,
len tekang pādarakṣa prakaṭa kadi tasik rwang puluh durga ning prang,
arpat munggw î tĕngah śrī nrĕpasuta mukha ning singha śārdūla śakti,
kady Âgastyânguyup sāgara wunuhan ikang byūha sāmpun tiningkah*

<Wisarjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

arpat ikang waragang sahasa silih usī paḍa nora wĕdi,
sing sakasambut ikang pinakagada gadānya paḍâmurulu,
umban aliwran arok rĕmĕk ing awang awang kapagut kawaluy,
dukduk ikā kadi sarpa pakan angin aneka hanêng gagana*

wwang bahulâtuha milw ajurit alara tĕṇḍas ikā ginutuk,
ai putu lingnya nihan laku walĕsi gutuk buru demu pisuh,
ndi n wĕnang anggutukângrahana tan ubhayâku putu prihawak,
dwal putu demu palakwan i katigawĕlas tĕngahê laku ta*

brāhmaṇa wany apulih galah apupul aḍĕm pinurugnya rĕbah,
tan wruh aweda kurang kurang aji makapanghaḍa timbul ikā,
kepwan ikang musuh amranga paḍa wĕdi yan rah ikā mijila,
nghing pamĕdinya pulut pulutan ika ta hetu nikā malayū*

<Basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓

nya ng sogatânwam ajurit kĕna tan dwa bĕntar,
mojar kutiknya ḍuh uḍuh pukulun laranya,
yêka n mijil para cĕngĕlnya nĕhĕr sinuṇḍang,
kadyanggan ing ghaṭa rĕmĕk tika yan panaṇḍĕm*

śaiwâpulih kĕna pilis wulangun kajungkĕl,
mitrânulung mpu mapa teku manahta mangko,
engĕt nghulun ri kita bhāgya tasim yan engĕt,
strī ni nghulun kita tulakṣaya ko hadêki*

nā ling nira mpu tucapa ng prajurit silih prang,
ārok rinok awur awur paḍa tan wri rātnya,
teg tog ḍaḍap nika bubul ginalah tinangkis,
ḍöhak musuhnya sinuḍatnya pĕjah kasoran*

gĕntör i śabda ni gubarnya bangun silih prĕp,
kady âcakĕp dhwani nikang kukulan karĕsrĕs,
kangsinya lāgi manah ambĕk ing ajrih ing prang,
mongmongan anggyat anamar macan asring olih*

wadwā nrĕpātmaja tumampuhakĕn gadānya,
rwang lakṣa tan kurang asĕnghit asinghanāda,
akweh tikĕl tikĕl igā ni lawanya rĕmpuh,
angrwang pulūh ulih ikā ri patunggalanya*

wīrânapuk rangin apiṇḍa sahasra wrĕnda,
meww îwu koṭi pagalahnya parĕng tumampuh,
gĕk ghor rĕbah wiphala sing kinayuhnya runtuh,
sawrĕnda māti ginalah sawaneh pinökan*

sewwarwudâmana manah mwang ikāng agaṇḍi,
tandangnya tan dwa kinawĕdyan apan karĕsrĕs,
hrūnyânrik ing gagana söh kadi megha mĕṇḍung,
sar cĕb tibângĕnani sing kĕna tan pasāra*

wadwā narendra malayū sawatĕk watĕknya,
peka prawīra kĕna tan dwa yaya prang angrok,
kombak linūd awalikan kumĕlab dhwajanya,
himpĕr nadī kinĕbur ing gaja sewu lakṣa*

bhātringśa lakṣa ng apulih kalulun kawangsul,
kālah tibā silih idĕk sinĕsĕb pinökan,
rĕmpak tikĕl wiphala salwir i sañjatanya,
lwir kaywa kaywan asipattra rĕbah kaliṇḍwan*

wadwā nareśwara inatyan irêng kasinghan,
śakti prawīra parapök i musuh yan ing prang,
yêkâpulih tan awĕdî ripubāṇawarṣa,
wany ânusup tĕpĕt amūk makasong ḍaḍapnya*

kagyat balā nrĕpatiputra maluy tinangkis,
akweh an amriha tawan tiki tan kagöman,
mĕnggĕp kadi jrih akikib malayū tan adrĕs,
mundur yayā bala nareśwara durbalâlwang*

tan jrih bala nrĕpati dhairya sahâbhimāna,
aprang karung paḍa tuminggalakĕn ḍaḍapnya,
de ning silih pĕḍĕk arok wĕkasan silih prĕp,
bĕk tĕg hĕhĕh kahĕnĕkan jrih ikang lumumpat*

awrâlayū bala narendrasutâwrĕg awrin,
śakti prawīra kapana n kĕna pakṣa pakṣan,
hamham tĕkângamah amah bala sang narendra,
apyak tĕkapnya n angucap tuhu singha ring prang*

ai kong watĕk Raghusuta prih awakmu mangko,
haywâprang undur athawā pangalih para ngke,
āpan ya tan hana sihankwa ri kāsy asihmu,
kāton pĕjahmu pususĕngkwa ri sañjatangku*

nā ling nikâmutung angĕmbuli tan pananggĕl,
kwehnyâprameya kadi sāgara tan papinggir,
marmanya wāni sahasâmrang amūk tumiṇḍih,
dukduk panah kadi hudan ya ta pangharĕpnya*

angwehi sañjata humung gumuruh suraknya,
angrok atambĕh i harĕp kumucup dhwajanya,
akweh pĕjah tan awĕdî pati mangkin embuh,
lwir larwa larwan arĕbut damar alwang embuh*

krūrâpulih bala narendrasutâmuk amrih,
mundur bala nrĕpati śīghra muwah tumampuh,
enak silih galah apan paḍa wāni wāni,
söh sāhasânguḍik uḍik prang ikā silih sob*

enak marâprang arukĕt paḍa nora mundur,
rwang yojana ng pabharatan paḍa söh gajâśwa,
sāmpun rĕbah wukir anaknya watunya kabwang,
akweh jurang mari jurang wĕkasan kahinya*

ngkānê ruhur gunung ikang prang arok silih sob,
aprang sumĕngka tumurun paḍa rota rodra,
rĕp tan katon hanan awās tĕkap ing himâwrā,
ramyâtulis prang ika konĕng unĕng tinonton*

brahmarṣi śewa sugatādi ri sor anonton,
mwang wwang jrih ing raṇa huwus katuhan wayahnya,
kwehnyâtatânudingi harṣa nĕhĕr tumĕnghā,
akrak paḍâtri gumuruh ri pangadwakĕnya*

rīyūk rĕbah kidul alah rinĕbut sinökan,
rīyūk rĕbah muwah alah kasĕsöh ikang lor,
rīyūk rĕbah muwah ikang kidul alwang akweh,
rīyūk rĕbah pinĕgatan wĕdi wök ikang lor*

āh uh pirang juru muwah saka lor tumandang,
rīyūk rĕbah kidul alah binurunya kagyat,
kady ânutuh kalapa denya mamöki tĕṇḍas,
nā ling nikā hana ta len angutū kapūhan*

śīrṇa ng samaṇḍala samaṇḍala konduran syuh,
awrĕg paḍânghili sira mpu tĕkêng kaninyan,
aprakprakan di ta kaki hyang ujar nini hyang,
putrī nikā kaburĕngek burĕngek tinanggung*

sāmpun tĕkê ruhur ing agra muwah paḍâwrĕg,
wwang wrĕddha wrĕddha guru niny anguhuh sakê sor,
pāran pinawrĕgakĕn ā mapa ling kaki hyang,
wikw âñaruk wiṣaya rakwa nimitta ning wrĕg*

lāwan turun patapan ĕmbuli haywa mundur,
ambĕk ngwang ing kaguru ninyan alah padandan,
ngwang pwâtuhâlah alah ĕmpu buyut ta lampah,
nā ling nini mpu kabalik wĕdi wök kaki mpu*

wīrâprang ing tĕgal ayun paḍa wāni wāni,
kontab mangontabakĕn amrang amūk añakra,
kedĕr paḍâkulilingan gumulung rathanya,
lwir nāga molih amĕbĕd gaja matta sālas*

enak dahat prang ika kādbhuta ring triloka,
āpan katuhwan atĕwĕk tĕwĕkan paḍâkris,
len tang silih tujah amatrĕm amajra mangduk,
bāhunya runtuh asakit trus angĕmbak ĕmbak*

sojarnya kātara nĕhĕr marahup rahup rah,
hāmah śirah hurupa jīwamu haywa tâjrih,
haywâdwa bhoh ndya ta śirah mata mah ndya jīwa,
bwat kaprawīran iki tan dadi mithyawāda*

nā ling nikā tucapa śabda ri de nikâprang,
pyak byur kĕpuk kĕtĕlĕbuk kĕḍĕpĕk kĕtug tog,
ceng has tĕhap tĕhap aḍuh gĕdĕbĕg ḍĕhak syok,
carcab lĕbik bĕk aḍu göng gumĕcik gĕlĕmpöng*

nāhan tang ĕlwan asĕlur karĕngö karĕsrĕs,
mangde bhayānaka pasanggha nikā gumĕntĕr,
len tang mahātiśaya rodra pangalw alönya,
wīrânggĕtĕm nĕhĕr angohan i mehnya matya*

<Wisarjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

śrī Magadhādhipa sāhasa mijil abhimāna nirêng palagan,
nāgamayāstra laras nira sĕḍĕng inayat bhramita ng prĕthiwī,
göng swara ning tali de ny angin ika kumusuh mĕtu kātatakut,
hrū nika kādbhuta kātara gunung ahĕlar warakadga murub*

prajwalitāgni cucuknya kagiri giri dhūma dilahnya murub,
sek gumuruh pangawaknya kumisik amĕgat jaladêng gagana,
bor kumutug śara bajra sang Aja kumĕtug lĕpas angdwiguṇa,
teg tumibā ng wihagācala mati pinanah makĕbĕt kĕbĕtan*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

muntab krodha sang Angganātha kadi bahni mangaraman i puñcak ing wukir,
ngkānê kūwara ning rathâmahayu lañcingan ira pinisit siningsĕtan,
hrū lāwan laras adwitīya sinamādhy amijilakĕna sarwasañjata,
wuntw îkang gaganāntarāla tĕkap ing panah atip atĕtĕl turung tibā*

dewanyâwurahan tĕkângamah amah harĕp amususa ring nrĕpātmaja,
lwir meghodaya māghamāsa sumaput pĕtĕng alimunan anghudan hawu,
sang hyang bāywanala pracaṇḍa pamanah nrĕpatanaya dumeh kawangsula,
bĕk gĕk tor cĕrĕcĕb tibêng bala nareśwara makasulayah kawangsulan*

śaktîng prang sang Awantinātha sira Mrĕtyu sakala yan i madhya ning musuh,
manggĕh buddhi nirâpulih nĕhĕr angakw amĕjahana nareśwarātmaja,
rahasyântya nikang kaśaktin inayat nira mĕtu ng ayudhâgniparwata,
bor munggw ing gaganāntarāla paḍa yatna bala sang Aja kebĕkan panas*

tan kewran sang Ajâpan adbhuta kaśaktin ira tumiru śakti sang Raghu,
rĕp mārādhana pañcabāyu mĕtu kātaratara gumĕrĕh magĕnturan,
kabwang tang śara parwatâgni kadi handaru sayuta dilahnya ring langit,
bhur tog söng prĕkĕtĕk nahan swara nikâmĕkasi hurip i madhya ning tasik*

mangsö sāhasa tan surud sang Anupādhipati manah ira n wanîng raṇa,
panghrik ning kuda len grit ing ratha karĕngw asĕlur i hiringan hanê harĕp,
pakrak ning balasanggha manggyat angasut ri bala sang Aja wāni kāmbulan,
teg tok lwir garuḍâḍahĕm kĕtug ikang gubar asahuran apratidhwani*

sāmpunya n lumĕpas panah sang Anupādhipa kadi ruga ng aṇḍamaṇḍala,
pātālastha samāpta nāga lĕkĕr ing bhuwana rumĕbuti nrĕpātmaja,
porot bor dumilah mara ng wiṣa sinĕmburakĕn ika hanâtĕmah kukus,
byur lar lĕs paḍa mukṣa de ni kuku sang garuḍa wahu minuṣṭi ring laras*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

krodhâmbĕk sang Susenā saha bala sumaput kātarâsinghanāda,
harṣa n ton sang narāryātmaja pinakamusuh kewalânungga nunggal,
hrū hrū śaktîng dangū söh linĕpasakĕn irâtangkis akrak karĕsrĕs,
āpan pakṣy âhĕlar sañjata kadi garuḍâneka seww arwudâhöm*

sumyang sumyak hĕlarnya n kinirigakĕn ikâghāṣa muntab dilahnya,
sumyuk tan kāwaran drĕsnya kadi dinukakĕn yan tumandang sakêng doh,
kāṇḍĕg katrĕn dinuk de sang Aja linud irêng cakra punggĕl gulūnya,
perat sok rahnya sangkêng ḍaḍa nika kawutah mrĕm tibâdoh gumĕntĕr*

nghing sang Hemānggadâmrih mrih apulih i luyuk sang Susenā katampĕk,
sāmpun kempun sinimpĕn bala sang Aja paḍa krūra kedran kawungkus,
syuh tan sārā sa Hemānggada mati tinĕḍak bĕntar alwang salakṣa,
kāry anglīlā narendrâmanahakĕn irikang sāgarâtyanta rodra*

śīghra rwabnyânggaluntang gaganacara lĕpas māmpuhan matrigañca,
lĕmboranyânglayang kābhinawa kadi gunung sewu mālih marampak,
sumyūk adrĕs tumĕmpuh ri sang Aja kawaluy de ni göng ning kaśaktin,
mawrĕg lunghâstra de hyang Baruṇasuta karĕsnya n hilang tan paśeṣa*

sang Pāṇḍyâmah gunung sāhasa tĕka rumahab de ni göng ning kamānan,
sākṣāt guntur sakêng parwata tumurun atūt lwah jurang durgamâjro,
mātangga mwang ratha lwir watu gumulung apan tan pararyan lakunya,
krodhâmĕṇṭang laras sang prabhu mamanahakĕn bahni sangkêng samudra*

lumrā ring dik widik teja nika saha panasnyânggĕsĕng sarwawrĕkṣa,
sakweh ning megha mĕṇḍung pinangan ika huwus hĕnti lāwan gĕlapnya,
lwir jihwānya ng Mahāmrĕtyu dumilata narendrātmajâtyanta rodra,
sang hyang Kālāgni munggw î naraca sang Aja marmanya mātîng raṇāngga*

<Basantatilaka> 
– – ⏑| – ⏑⏑| ⏑– ⏑| ⏑– ⏑| – ⏓

sang Pāṇḍya sor titih alah malayū tinangkis,
wadwā nirâlara hilang kahalâwrĕg alwang,
āpan silih prang arĕbut hawan ahrit ewĕh,
wadwā nrĕpātmaja maluy sakarĕng mararyan*

sang saptarāja sumahab saha bhrĕtyamantrī,
sāmpun sirânghabĕtakĕn dhwaja śīghra mangkat,
sar sök prawīra gumuruh kadi sāgara rwab,
lwir singha sārwuda paḍâkrak asinghanāda*

wīrâtyan ing wani hinatyan inĕṇḍĕm ĕṇḍĕm,
agyâprang anggĕtĕm atön mangusap lĕngĕnya,
mwang sarwasañjata nikā milu harṣa ring prang,
panglingganângingis ingis kumĕñar wajanya*

hamham tĕkâmanah añakra bubak sakāmbah,
rodrâmupak cĕngĕl amūk arĕbut kasinghan,
len tang paḍâpapatihan kuḍuwak paḍâkre,
sanghāra kātĕkan i rūpa nika n karĕsrĕs*

śūrâmĕrĕh kadi surat tĕkap ing kaśūran,
kontanya kādbhuta sahasra kuwung kuwungnya,
asrang kĕtug ni panutugnya ḍaḍap gumĕntĕr,
himpĕr prabhāwa ni musuhnya pĕjah kapökan*

mundur bala nrĕpatiputra tinūt cinakra,
awrā rinampak inirup pinanah ginaṇḍi,
ndātan wĕdîng panah atip kadi megha mĕṇḍung,
tahw âhudan hudan i madhya ning astrawarṣa*

wadwā narādhipati sāhasa tan pananggĕl,
śārdūla śakti pinakāgramukhêng kasinghan,
mañjing marêng pakĕkĕs ing wunuhan tĕkâmrang,
tan sāra hĕnti satĕngah rinakut kadi bras*

kagyat winūk pinĕgatan tinalangkup awrĕg,
tinggalnya sañjata rathâśwa sahasra sangkhya,
kedĕr gajahnya rinubung dinudut śinūla,
lwir wangkay ing walang inīrakĕn ing sĕmut bang*

sang saptarāja kadi saptasamudra muntab,
de ning kamānawibhawan pinakaswabhāwa,
mangsö sahâśwa ratha wāhana Meru tulya,
apwī sakêng panah irôjwala mumbul umbul*

meghodayâmaḍĕmi sakṣaṇa tan paśeṣa,
sangkê panah nrĕpatiputra lawan halisyus,
mĕtw âmusus musus anūb ratharĕngga kabwang,
lāwan gĕlap makasulambĕr anambĕr anggyat*

sang saptarāja saha bhrĕtya rĕbah katampĕk,
bĕntar winūk saha gajâśwa rathâlah awrĕg,
guntur prawīra kumusuh katĕḍun marêng lwah,
himpĕr gunung pitung atus rĕbah ing samudra*

sang saptarāja kabĕlĕt wĕkasan sirâdan,
rĕp sy Andakâwak aśarīra liman sawrĕnda,
sangkê panah nira mijil tĕkap ing kasiddhyan,
wuntu ng nabhastala lawan prĕthiwī kasĕngkö*

śīghrânurumbunuh amūk ri narendraputra,
atyadbhutâlimunan ing gaganāntarāla,
mĕttânguling kadi gunung kumukūs umaṇḍĕm,
sang saptarāja humung atry asurak gumĕntĕr*

de ning mangadwakĕn apiṇḍa tĕkap ning aprang,
āh āh mati sy Aja mulat mulingā kangelan,
kedran kawungkus i tĕngah kalulun kapĕṇḍĕm,
nā ling nirânggĕtĕm atön dan asinghanāda*

kāla nrĕpātmaja n inambulan ing gajendra,
engĕt sirâmanahakĕn śara hastiśikṣā,
meww îwu hĕnti mati śīghra parĕng tumĕmpĕk,
himpĕr namuk tinĕpak alwang atambĕh akweh*

ring sakṣaṇa nrĕpatiputra kumöl ayoga,
sang hyang Smarāntakaśarāgni mijil sakêng hrū,
śīrṇa ng gajah ginĕsĕngan paḍa bhasmibhūta,
lumrā hawunya kumutug bangun andhakāra*

krodhângayat śarawarāgni narendraputra,
āpan musuh nira sudhīra mahāprabhāwa,
mangsö paḍânglĕpasakĕn śara nāgapāśa,
tapwan tĕkâpan awilĕt pinĕgat nirêng hrū*

sang saptarāja paḍa śakti widagdha ring prang,
wil krūra daitya pamanah nira sewu lakṣa,
krodhâmupul sĕmut amūk ri narendraputra,
himpĕr grahânghibĕki rāt marĕbut śaśāngka*

singhaprawīra sang Ajângayat astra śakti,
ḍangṣṭrā ning Antaka minuṣṭi huwus minantran,
dewātmakâmawa gadāyudha mĕtw arampak,
mawrĕg pĕjah silih idĕk para daitya mukṣa*

an mangkana prang ira tan hana sor awantah,
mangsö nrĕpātmaja lawan naranātha mangsö,
tĕmpuh ni sañjata nirâpagut ātirodra,
himpĕr gunung madu gumĕntĕr inadw atĕmpuh*

liṇḍū bĕlah bhramita bhūmi nikang raṇāngga,
mwang saptaparwata kadînayun agrah olah,
pātāla sapta kadudut kagiring kaginggang,
nya ng saptasāgara katumpĕk arok bañunya*

kweh ning pĕjah saka salakṣa sahasra wrĕnda,
len tang paḍâmĕkasi jīwa humūng angohan,
meh matya mangrĕgung ikang gajah asring anggro,
abyūran ing rudhirasāgara kombakan ryak*

mātangga len turaga nūsa nikângalimbung,
sarwāstra kaywan ika śīrṇa marok dhwajâkrĕp,
ngkāna ng prawīra marĕbut phala ning kasinghan,
wetnyâlĕyö kasidĕkung sidĕkung silih prang*

ngkānê pasir pasir ikā naranāthaputra,
aprang lawan ratu kawīśwara ring palambang,
hrū munggw i karṇa nira piṇḍa tanah kasumping,
tapwan warĕg prang alangö lagi kombakan rah*

Rudrāyudhāgni pinasang naranāthaputra,
Durgānalâdbhuta mijil pamanah narendra,
trus ring langit dilah ikâsĕmu megha bahni,
lumrâwilĕt latu latunya mahāsurâkrak*

prodbhūta kātara dahat patĕmunya kālih,
mangkin tĕkê ruhur angambara kaprahāran,
sang hyang Śiwārka kasuban pan asor sirâgyang,
lunghâhawan kuda lumingsir adoh mangulwan*

widyādharī saha wimāna sumanggrahâkweh,
munggw î tawang wruh irikang wani wāni ring prang,
dukduk hayunya sinahāyan ing ambĕk ahyang,
harṣâmapag ri para wīra pĕjah kapökan*

sāmbĕk ning onĕng alawas tinĕkan rarasnya,
kāmīrasâyam ayamanya sĕḍĕng bhinukti,
tan lot dhumāraṇa panas nikang agnibāṇa,
lunghā lawan priya nikā sukha ramya mārga*

saptarṣi dewagaṇa guhyaka siddha siddha,
anrik hanêng gagana sārwuda ring sapaṇṭa,
göng ning prang adbhuta ya hetu nira n panonton,
milw âsurak nĕhĕr angadwakĕn akrak ahyā*

lunghā muwah kapanasan paḍa tan hanângher,
sang Nāradâsyang anguhuh ri narendraputra,
ai putra toh bapa wulat ndak apintakāsih,
hrūntâgni śakti paḍĕmĕnta sihanta ri hyang*

mwang pangrĕngökw i kita yan pinakāntaśāpa,
de sang Priyambada sĕḍĕngnya gajendrarūpa,
kāruṇya māsih amalĕs ri waluy nira hyang,
sangmohanêkang inajinta kĕnoh parīkṣan*

an mangkanôjar ira śīghra narendraputra,
mārādhanâmrĕta sinrĕṣṭi ri tungtung ing hrū,
sumyuk sakêng awang awang kadi ring pangipyan,
dhwasta ng śarânala paḍĕm paḍa bhasmibhūta*

sang saptarāja paḍa śakti parĕng tumandang,
kapwânghudan hudani sañjata bāyubajra,
atyanta tan pangupamê sang Ajâpan anwam,
munggw ing rathânudingi wākcapalâwalepa*

ai rājaputra mapa tângĕn angĕnmu mangko,
āpan huwus wruh aku yan kapalang manahmu,
trĕṣṇan purihmu ri huripmw apan anwam awri,
nā pādukangku pakacāmana sambahĕmwa*

nāhan wuwus nrĕpati senaka ri twas apyak,
pāruṣyaśabda mada tan wruh i śakti ning len,
krodha nrĕpatmaja sumöng i mukha ng kamānan,
sabhyângucap sahur irâtĕhĕr angdĕdĕl twas*

sanwam nwamangkwa n aku singhakula prawīra,
tak nāgatêng atuha tinghali demu mangko,
sakweh ni sañjatamu tan hana panggaritnya,
byakta n pacuṇḍang i bapangku kabeh kabehmu*

nā ling narendrasuta śakty angayat warāstra,
sangmohana smrĕti nirêng kṣaṇa n ekacitta,
nidrângaweśa sumaput ri lĕpas nikang hrū,
mrĕm sang watĕk ratu huwus kĕna tan pasāra*

sāmānya peka rumuhun para taṇḍa mantrī,
mātangga matta turagângrĕpa tan wri rātnya,
mūrchâturū kadi tasik wwang ikang raṇāngga,
mombak rangin gajah aghaṇṭa karang liman ya*

sāmpun jayêng raṇasabhā naranāthaputra,
sang saptarāja kadi māti parĕng katurwan,
tĕkwan huwus kacuringan rah i tungtung ing hrū,
yêkā silunglung ira yan kaparājayêng prang*

sang hyang sirâjaya jayêng gaganāntarāla,
mwang puṣpawarṣa tumibā kadi kasturi mrik,
prīty âdara nrĕpatiputra sinādhukāra,
sāmpun mangañjali saharṣa nĕhĕr tumĕnghā*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sāmpun byakta kacakrawartyan i nrĕpātmaja ri huwus irâmarājaya,
nora lwang nira pūrṇa mangkana sasañjata nira kadi ngūni dug singī,
sakweh ning bala śūrasanggha humatur paḍa mangarahakĕn lumampaha,
mangkat śrîndumatī lawan nrĕpatiputra paḍa sukha makālihan ratha*

tingkah tingkah i de nirâprang inucap winarahakĕn irê suputrikā,
mojar śrîndumatī wagus kita kakâpa hamĕngan ikanang watĕk ratu,
rakryan yêki panahkw amungwakĕna tan dadi wiphala lĕpasnya ring musuh,
sanghārāstra wimohanākhya pangalah pinakakajayaśatrun i nghulun*

nāhan ling nrĕpaputra rakwa tadanantara nrĕpati parĕng sirâwungu,
mwang mantrī saha bhrĕtya wāhana turangga warurutĕn angob aringgungan,
erang de ni kahīnakāyan ira tuccha kacuringan alah sirêng raṇa,
ry antuk sang prabhu tan kathākĕna kunĕng nrĕpasuta sira warṇanĕn muwah*

sāmpun mintar adoh laku nrĕpatiputra manĕmu haraṇān ḍusun ḍusun,
pinggir pinggir ikang hĕnū pakapasan pakalayaran apaṇṭa tan parok,
ewĕh tan satinūtakĕn rupit ikāng angiwa hana nĕngĕn paḍâgĕnĕt,
tan tunggal kasasar humung silih uhuh kapasah asahuran silih taña*

dunghus ning palapat kahundul aruhur kabuyutan alawas kinatwangan,
pañcârnik winĕlang sakanya pinakolul ika tawing ikā hibĕk parab,
wwangnyâkweh mapupul hanângidungakĕn ri gaway ira nareśwarātmaja,
lantung mambw awangînasū nika ginanti saha caru sinanggaran hañar*

ngkānê sor talagâhĕning hana buyut buyut iwak arĕbut walang tibā,
pinggirnyênasaban paras hawan ikā siniku siku hinambalan watu,
rangrö kaywan ikā lawan kĕpuh agöng jaha wijah asĕkar lawan winöng,
akweh sĕñjang ikâjajar hana kawadwan ana kalanangan dinudwakĕn*

meh meh rwang puluhang kulĕm lawas irânghinĕp i huwus irâprang ing hĕnū,
prāptêng thāni ḍusun kaḍatwan ing usāna parawaśa rinampak ing musuh,
pinggir ning talagâwukir wukir anak patani nika manumpak anglĕnang,
ngkāna śrī naranāthaputra mangĕnah kakawin ulih irângdadak dadak*

<Wikrĕti> 
⏑⏑– | ⏑⏑⏑| ⏑⏑⏑| – ⏑– | ⏑⏑⏑| – ⏑⏑| ⏑⏑⏑| ⏑⏓

dinĕlö ku jinarumanan inggut ing halis i kāla nika wahu mijil,
awuyung mingay anirirakĕn susup susup ikâsana nĕhĕr ahidu,
irikâkw amĕgati turidangku tan wani mulat muwah i mukha nikā,
sahajânghuripakĕn atukup tukup ri pawahinku kadi kaluputan*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

tĕwĕknya n inalap ni rena nika tan tahu katĕmu gĕnĕp tigang tahun,
lipur turida ni nghulun mari rimang sinapihan i lawasnya tan katon,
kathañcana kapanggih ing yaśa lawan panuluyan iriyângdadak lumuh,
pĕpĕt pĕpĕt ikā ya ta n pinahalingsya nika ri pangawenya ri nghulun*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

nāhan wastu ni de nirângikĕt ikĕt winĕkasakĕn irêrikang yaśa,
prajñā śrîndumatī sirâmaca kapintiga tama tumurun sirâdulur,
pawwat ning para pora tan papĕgatan tinĕmu nira sumanggrahêng hawan,
secchecchā hanan anghinĕp sira hanan lumaku ri wijil ing niśākara*

sāmpun rakwa gĕnĕp salek lawas irêng hawan asukha sukhan dudū gawe,
lok ning mārga pasir wukir tinutakĕn lamakan ira macangkramânglĕngĕng,
ry Âyodhyānagarī katon hada hadā ni dilah i gupuranya mās maṇik,
sang hyang sūrya niśākarêng udayaparwata paḍa nira kewalâhalĕp*

wrĕtta śrī naranāthaputra katĕkê nrĕpati Raghu lawan nareśwarī,
an sāmpun sira labdhakārya ri Widarbhapura mamĕnang ing swayambara,
mwang ry âlah para nātha ring prang aharĕp rumĕbuta naranāthaputrikā,
harṣa śrī parameśwarī makamukha nrĕpati tĕhĕr akon anungsunga*

wwang ri jro paḍa munggah ing pangungangan rumĕngĕ rĕngĕ hanan silih pĕḍĕk,
agyā gyān hana tan tulus sipat ikânahĕlay apan alah girahyasĕn,
len tang strī malajĕng wagĕd wagĕd anangga susu nika sinaṇḍung ing sakhī,
akweh mādĕg adan tapih mirir inir nika nĕhĕr akalung kalung sabuk*

strī ry Âyodhyapurī parĕng mijil anungsung ahayu kadi pangjrah ing sĕkar,
ndan buddhinya kaḍanghanan raras i denya mulat inuparĕnggan ing guyu,
rūm ning strī ri Widarbharājya kadi pālĕman i hayu ni rūpa ning rakĕt,
aśrī denya mawâmbĕk abwat atĕrĕh tumiru tiru manah suputrikā*

akweh rājasutā ry Ayodhyanagarī mada makapangayāya rūm nikā,
manggĕh rūpa nira n panampikakĕnê nrĕpawaraduhitā n pinangkwakĕn,
mangke n wruh ri halĕp narendratanayā kawĕdi wĕdi ni rūpa ning Ratih,
mrĕm tan löng kadi wintang ing wĕngi katon akucĕm i kĕñar ing niśākara*

minggut piṇḍa nikang kaḍatwan i sĕḍĕng sang Aja tĕka lawan suputrikā,
āpan kādbhuta sing sapolah ira kābhinawa ri haliwat nirêng lĕbuh,
sakweh kweh para taṇḍa söh parĕng anungsung i sira paḍa harṣa garjita,
abyūngan kumisik garantung ira ramya kadi papagut ing ryak ing pasir*

nghing dewînalĕm ing mulat syapa ta taṇḍinga nira ling ikânulus dahat,
yadyan sewu purī pametana mamarpatana hajĕng ira ndatan hana,
strī sāmantasutā paḍâhyang araras ndan arada kapalang tininghalan,
byakta śrîndumatī pakaprabhu nirêng śayana pisaningū katampika*

nā lingnya n pangalĕm katuhwan apa tan hana kadi sira ratnakanyakā,
āpan sarwa sĕkar sugandha makanāyaka pĕnĕd i raras ni rūm nira,
lāwan madhya nira pramāṇa ri kĕlab ni lĕmĕs ikang aśokapādapa,
śrī śrī ning mukha śuddha pūrṇa gumawang tuhu tuhu ratu ning niśākara*

sāmpun śrī naranāthaputra kalawan nrĕpawaraduhitā marê dalĕm,
bhakty ânĕmbah i jöng narendra Raghu karwa nrĕpatimahiṣī sirâpupul,
buddhi śrī parameśwarī makamukha nrĕpati sukha tumon anak nira,
prajñā śāstrawit inggitajña wani śakti lituhayu dumeh sirâsiha*

śrī dewîndumatī kinon marĕka de nrĕpati Raghu kagöngan ing sukha,
lāwan śrī parameśwarī sira makon marĕka nĕhĕr angol sirâsĕgĕh,
pāman penan awās marânggĕh ira de sang ahayu paḍa sūryawangśaja,
wet ning harṣa lumuh sira n marahakĕn pakadangan ira ring nrĕpātmajā*

sĕmbah śrī naranātha Bhoja ri narendra Raghu winaca marma ring rasa,
an dewîndumatī kaśuddhyana pakānak anaka nira nitya kāsy asih,
rājaswâdbhuta rājayogya maṇirāja pahula nira munggu ring ratha,
kesî sĕmbah ira pramāṇa gumĕlar hinaturakĕn irê nareśwara*

buddhi śrī parameśwarī sukha lawan nrĕpati Raghu tumon anak nira,
an polih maṇik ing kaḍatwan i Widarbha saphala sira rājakanyakā,
tĕkwan kapwanakan paḍâparĕk ikang pakadangan awilĕt karangkĕpan,
bonggan rūpa nirâhañar hañar amantu saparan ira tan kasah tumūt*

buddhi śrîndumatī rĕsĕp makabapebw i sira puji puji n kināsihan,
byātītan salawas nira n tĕka paḍâsukha sukhan adulur macangkrama,
mary onĕng ri Widarbharājya tuwi rāka nira sira marĕk manunggayap,
ry Âyodhyānagarī jugânginaki de ni sih ira ri nareśwarātmaja*

sakweh ning makapuṇya rāga nira ring nrĕpatisuta paḍânghiḍĕp smara,
sāmpun rakwa sinūkṣma ring pahula mās maṇi rajata suwastra kasturi,
angkĕn māsa silib silib wwang irikang wĕngi pinaran irêng paḍang wulan,
wāwang mātra karĕngwan ing tangis arūm winisikan ira māsku cĕp tuhan*

mālih tan tĕka saprahāra ri huwus ning ulah angalih asring ing tilam,
marmângdūmi karāsikan wruh i harĕp harĕpan ing aharĕp halĕmbangĕn,
rakryan sang pinakādipūrwa ning amūrwa kataruṇan irêng pasanggaman,
kañcit mogha kapanggih angliga ligā kinisapu nira sāhasâwuyung*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

kakâja winalingku tan wruha kitânglwanga turida ni rāga ni nghulun,
hanânak anakanku ketaka minging sahaja tan inakunta rakwa ya,
putih siki kaduryaśaśruti wawang katalu sagalakanta tak wĕdi,
manahku wani tan surud pwa ya tat antu kita ya karaṇangku tan rara*

ahum yayi salingta māsku n awuyung sapangucapan i māsku lampunĕn,
nghulun yayi turung wĕnang mangawayuh rumatakĕna wilāpa ni nghulun,
ya hetu ni kakanta tan wĕnang asih lĕwu marika sih i nghulun yayi,
hĕlĕm nghulun atĕmwa māsku kalawan kita ratakĕna haywa sangśaya*

paran tiki dumeh kitângucapa mangkana dali dalihanta kerangan,
katon angawatāra denta tan asih pati pati parihāra tan padon,
tahâkw alara denta yan kadi kadang haji para kulaputra kāsy asih,
kita pwa ta bakal ratu syapa ta tan kapanasana hatinya kinwakĕn*

walingkw asisinahwa tan wĕnanga mithya kita ri rasa ni pralāpita,
apan kita sinambhawângadĕga ratw angalilirana kaprabhun haji,
ujarta kita tan pangakwa lĕpihanta nĕhĕr aśapathângdilat laṭi,
adalka kita tan panampa ri larangkw apuji puji kita n tuhan tuhan*

tuhanku yayi ni nghulun wruh aku yan kita mujarakĕna ng salah kĕna,
tuhun palaku ni nghulun siha ni māsku tumutakĕna buddhi ni nghulun,
rahasyan ibu polah i ngwang apa tan wurunga kahaturê nareśwara,
huwus kaka huwus nahan wuwus ira n winuwusan akĕcap mingĕl mingĕl*

tangeh yan ucapĕn paganti sang amālihi prĕman i narendraputrikā,
paḍĕm pamanas ing smarānala ri buddhi nira siniram ing karāsikan,
nrĕpātmaja sirâmrih anglih amĕkul mĕkul amĕkasi turwan ing tilam,
mulih sira bisâpi sādhu kanin ing jaja kakuku kinampu kampuhan*

<Wisarjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

jāti nikang caritênggal angucap adawā n hiḍĕpĕn ri hati,
śrī Raghu wrĕddha sirânglwasi sukha ni pamukti nirêng nagara,
indriya tan wĕnang ing wiṣaya ri sira nir pakĕnanya kabeh,
kady asalin rasa tan parasa wirasa salwir ikang wiṣaya*

hetu nirâsrah i kaprabhun ira ri narāryasutêng pasabhān,
kādbhuta de ning angastwakĕn i sira samâhalĕpêng nagara,
sang ratu nora parāngmukha sahana nirâwĕdi sāmpun anūt,
śrī Raghu paṇḍita walkaladhara magawe patapan ring alas*

yāwat alas bhaya durgama pangulilan ing mrĕga singha barong,
yan sinusuk patapan tĕkap ira paramarṣi sabhā wĕkasan,
tonĕn ikang wana śūnya tinaruka sang uttama ning karatun,
lwir suraloka tĕkânurun ing acala ramya katon ahalĕp*

sang hulu kĕmbang anak wĕsi haji sira milw anadin wiṣaya,
tan tuna ring paribhāṣa sira dahat alĕp nira yan pangucap,
āpan inuttama tuwy apatih atiśayâdbhuta wīrya nira,
tan hana śeṣa ning ambĕk aruhur i huwus ning aḍampa wulung*

kweh nira sang bhawika prakaśita milu wikw anusup ring alas,
bhakti tuwin katĕkan tuha masa ning awalkala nora hiner,
gīta lawan kakawin binisa pinakacaṇḍi nirêng nagara,
māywan akīrti palambang amanis alangö hibĕk ing patani*

wungkuk angambĕkakĕn kawi milu kawilang kawi wikw alawas,
sabhya jitākṣara hāsyakaraṇa pinakādi ni kawruh ikā,
lumbu waluh hajujöng rasa ni manis i lambang ikā rinasan,
nghing rwa tiwas dumadak lagi winaca wacângrahatîng amaca*

<Kilayu anĕḍĕng> 
– – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓

wikw âpa ta ngaran ira sang tamuy pili pilih wiku nagara sira,
akweh marĕk i sira maling maling rusi rusit kinahatakĕn ira,
dondonan inucap ira ramya ramya ning angĕṇḍĕki turung inucap,
yapwan binuru sinulagah luput ling ira sor saphala ning alayar*

heman wruh angaji sira tan palokika sadā marika wiku haji,
prāyâpi lupa kadi lamur sināpa dumadak sira malĕs ataña,
kastryan pwa ta marĕk atĕkĕn tĕkĕn sira nĕhĕr lumaku ginamĕlan,
de ning hyun ira pinakaśangkhapāṇya tumuhâpi pikun api lupa*

<Wisarjita> 
– ⏑⏑| – ⏑⏑| – ⏑⏑| ⏑⏑⏑| ⏑– ⏑| ⏑– ⏑| ⏑⏓

yeki palambang ira mpu tapa tucapa ramya nikang patapan,
wāṇḍira sāmpun agöng pinakasabha sabhā para śiṣya lanā,
campaka tañjung aśoka pinatiga tinumpyatak ing harĕpan,
bwat halu pinggir ikang talaga ri harĕp ing gupurângharĕpi*

sāmpun awās paripūrṇa sahana hana ning wangunan hinĕduk,
bapra lumangkung ikang patani jamur alangw angungang pasisi,
tal tirisan pinakādi ni tuwu tuwuhanya huwus pinahat,
sang para śiṣya paḍângigĕl angidung i kāla nikang tutuban*

wet ni lawas naranātha lumaku wiku munggw irikang patapan,
mār kumĕtĕr sahana ny awayawa ni śarīra nirânglĕwasi,
rūkṣa samāpta ni tĕngran ira panganumānan ira n pĕjaha,
kewalatattwa ginĕgwan ira pamariśuddha nira n lĕpasa*

<Sragdhara> 
– – – | – ⏑– | – ⏑⏑| ⏑⏑⏑| ⏑– – | ⏑– – | ⏑– ⏓

sāmpun swargastha rājarṣi sang Aja winarah mār gupe twas nirângrĕs,
dadyângganyâhangan tan sapira lara nira n kantuna śrī sudewī,
byakta pwâkālihan maṇḍyuṣa sira sahawan mantuk ing swargaloka,
tan pātma śrī narāryâja winidhi pinĕgat sih nirârāma rena*

enggal mary âlarâpan wihikan i purih ing janma ring martyaloka,
an tan sthitya ng śarīrânut i hala hayu ning karma tan sāh anginte,
śaiwarṣy akweh ḍatĕng manggĕsĕngi śawa maharṣînutus śrī narendra,
byātītan bhasmi rājarṣi inañut i tĕngah ning tasik śūnya ramya*

sāmpun līlā manah sang prabhu mari siwuhĕn kewalânggöng kapūjān,
mānak tunggal prasiddha hyang Atanu maśarīrâtĕmah rājaputra,
anwam prajñā sirâpañji Daśaratha huwus kaprakāśêng triloka,
wahw ângajy âhiḍĕp wruh ri samaya ni rusit ning dhanurwedaśāstra*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sang mambang Kawidoṣa karwa Jayawaspa sukha manĕmu wīrya de haji,
sedĕmpaty adulur marĕk silih asih tumĕmu phala nikâmalar malar,
sojar sang prabhu kewalôjar ika sing sawacana nika śabda sang prabhu,
wet ning sāmpun anĕmwakĕn kahulunan satirun ing amalar tuhan tuhan*

ekacchattra narendra sang para ratu praṇata paḍa wineh anugraha,
icchā nora kasangśaya prakaśitêng tribhuwana sira digwidikjaya,
dharma kṣatriyadharma pinrih iniwö nira pamahayu dharma sang wiku,
mwang tar kewĕhan ing giṇâmayungi rāt sakala tuhu tuhu Prajāpati*

śrī dewîndumatī lawan sang Aja tan bĕsur aṭika ṭikan sirâlawas,
śrĕnggārātmaka rāsikângdadi manuṣya sira pinakamanggalê dalĕm,
hyang ning sanggama pāwak ing pangĕsah ing śayana sakala janma ning rĕngih,
sih sih jangga wĕlas harĕp sah ira sangsaya lumung awilĕt paḍâlangö*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

gĕrĕh wruh i masanya ramya sinuluh dulur i raras i gandha ning sĕkar,
ya hetu nira lālanâmĕng amĕng ing taman angĕnĕs akālihan kĕmul,
adoh kahiḍĕpanya de ni pĕluk ing hawan i siluk ikang latāgrĕha,
hanâmbĕk ira mampirâpan asĕnĕt wulat ira mulingânahā nahā*

Smarāśrama tĕkânurun sawang ikang taman aparimitêng giṇâlangö,
hĕbun hana ri campakanya tumitis kadi lĕnga wangi rūmnya kānginan,
lĕbūnya saḍĕk ing puḍak kahudanan mrik awangi kumukus turung paḍĕt,
tinumpyatak arurwa rurwan ing aśoka sinalisir i laywan ing wungū*

ikang talaga mesi pahyas ing acangkrama mahas ahasângañut langö,
susup susup aśoka kombak i tĕpinya kasarakat arok lawan wĕrĕh,
sare ni kalakānya söh salaga ning mĕnur anuru nurū sakêng gĕlung,
kasanglad i pasir pasirnya śawa ning puḍak anak anakan hibĕk parab*

narendramahiṣī lawan sang Aja madyus akaramas aśokapādapa,
paḍêñjuh akase wĕrĕh harĕp ing endah araras awĕḍak wĕḍak lumut,
silih susu susū tĕka ng ryak adulur mangupuk upuk anawwa nawwani,
hilang halĕp ikang saroja tĕkap ing mukha kadi śaśiwimba ring bañu*

ri sāmpun ira mĕntas ahyas asalin jayaphala kadi raṇḍi kābunan,
rah ing ripukulâlah ing samara tattwa nika sinuji ning surāngganā,
paḍâyugala rūmnya jāti kadi kasturi wangi nika tan gawe gawe,
amānuṣa halĕpnya mūlya sakaḍatwan ulih ing amarājayêng musuh*

muwah sira mahas marêng upawanānta ri parangan arĕs gunung gunung,
mahantĕn angungang kaḍatwan alangö dunungan ira sinungsung ing gĕrĕh,
sĕlā ni pang i cāmaranya hawan ing kukus asĕmu walantagângadĕg,
lĕngĕng watu karangnya manda tan awās kadi Gaṇapati kāmukan sĕkar*

dingaryan asalah ri kāsih ira tan pangisapu pinarĕk pijĕr mangö,
palambang inikĕt nirê hati rasanya pinakapamawan putĕk hati,
linambangakĕn ing wilah pupugan esi kakawin alawas huwus lĕbur,
linolya rinasan manisnya winiweka winaca waca de nareśwarī*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

rakryan ring lĕpihan tangisku k angarang waca lĕburĕn i luhta yan tama,
rĕsku n kawruhana n silih kirim ujar tinĕkakĕn i huwusta medĕman,
mangke n prāpta muwah suwalta sipi wiṣṭi nika katĕngĕrâmabak puḍak,
yadyastun ngwang apanggihâwaka palambang ibu kadi wurung hana ng bhaya*

rakryan yan priya rakryan angluruga māsku tumuta kita munggwa ring ratha,
tan wismrĕtya kitêng tĕgal pacaru luh yat atutur i kasinghan i nghulun,
pañjingkw ing kakawin tangis tangisananta ri hati yak araryan ing yaśa,
lambangkw îbu wunin rasanya hiḍĕpĕn nghulun angisapu mangruwat prĕman*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

nahan rasa nikang palambang alabuh sang ahayu sira mogha kasrĕpan,
prapañca hiḍĕpan sirê carita ning kakawin inayu rāgawādaka,
sumangśaya ri buddhi sang prabhu makolah ing ulah ika hetu ning wiwal,
minge musapi luh nirângisĕk isĕk tinañan api kapĕñcir ing kuku*

prahāsana narendra rakwa wihikan ri karaṇa ni wuyung nareśwarī,
sumatya ri langö nira n pangikĕta ry awak ira nĕhĕr angdilat pupur,
amangkwakĕn ameri luh tuhu tuhu n kawi sing ulah ira n tĕkâmanis,
raras raras i kapriyambadan irânghari hari saha luh mawor tangis*

yayī mapa panĕmwanangkwa kadi māsku hayu saphala rājaputrikā,
yadin susupanêng sahasranagara tribhuwana kapana n kapanggiha,
hyang ing kusuma sūkṣma tan wĕnang angiṇḍarat awĕdi tumon kitêng taman,
tulis kanaka tan kĕḍap kadi kapūhan angarang alara n sinorakĕn*

tĕwĕk ning akurĕn lawan kita kakanta karakĕtan amangkwakĕn langö,
hirĕng sing ulah ing karas kapana yan pangalapana rarasta ring prĕman,
lulutkw i jarijinta ring kapana yan kawaśa taruhĕn ing tanah garung,
sĕkar pisaningūn panampikakĕna n hana kita ri kisapwan i nghulun*

nghulun ratu nirartha kady usang amak ri papaḍa nika sūryawangśaja,
sih ing hyang angiring ri sihta ring anāśraya pinupu ri laywan ing puḍak,
manahta kapalang tuhun siha ni māsku pamuhun i kakanta tinghali,
unĕngku ri raras rarasta yayi sangwa ning ajar ajarêng wanāśrama*

ujar sang Aja mātra marma rinasan tuna tuna mamĕlas mĕlas harĕp,
nimitta ni manah narendramahiṣī wĕdi kaluputanê nareśwara,
hilang tangis irâtĕmah gĕrĕh arūm luh ira sumĕmu ring hudan mulih,
aminta sĕpah esi de nira mulat kadi mawarah i hĕnti ning lara*

<Śikhariṇī> 
⏑– – | – – – | ⏑⏑⏑| ⏑⏑– | – ⏑⏑|⏑⏓

lipur sungsut sang lwir śaśadhara lumingsir karĕrĕban,
parĕng mantuk hinrĕt ni pakusikan ing cāmara mure,
i singgrong singgrong ning watu hawan irâlok trĕbis arĕs,
silih tuntun ngkānêng jurang arupit awwat wwad alĕyö*

guhā lambung tistis kalĕngĕngan ikâwarṇa siluman,
asĕp ri jro lāwan sarasija pamūjā mrik awangi,
kukus lagy amrĕg tawwan aliwĕran ing ketaka mĕkar,
bañunyânūt rĕngkā ni mukha nika sumyuk manutupi*

sudewī līlâpiṇḍa wayang adĕgan munggu ri dalĕm,
manah sang swāmi prīti mangudang udang santĕn arupit,
anāntwânglīlâñumbana kinĕliran wwe kadi jamang,
kidung lālityârūm hawan ira mulih ramya tumurun*

huwus prāptêng kalpadruma pinarigîng ratna kinarang,
turung mampĕh sub ning haringĕt angĕbun tūsnya ri jaja,
aganty angdĕmwan  dĕmwani mukha tan imbā silih usap,
gĕlung mury âtöb lāgi pinĕpĕkakĕn mwang karatala*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

an kāmīrasa sanggamênulahakĕn narapati kalawan nareśwarī,
wwantĕn parwata ring pasir tĕpi kidul hinĕmukan i kukus ning ampuhan,
ring Gokarṇa ngaranya ramya kahujung saray i suku nikâmĕgat harus,
ngkā n līlâmĕng amĕng bhaṭāra mihat ing timi wijah angalūng hanêng tasik*

kāla dyah Hariṇī śināpa ri pamighna nika tapa madadya mānuṣa,
mogâsih wĕkasan dwijarṣi Trĕṇawindu ri panangis ikâmangun wĕlas,
ndan rakwânta ni śāpa sang rĕṣi sĕkar sumanasa hawananya mantuka,
ndah yêkī ginawe bhaṭāra Paramārtha karaṇa nika don ikêng jagat*

sang saptarṣi sulakṣaṇâhalĕp asewa satata sira śuśruṣâguru,
ndān anghing rĕṣi Nāradânggupit inuttama tuwi kawi gīta suswara,
winwītan lalitâmanis tinĕngahan raras inapi tinungtungan langö,
kālap citta bhaṭāra mūrchita saśoka hati nira kalĕswan angrĕngö*

lwir strī stry arja kawînggitajña para gīta pawulatan i piṇḍa ning gupit,
ngkānê tunggul ikā sĕkar sumanasênikĕt asĕmu sadak hanêng gĕlung,
kady ânumpingakĕn tanah ri sĕḍĕng ing tabĕh inĕnah i tambang ing waluh,
mwang kady âsidĕhângrĕngih rĕngih i pĕs ni lĕngĕn ika lanā katiṇḍihan*

srĕṣṭi hyang Madanâtikang sumanasa mrik inalap ing angin huwus lĕwas,
kāry âśâlara piṇḍa ning gupit arūm sawang anangis inambilan sĕkar,
akweh ṣaṭpada mangrubung milu katūt humung aliwĕran ing nabhastala,
sang hyang lek alangö lumöng sĕmu nikang sumanasa ḍumawuh sakêng tawang*

harṣa śrîndumatī mulat ri sĕkar ing sumanasa kadi tan pamatyana 
āpan de ni langönya kānginan amet ri sira katĕmu ring pasanggaman,
ndātan wruh sira yan sinādhya ya ta hetu nira kahĕnĕngan pijĕr mangö,
ndah yêkī karaṇanya śīghra tumibā ri jaja nira kasungsang ing susu*

ndātan wyartha ḍawuhnya māti sira denya tuhu wĕkas i śāpa sang rĕṣi,
mrĕm tan sāra tibê kisapwan i wulat sang Aja milu tibā sirâpupul,
kālih māti sirêng tilam tuhun udhāni sang Aja wĕkasan sirânglilir,
akrak tang sakaḍatwan anggyat adadak tangis ika ri pĕjah nareśwarī*

göng ning duhkha kabhukti de sang Aja tan papaḍa wĕkas i tībra ning lara,
kāla śrîndumatînalap ni sĕkar ing sumanasa mulih ing surālaya,
kāry anghol śawa kong pinakpak inamĕr tinañan ira tĕhĕr pinangkwakĕn,
rĕñcĕm twas nira hetu ning luh angasapta kalara lara de nirânangis*

rakryan sang lumah ing kisapwan ahurip karika kita mĕne n malih yayi,
haywântĕnkw asuwe pĕjah yayi tutur tutur ibu pangucap kitê nghulun,
heman māsku śawanta tinggalakĕnanta sĕḍĕng ahayu kāsih i nghulun,
mangkin rūkṣa tuhanku tan patulungan dudut aku ta dulur dulur pĕjah*

prāṇangkw Indumatīngku māsku pawungu ndak amalaku sĕrĕh lawan pucang,
anggy anggī saha pastikêbu palakungkwa muwah i kita haywa tâsuwe,
agyâweha sĕpah sakê waja kakanta yayi ri kita māsku panglilir,
sih sihkw î kita tan pahīngan ibu sugyan asĕbĕla hatinta yan pĕjah*

mangke n tan pakakāraṇa ng lara patinta pĕjah i tangan i nghulun kita,
t asy âsih pawarah ri doṣa ni kakanta karaṇa ning atinggal i nghulun,
pangher māsku waluy muwah ri śawa rakryan apa hamĕnganangkw inaryakĕn,
sungsung wāhu ḍatĕng kisapwakĕn anakta si Daśaratha māsku hĕmbanĕn*

karwânakta karîng kaḍatwan aku denta yayi kadi linad twas i nghulun,
sambatnya n patañê nimitta ni patinta kawĕlas arĕp anggamĕl tangan,
yângde syuh ni hatingku mār kapĕnĕtan humĕnĕng apĕga tan wĕnang mulat,
anghing luhku lawan tangisku sahur i nghulun ibu ri kĕdö nikâtaña*

yêkī sambat irânangis kasih arĕp kaluputan i pĕjah nareśwarī,
manggā matya matêng angölakĕna duhkha pamĕkas ira sang huwus pĕjah,
mangke n tinghal amaspadākĕn irikang kusuma kasĕlangan tangis nira,
de ning krodha lawan putĕk hati mijil panguman uman irêrikang sĕkar*

ai kong kĕmbang apangkwa ko kuṭila kewala ḍumawuh amatya matyani,
denya n tan rujitĕngkwa ko pĕjahi tâku saha bala sarājya hĕntyakĕn,
mangke ko tumibê jajangku ri hatingkw apa karaṇamu tan pamatyani,
sākṣāt ko wiṣapuṣpa dadyan i manah ning angupĕt agawe prahelika*

lāwan dengkw anahā nahā ri dadimu n kusuma tĕmahan ing warāpsarī,
sangkêng swarga tĕkânurun harĕp aniwya ratu huwus akīrti ring jagat,
ndātan harṣa n amarwa hetumu n amatyani ri kasi kasihku putrikā,
ring śūnya n waluyâpsarī marĕka tan sah anilihana sang huwus pĕjah*

nā de śrī naranātha mojar irikang sumanasa sĕkar ing kadewatan,
sakweh sang rĕṣi śaiwa sogata kaparcaya haji marĕk anglawad lawad,
mwang ḍang hyang karuhun purohita nareśwara paḍa humatur marê dalĕm,
nirwighna ng rumĕngö pawitra ni tangis tangis ira paḍa wrĕddhapaṇḍita*

<Jagadnātha> 
⏑– ⏑| ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sĕḍĕng tinangisan narendramahiṣī lumay awĕnĕs apan huwus pĕjah,
tangis nrĕpati rakwa mātra rinĕngö nira tuna mamĕlas mĕlas harĕp,
nimitta nira n anglilir tutur irâmuhara wĕlas irê nareśwara,
angingkin atalangkup amwit i nareśwara pĕjaha nĕhĕr mangañjali*

prabhungku huningan tangisku rasa mamwita pĕjaha ri jöng nareśwara,
hilang manĕ manĕhta tan tĕmu kabhaktin ika pahalawö kita prabhu,
patikta kawĕlas harĕp syapa widhin haji tumuta rumakṣa ring hĕnu,
ahā haji walingku ramya parĕngâku pĕjaha kalawan kita prabhu*

narendra warahĕn nghulun ri paran ing mati tuduhakĕnanta ring hĕnū,
ndya tang hiḍĕpĕn i nghulun karaṇa ning maluya silih asih lawan kita,
apan kasi kasihta ratnawanitā juga tĕmahana ni nghulun pĕjah,
sahasraśatajanma janma ni patikta huluna pakĕnangkwa de haji*

<Ardhasamacatuṣpadī>
– – ⏑| – – ⏑| ⏑– ⏑| – ⏓
⏑– ⏑| – – ⏑| ⏑– ⏑| – ⏓

trĕṣṇāngkw i nāthangku mapôlahangkwa,
hilī ni luhtâkilayū hiḍĕpku,
angrĕs hatingku n rumĕngö tangista,
ay ay nghulun matya tulung larangku*

swāmingku nāthangku wĕkasku mangke,
marĕk ri pangkwanta cinumbananta,
amwīta mūrâku sakê jajanta,
lalun patingku n lumah ing kisapwan*

yadyan kitângjanma muwah dĕlāha,
tĕngahku tan sāha sakê lĕngĕnta,
harṣanta rokĕn kalawan lulutku,
irungta sotpattya lawan pipingku*

nāhan tangis śrī naranāthapatnī,
rasâmĕlas harṣa tĕkap nirâmwit,
sāmpun sirângañjali satyabhakti,
pĕjah sirâgĕgwan i jöng narendra*

nitya prakampâmbĕt i madhya ning strī,
prabhāwa sang satya matî kisapwan,
truh truh luh ing śoka hañar tinambang,
kĕtug kĕtīg ing wahu wahw apanggih*

bhakty âtuhan dyah Jayaluh tumungkul,
mulat kapūhan ri pĕjah sudewī,
tan sambhawā matya sirâpan anwam,
hiḍĕpnya ri twasnya nĕhĕr masambat*

āḍā tuhankw Indumatīngku māsku,
nghulun tuhan pun Jayaluh kasihta,
yêki n humaṇḍĕm ri padadwayanta,
asing sapatyanta tumūta bela*

līlā tuhan pun Kawidoṣa winwit,
maweh tumūtêka pĕjahta māsku,
āpan katon milwa nipun dĕlāha,
namaś Śiwāya n pĕjaha prabhunta*

patrĕm pabelan wulatîbu yêki,
umigrahâtmā ni manĕhta mangke,
nāhan wuwusnya trus awaknya mūrcha,
pĕjah tumūt satya ri jöng sudewī*

wahw anglilir śrī naranātha mengĕt,
apan katuhwan lara ning kapatyan,
kengĕr mukha śrîndumatī kalĕnggak,
huwus katon līna yayan tinanghi*

indung pawungw îbu lihat kakanta,
ikang turū haywa ginöngta māsku,
āḍā pĕjah kapwa tuhanku mangke,
dumeh si tan panglilir an tinanghi*

atyanta sihtêry aku tan pahīngan,
ujarta matyê kapatingku lingta,
mangke kitâninggalakĕn huripku,
walingku tuhw âsiha mithya māsku*

nghing māsku mārgangku sukhêng kaḍatwan,
huripku tunggal kalawan huripta,
lunghā pwa jīwanta sakê śawanta,
hilang pwa jīwangku sakê hatingku*

nāhan śawa dyah Jayawaspa māsku,
tumūt awās bela tĕlas mapatrĕm,
swāminya lāwan tanayanya kāri,
laranya tunggal kalawan larangku*

nā de narendrângucap asrĕt ahrĕk,
mawor tangis luh nira mangkin adrĕs,
ndan soca dewîndumatî tibānya,
paḍânangis rūpa nira n paḍângluh*

sāmpun śawa śrîndumatī pinuṇḍut,
sakê kisapwan sang Ajâlupâwak,
mūrchā pĕjah sakṣaṇa śīghra mengĕt,
tuhun sira glāna masū masambat*

indungku māskw Indumatīngku pangher,
ah ah yayi ndī parananta mangko,
āḍâlalis tan panahā larangku,
tuhanku tolih kawĕlas harĕpku*

nāhan tangis sang prabhu mār rasanya,
tamuy nira prāpta maharṣi wrĕddha,
ndan rakwa sangkêng bhagawān Wasiṣṭha,
narendra maswāgata sārjawâtwang*

kṣāntabya rānak mapa don maharṣi,
ḍatĕng sĕḍĕng ning lara tan patambān,
sang paṇḍitâtah karaṇanya marya,
prasiddha śuddhāmrĕta sang munīndra*

<Bramitākṣara> 
⏑⏑– | ⏑– ⏑| ⏑⏑– | ⏑⏑⏓

kṣama yogya de sang ahulun mataña,
ri ḍatĕng bhujangga haji ring nagara,
bhagawān Wasiṣṭha mangutus marĕka,
tumĕkākĕnôcapan irê nrĕpati*

haji rakwa haywa kalaran dahatĕn,
purih ing dadi n dadi kalotakĕna,
lara duhkha mogha tumuwuh ring awak,
ya tikā prihĕn sang ahulun paḍĕmĕn*

suraputrikā kĕta sang Indumatī,
subhagêng triloka mangaran Hariṇī,
śuci rakwa janma nira śuddhy anulus,
sira dewatī ning araras pinuji*

ri sĕḍĕng dwijarṣi Trĕṇawindw atapa,
hana sangśayê hyang Amarendra mulat,
i mahāprabhāwa nira ring patapan,
tinahā nirângadĕha kendran ira*

irikā ta rakwa sira sang Hariṇī,
katuduh mamighnana tapângĕnĕsa,
i ḍatang nirêng patapan epw aputĕk,
bhagawān sirâsĕgĕ sĕgĕh ya masih*

suraputrikângucapakĕn hyun ira,
marĕk ing dwijarṣi sĕḍĕng ing majapa,
amahaywa kĕmbang ira tan kasaha,
atĕhĕr mananghuluha ring śayana*

<Krĕti> 
⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏓

mawuyung dwijarṣi wĕkasan rumasa rasani de nirângucap,
tumuluy śināpa nira tan waluya muwah i jöng Surādhipa,
jĕnĕkêng manuṣyapada kewala matĕmaha janma mānuṣa,
ujar ing wiśeṣapuruṣa pratiniyata tĕtĕpnya tan wurung*

i ḍawuh ni śāpa bhagawān sira kapĕgan ikêpu kerangan,
anangis nĕhĕr marĕk aminta tinurunan anugrahângĕdö,
bhagawān mulat ri kawĕlas harĕp ira wĕkasan sirâwĕlas,
ikang antaśāpa sĕkar ing sumanasa panganugrahêrika*

<Bramitākṣara> 
⏑⏑– | ⏑– ⏑| ⏑⏑– | ⏑⏑⏓

irikā n pĕjah ta sira ring patapan,
tumuluy prakāśa dadi rājasutā,
i Widarbha martyapada rājya nira,
Krathakeśikendra makawīja sira*

pira tang tahun lawas irêng nagara,
mĕtu dewatī nira n arūm rumara,
sĕḍĕng ing swayĕmbara kinārya nira,
naranātha kahyun ira nora muwah*

matutur sirê sĕḍĕng ira n paniwi,
i narendra ring surapada n patĕmu,
dumadak pwa sang prabhu hilang rumuhun,
dadi rājaputra sira rājasutā*

akurĕn muwah sukha tĕkêng karatun,
tĕka ng antaśāpa mangutus muliha,
maluyê swajāti nira dewasutā,
tumibā ng sĕkar sumanasâmĕjahi*

kalinganya sang prabhu hade kalarā 
kĕna sang pĕjah mulih ing Indrapada,
apa tan wurung haji matĕmwa muwah,
kalawan sirêng amaraloka hĕlĕm*

nya wuwus maharṣy apitutur i haji,
ahĕbang hĕbang lara nirâtĕlasan,
umulih maharṣi tumuluy kalaran,
pitutur nirê sang Aja rakwa tumūt*

<Ardhasamacatuṣpadī>
– – ⏑| – – ⏑| ⏑– ⏑| – ­⏓
⏑– ⏑| – – ⏑| ⏑– ⏑| – ⏓

sāmpun śawa śrîndumatī bhinasmi,
murub silunglung nira ratnacetya,
mangkin prapañca nrĕpati wyamoha,
wwalung tahun kāla nira n katinggal*

<Udgatawisama>
⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓
– ⏑⏑| ⏑⏑⏑| ⏑– ⏑| ⏑⏓
⏑⏑– | ⏑– ⏑| ⏑⏑– | ⏑– ⏑| ⏓

irikā ta sang Daśarathângadĕg anilihi kaprabhun haji,
buddhi sang Aja sukha harṣa mulat,
i kasingha singhan ira digjayêng jagat*

tadanantarêrika ta buddhi sang Aja siwuhĕn sirâlara,
monĕng i hayu sang aninggalakĕn,
mulih ing surālaya maluy surāpsarī*

<Atiśakwarī> 
⏑⏑– | ⏑– ⏑| ⏑⏑– | ⏑⏑– | ⏑⏑­⏓

hana tīrtha nirmala wĕkas ning anindyaśuci,
i patĕmwan ing Suranadī kalawan Sarayū,
naranātha karwa Kawidoṣa pĕjah lumabuh,
mulih ing surālayapadântya pinanggih ira*

Jayaluh dadi hyang angarang rumuhun katĕmu,
tumuluy katanggamang anĕmbah i jöng sang Aja,
anangis nĕhĕr mulat i sang Kawidoṣa marĕk,
umucap lawasnya mapasah matangis tangisan*

parameśwarī haji sirângdadi dewasutā,
surarājya Nandanawanākhya katĕmwan ira,
pinĕkul pinangkwakĕn aweh pipi wet ning unĕng,
asalin śarīra paḍa mārdawa rūpa nira*

sang apiṇḍa puṣpa tamuyan bhramarângarĕki,
kamatĕnggĕngĕn sira mulat ri papanggih ira,
kadi tan patĕmwa muwah ing paḍa sūkṣma pĕjah,
madulur tangis wara warah nira marma dahat*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sang sākṣāt hurip i nghulun kawĕkas ing nagara ri sĕḍĕng i nghulun pĕjah,
duhkhantê ruhun i nghulun mulih ing Indrapada karaṇa ning lanânangis,
mangke n prāpta paran tĕmunta kaka de ni kawĕlas arĕp i nghulun mangö,
anghing luhku panungsungangkwa tarimanta kaka wijil i rāga ni nghulun*

indung tan sipi kapwa göng i lara ning huwus atĕmu rinuddha ning Widhi,
sangsārangkw angajap tawang karaṇa ning ḍatĕng i kita katalyan ing hayu,
ndan mangke n tĕka śūnyahasta yayi kewala ḍatĕng angisapw angolakĕn,
anghing kūng ulih i nghulun saha tangiskw asĕkĕl i hati māsku sanmatan*

tonton ku n rumuhun pĕjah karika hetu ning anĕmu larônĕng antya ya,
tontonĕn tangan i nghulun ri kita yan panipati nĕhĕr angdĕlö mata,
mwang tan kram waja ni nghulun kadi humer kita masunga sĕpah sakê waja,
milw âkung tĕngah i nghulun kaka pangawruhana lagi kalungsuran tapih*

hāh swāmingkw alawas dahat kita tan antuk ing amarapadâparan hiner,
mūrchâprih ngwang angantyakĕn ri ḍatĕnganta tumutura ri līna ni nghulun,
trĕṣṇantê sukha ning hanêng kabinihajyan amuhara lalista ri nghulun,
dengkw ânarka ri tan tĕkanta tumuluy pilih aharĕp i patya ni nghulun*

angkĕn rātri ri tambwang ing wulan awā nghulun angarang ananghulun puḍak,
de ny ûnĕngkw i kitângutus taḍahasih tumĕkakĕna tangisku ring kulĕm,
kālangkyang jarumankwa ring masa kapat ḍatĕnga ri kita kāla ning rĕmĕng,
her herĕn ri tĕkanta kewala kitâtiśaya kadi hinundang ing patĕr*

lwah luh wādhaka ni nghulun drĕs i hilī nika kadi minahâmĕgat hawan,
wwat gonggangnya gaḍung mure sĕkar ika mrik awangi sinaluṇḍing ing puḍak,
lunggah ning katirah lumung pinakagĕgwan i tĕka ning angin kadînayun,
anglangwākĕn ululnya puṣpa winangun hinĕduk i hĕlar ing madhubrata*

ngkâku n ton kakawinta ring wĕla wĕlah paḍa paḍa tinatā limang wiji,
wwantĕn ṣaṭpada kanyakânangis i saṇḍing ika karaṇa ni nghulun mulat,
harṣangkw ânuculî talinya tumuluy kinisapu hiniḍĕp hiḍĕp kita,
tan pātmâkw amacânangis katitisan luh araras ikang akṣarâmanis*

<Nawaharṣa> 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

sang apiṇḍa madhubrata taruṇa manĕhta sawang salaga,
winarang warang ing masa kapat alangö kararas rarasan,
irikā ta tuwuhkw asana wawang alum kita kāry anangis,
maluyā sahanêng katiga kaka maran ngwang atĕmwa muwah*

kaka yan kita lūha ning amaca wilāpa suwal piningit,
tĕmahangkwa tangisnya winuni sinamar samar ing kakawin,
yan adadyana ketaka kita tĕmahangkwa tulisnya ṭikā,
kaka de ni larangkwa pinasahakĕn ing Widhi niṣkaraṇa*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

wruh kw î tan wĕnanganta dhāraka kumölakĕna lulut unĕngta ri nghulun,
wwat ning lwah luh aringgungan hawana sang prabhu tumutur i līna ni nghulun,
tinghaltê lara ni nghulun winangun akṣara rasa kakawin pralāpita,
byaktâdadyana luh tuturta ri hatinta yak amaca ri lambang i nghulun*

sang kārî nagari ndi sihta winalingku tumuta saparanku tan saha,
ry antuk ni nghulun ing surālaya tĕwĕk ning anangis apasah lawan kita,
kālanta n panulis karas mwang angikir tanah i kuku ya konĕng i nghulun,
kāpan swāmi muwah nghulun warahananta kakawin anĕhĕr pinangkwakĕn*

lāwan pājara ni nghulun hana gaḍung lumung awarah i tingkah ing hĕnū,
makweh lungnya hanan pangulwan angalor hana lumung angidul ya tan tutĕn,
wwantĕn lunggah ikângawetan amĕnĕr sĕkar ika kadi kĕmbang ing langit,
anghing tūtakĕnanta ring gagana Nandanawana tinujunya nora len*

<Girisa> 
⏑⏑⏑| ⏑⏑⏑| – – – | – – ⏑| ⏑⏑⏑| ⏓

yayi rasa ni palambangtêki mār nghulun amaca,
muwah inĕnahakĕnku ry unggwanyâlawas alangö,
lumaku laku tumolih rākantêbu karakĕtan,
pawarah ika tinūtkw indung mangke n tĕka ri kita*

tarima yayi pangolkw î rakryan kungkw amarĕpĕhi,
syapa parana ni rāgangku n harṣangku katulaka,
hĕnĕngakĕna tangankw âmet met mogha kajĕnĕkan,
sapamalaku ning onĕng rakryan haywa pinihĕran*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

rakryan haywa kitânghĕmū guyu nĕhĕr mingay amiru mirū tapih lukar,
rĕñcĕm twasku mulat raras paran ikā ngaran ika lĕngĕng angligā tĕngah,
ndan mogârĕngu tan tulus waśa kita n pangutu tangan inambilan tapih,
māskw akras karikā manis manis i denta lumiring anamar linurwakĕn*

<Kilayu anĕḍĕng> 
– – ⏑| ⏑⏑⏑| ⏑⏑–| ⏑– ⏑| ⏑⏑–| ⏑⏑⏑| ⏑⏑⏑| ⏓

nāhan pangucap ucap irêng taman sinĕlangan prĕman uwat ing akung,
saswarga paḍa sukha tumon i ramya ni papanggih ira silih asih,
ngūnî sĕḍĕng ira ratu cakrawarti sukha ning ratu tinĕmu nira,
mangke n sukha ring amaraloka mangdaśaguṇê sukha nira mawa rāt*

ring Nandanawana sira karwa raśmi ning asanggama hinarĕp ira,
ring pūrṇama mijil amaḍang wulan sira marêng taman aṭika ṭikan,
ring swapna tuwi sira yayâmanĕh manĕhi rāga nira tan awanĕh,
kingking ni hati nira miniśra kāraṇa ni tunggal i turida nira*

ring Nandanawana wĕkas ing kathā Sumanasāntaka ring aji Raghu,
pinrākrĕta rasa kakawin tinīrthakĕn i jöng nrĕpati rasa langö,
sih kāraṇa nira n anumāna mājara rikang pangikĕt amanisa,
śuddhāmrĕta warah ira hetu ning kadi gaḍung lumung anĕmu kapat*

<Jagaddhita> 
– – – | ⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– | ⏑⏓

sāmpun kekĕtan ing kathā Sumanasāntaka winangun ahĕmbanan langö,
kāla śrîndumatī lawan sang Aja mantuk ing amarapadâkurĕn muwah,
yêki tambay ira mpu Monaguṇa milw angikĕt ikĕt amarṇana ng kathā,
nghing śrī Warṣajaya prasiddha guru ning guru laghu sira hantusâmuruk*

dīrghāyuṣya janapriyā sang amacâmahiḍĕpakĕna sang harĕp wruha,
nirwighnâstu sang angrĕngö sakaharĕp nira katĕkana mogha sanmatan,
salwir sang makapustaka ng Sumanasāntaka kasihana de nareśwara,
siddhi mpungkw i garung tirun sang anulis katĕkana sasinādhya sang wiku*