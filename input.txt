nirathaprakĕrta

*Ōṃ Awighnamāstu* 

<Śārdūlawikrīḍita>:1.
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓

santawya ṅwaŋ i jöŋ bhaṭāra paramārthâtyanta riŋ niskala,
saŋ tansaḥ sinamādhi muṅwi tĕṅahiŋ hrĕt-tikta śunyā laya,
sūryôpāma sirāŋ prakāśa mĕnuhi sarwâtma diptojjwala,
byaktâwas kahiḍĕp swa-dīpa sumĕṅö lumrêŋ manaḥ niśkala*

ndaḥ yan maṅkana lot sayojya hana riŋ cittâtiśuddhôttama,
maṅgĕḥ sādhananiṅwaŋ amriḥ atĕkĕn lambaŋ gumĕgwa ŋ karas,
nāhan donku n amuṣpa riŋ pratidinêŋ ratryâmalaṙ sanmatan,
pintĕn kāraṇaniŋ wĕnaŋ rumacana ŋ śabdâtĕmaḥ bhāṣita*

ṅwaŋ pwâtyanta wimogitâpan alĕwĕs tucchā kaniṣṭèŋ sarāt,
ndan dūrān wruha marna-marna rasaniŋ śāstrârtha widyāgama,
Aṅhiŋ duhkita kèwalâmrati sumök lwiṙ andhakārâṅasut,
tan wruḥ paṅlwaṅaniŋ larânupama hètuṅkwaṅikĕt lambaṅa*

dūrān maṇḍuka yān pamuktya waṅin iŋ tuñjuŋ prakirnêŋ bañu,
Èkasthā rahinêŋ kulĕm tathapi tan wruḥ puṇyaniŋ paṅkaja,
bhèda mwaŋ gatiniŋ madhubrata sakêŋ doḥ ndan wawaŋ sparśaka, 
himpĕṙ maṅkana mūdhaniṅwang anukĕr jöṅ saṅ widagdheṅ naya*

riŋ prajñâdhika mitraniŋ suka lawan swargâtidiwyênusir,
yan riŋ durgati duhka mitranikihĕn sthīraṅikĕt tan kasaḥ,
yan riŋ buddhi mahā prakopa taya lèn taŋ pāpa mitrâṅiwö,
ndha yèkiŋ tri pamitra-sañcaya gĕgöŋ tèkaŋ sayogyâlapĕn*

saṅkṣèpanya lāna prihĕn pinaka mitra sādhu śāntâkrĕti,
lāwan haywa minitra taŋ kujana furtâwas mawèḥ wādhaka,
ton taŋ haṅsa mamitra wāyasa sagotranyân wiśīrna pĕjaḥ,
ndaḥ maṅkā jana durwiwèka tumĕmu ŋ wighna nda tan popama*

Aṅhiŋ tan sipi mèwĕhiŋ waŋ iki taŋ prajñā wiwèkânulus,
prajñânindita towi mèwĕḥ ika saŋ mahyun pamūjêŋ hayu,
yadyan pūjita karma dūra taŋ anĕmwa jñāna mèwĕḥ tĕmĕn,
saŋ hyaŋ śakra tuwin winodhana sawètnyâtyantan iŋ durlabha*

byaktêkân kakaniścayan rusitikaŋ twas ṅhiŋ sudhairya ŋ manaḥ,
kadyaṅgāniŋ amèt bhinukti maṅarĕmbhādhānya saṅkèŋ lĕmaḥ,
lot mrītyā matĕkĕn parā śraya mijil wwaḥ niŋ tinanduṙ nira,
paṅgil rakwa samaṅka nèkana ŋ asādhâhyun manĕmwaŋ phala#

<mrĕdu komala>:2.
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓

tan lyan riŋ maṅusiṙ guṇâdhika śanaiḥ-śanaiḥ kramanika,
lawan tikaṅhi saŋ widagdha maṅamĕṙ su-ratna-wanita,
mwaŋ buddhinta masèwakĕn nrĕpati lèn marèŋ śiragiri,
ndaḥ yèkān pwa catuṙ prakāranika tan dadi n gĕlis-gĕlis*

riŋ śuklèndu samātra tamba yanikâwĕwĕḥ kĕḍi-kĕḍik,
riŋ plakṣālpika sūkṣma wījanika ghora ta pwa tumuluy,
maṅka ŋ ṣaṭpada paṅhisĕpnya madhu nitya mogha mapupul,
tadwat maṅkana riŋ lanotsaha tĕmaḥnya pūrna wĕkasan*

lāwan salwiraniŋ guṇâdyapi tan arghya yogya-ya gĕṅön,
drĕṣṭan taŋ kriya-baṇyagèka wiwidha ŋ swa-daṇḍa tinĕṅĕt,
donyâpèt karaṇanya mĕntasa ri sarwa-bhūmi ŋ usirĕn,
donyâsiŋ pinalakwa tumbasĕnikaŋ wwaŋ aywa katunan*

sāmpunyān paḍa wrĕddhi ŋ artha salĕkasnikāphala tuwin,
ndā tan warṣiḥ amèt muwaḥ sahananiŋ minulya riŋ aji,
mamriḥ kwèhani gatyaniŋ gawai anindya lāna tĕmunĕn,
rapwan paṅuhakĕn wiśèṣa-maṇi jīwa-tulya liṇika*

saṅsiptan taya lèn sudharma wĕkasiŋ hinuttama dhana,
kwèhiŋ hèma suratna bhūṣaṇa wināśa-jāti rasika,
strī lèn putra sawandhu santana nahan ya mogha mapasaḥ,
mukya ŋ jīwita towi mèwĕḥ ika riŋ kṣaṇa krama hilaŋ#

<ragā kusuma>:3.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

riŋ lakṣmī makahīṅan iŋ grĕha taman winama ri sĕḍĕṅiŋ paratrika,
ṅkānèŋ śmāsana hīnṅan iŋ swa-kula wandhawa wĕka-wĕka bhārya tan wanèḥ,
ṅhiŋ taŋ karmika pūrwa yan sukrĕta duskrĕta manuduhakĕn tĕkèŋ paran,
dharmâdharma tinūtnya sèlwana salakwa dadi milu manuntun iŋ hĕnu*

Apan tan hana lèn nimittaniŋ amaṅguḥ ala sinaputiŋ putĕk hati,
saṅkèŋ karmika wrĕddhi kopa dadi lobha tĕmahānika moha tan surud,
saṅkèŋ moha si māda-māda dadi matsara kujana kaṭuṅka garwita,
ndaḥ yan maṅkana tan wuruŋ tumĕmu pātaka saka ri wimūdhaniŋ hidĕp*

Atyantèŋ atighoraniŋ tasik awās kalaṅuyan i gatinya maṅkana,
lāwan koddhrĕtaniŋ maṇik ri tutukiŋ kupita-makara yèka taṙ maṅĕl,
krura ŋ takṣaka dadya puṣpa sama riŋ hulu kasuhuna wastu paṅgihĕn,
tan maṅka ŋ śaṭa-buddhi ya pratiniwiṣṭa kadawutanikârdha bhiṣaṇa*

chatra stambha ya tèjaniŋ rawi mawās katahĕnani panasnirâdbhuta,
byakta ŋ wè wĕnaṅannya yan mamĕjahèŋ apuy atiśaya diptakojjwala,
matta ŋ nāga taŋ aṅkuśâmatĕhakĕn lara sabhaya si tamba paṅhrĕta,
ndan riŋ mūrka jugêki tan hana pakoṣadha ŋ amatĕha dadya mardawa*

tikṣṇa ŋ pāwaka mogha taŋ salabha muṅsira riya sahajān pawèḥ suka,
muṅgwiŋ pañjara towi taŋ papikat asraŋ inusinikaŋ arja pakṣika,
wètniŋ hyunya manaṅśayè hayuni śabdanika lalita komalânulus,
kèkĕt tiŋ wĕkasan tĕkapniŋ atiharṣanika karaṇaniŋ kaduhkitan*

tadwat maṅkana taŋ samasta-jana tan dadi wĕnaṅa dhumāraṇa ŋ manaḥ,
dèniŋ rāga lanâṅikĕt lĕwu subadha ri hatinikanaŋ sarāt kabèḥ,
hètunyân mapagĕḥ kĕta ŋ mada wimoha manaḥ ati sumök nirantara,
byaktâṅdè wiparita tan wuruŋ anūtakĕn iki ri sasèṣṭiniŋ hidĕp*

hīṅanyân lalu śaktiniŋ hyun iki yan linagan iŋ apa dènya konkaba,
yapwan pinriḥ ilaŋnya maṅhilaṅakĕn tutuṙ amuhara śoka mohita,
yan sinyūḥ magawè prapañca niyatāṅdani turida maṅuñcaṅiŋ lutut,
yan winwan iniwö makin pinaka wiṣṭi pinaka hawaniŋ kapātaka#

<basantatilaka>:4.1
– – ⏑| – ⏑⏑| ⏑– ⏑| ⏑– ⏑| – ⏓

karmèndriyêka maka maṅgalaniŋ swacitta,
kamèndriyân pinaka marga mamiśrèŋ sūkṣma,
ndan saŋ huwus wruḥ i panūkṣmanikān ya maṅka,
]==Tiḍak ḍikĕtahui==]#

{basantatilaka}:4.2
– – ⏑| – ⏑⏑| ⏑– ⏑| ⏑– ⏑| – ⏓

wwantĕn wrĕtatwa wĕkasiŋ paramâtiguḥnya,
byāpiŋ pradhāna paḍa litnika tanpa hīṅan,
tan dwā wibhājya bahubhèda mawrĕddhi-wrĕddhi,
nyaŋ pañcawiṅśa saha catwariwiṅśa tatwa*

yèkā nimittanikanaŋ sahanèŋ triloka,
sthūlâdi tatwa katĕkèkŋ dwidaśaṅga tatwa,
mwaŋ bhūta pañca kalawan lima mātra tatwa,
Aṅhiŋ rwa hètunika yan paripūrna nitya*

riŋ pañcabhūta guṇa lèn lima mātra siddhi,
maṅdè wikalpa hana riŋ hati lit humandĕl,
līlâmaṅun turida rāga lulutnikaŋ twas,
harṣèŋ katon sakarĕṅö kaharas tĕkapnya*

ṅkā yan pamrĕddhi wĕkasan tikaŋ indriyârtha,
kamèndriyâdinikahĕn wiṣayanya pūrna,
sarwèṣṭa riŋ rasa sugandhika lèn swarūpa,
mwaŋ sarwa wastu katĕnin hati mogha trĕṣṇa*

hīṅanya nirmala lawan malinatwa kīrna,
muṅgwiŋ swabhâwanikanaŋ dadi sarwa janma,
lumrèŋ jagat mamĕnuhi lwaniŋ aṇḍabhūmi,
Apan sira prabhu wibhuḥ nirakāra riŋ rāt*

maṅka swajâtinika kāliḥ anopalabdhi,
kapwâtisūkṣma sumilib ri manaḥ tan imbā,
dugrahya grèḍhyaka wicèdamahāpramèya,
Èkaswabhāwa sira karwa wibhinnapakṣa*

himpĕṙ wulan lawan ikaŋ śaśacihna drĕṣṭan,
nyā tèkihĕn wĕnaṅa lèn kahananya muṅgu,
yāwat lanâṅĕmuki sātmaka wighna sākṣāt,
tāwat tumut sumuluḥ iŋ salalâṇḍa lumraḥ*

ndaḥ maṅkana ŋ hala hajĕŋ gumĕlaṙ hanèŋ rāt,
dūrān wiyoga saka riŋ patĕmunya karwa,
muṅgwiŋ trikāya kawaṅun tĕkapiŋ swacitta,
solaḥ saśabda samanaḥ maka sādhananya*

yèki ŋ tri hètukanikaŋ umusiṙ yamāṇḍa,
yapwan siniṅhitakĕniŋ hala karmikāṅdè,
yèki ŋ tri hètuniŋ amaṅguhakĕn triwarga,
yan siṅhitiŋ hayu ŋ ulaḥ ginawè pwa nitya*

Aṅhiŋ tri-kāya paramârtha wiśuddha marga,
Ambalnikaŋ pada wimokṣa nirâtma miśra,
nāhan managnya dina ratri ya tolahèka,
rapwan tumĕmwakĕn awak niŋ acintyatatwa#

<kilayu anĕḍĕŋ>:5
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓

ṅhiŋ durlabha dahatĕn ikaŋ trikāya pagĕhanya wimala satata,
saṅkèŋ hala ta rusitikaŋ pinèt sthiti hanèriya maṅulahakĕn,
pöhniŋ paramarasa rahasya nugraha lanāmĕnuhi maniluman,
tan mātra kawĕnaṅa yadin prihĕn lĕwu wilakṣaṇa siran inusir*

pūjârcana sahana widhikriyāśrayakĕnanta pinaka śaraṇa,
mwaŋ dhyāna saha japa samādhi yoga paṅupāya sakala rĕgĕpĕn,
tan byakta tika karaṇaniŋ tumĕmwa wĕkasiŋ parama kasugatin,
yan tan wruḥ i patitisi sandhiniŋ samaya nisphala sahananika*

Apan sahana-hana nikaŋ prayoga pinakèṣṭi sira juga tĕḍuŋ,
ndaḥ mogha mawaka rikaŋ aṅgĕgö smrĕti tĕkāsuṅa wara kahidĕp,
tan wruḥ yadi sira hana riŋ swabhāwa tinĕlĕŋ milu manĕlĕṅakĕn,
niṙ sādhana sira maka sādhanêŋ hayu sadânilib iŋ aṅĕn-aṅĕn*

lwiṙ bahni wĕkasiŋ atisūkṣma tan sipi hanêŋ kayu-kayu sahana,
ndaḥ yan tutuhana waduṅĕn pajun kapana yan umijila ŋ anala,
ṅhiŋ yan wruhanikanaŋ aṅuswakĕn lalu sawèga lĕkasanikahĕn,
byaktôtpada ta nikaŋ apuy dumagdhakĕna wrĕkṣa pinĕnuhan ika#

<krĕti>:6.
⏑⏑– | ⏑– ⏑| ⏑⏑– | ⏑⏑⏑| ⏑⏑⏑| – ⏑– |⏑⏓

Iwa maṅkanêki gati saŋ hyaŋ umibĕki samūhaniŋ dadi,
ya mawak pawak ya ginawè gumawaîkaŋ acintya niskala,
sasinâdhyaniŋ tapa masâdhya riŋ aṅulahakĕn śiwarcana,
hana tan tumūt tuwi tumūt ta ya rakĕt i sapolahiŋ sarāt*

riŋ apan kawastwan i sirān grahaṇa tuhu widèhalakṣaṇa,
ya mataŋnya durgama kapaṅgihan ika tĕkapiŋ mamèt hayu,
humĕnĕŋ nda tan wĕnaŋ atarka ri karĕgĕpaniŋ samaṅkana,
katunan tutuṙ hiḍĕpikan lĕbaṙ abalika wrĕddhyaniŋ lupa#

<girisa>:7
⏑ ⏑ ⏑ | ⏑ ⏑ ⏑ | – – – | – – ⏑| ⏑ ⏑ ⏑| ⏓

Asiŋ ulahanikaŋ wwaŋ tan byaktaŋ ta kinatayan,
paḍanira hana ri ṅka lwiṙ maya taya tinuduḥ,
ya karaṇanira saŋ wruḥ niṙ taŋ sādhya tĕlĕṅana,
smrĕtinira juga laṅgĕŋ nimnajñāna śuci sadā*

ri hĕnĕṅikanaŋ ambĕk tibrâlit mahĕniŋ aho,
lĕṅit atiśaya śūnya jñānânāśrayawĕkasan,
swayĕŋ umibĕki tan riŋ rāt mwaŋ dèha tuduhana,
ri paṅawak ira saŋ hyaŋ tatwâdhyātmika katĕmu*

ndan i huwusira maṅkā saŋ sāmpun krĕtasamaya,
tri-mala malilaŋ iŋ cittâṅdè śuddha tanu sadā,
lara pati putĕkiŋ twas ndin sandèhan ikakabèḥ,
gĕsĕni manahirâpan rudrâtma sakala wibhuḥ#

<madraka>:8.
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓

maṅkana rakwa saŋ tĕlas anĕmwakĕn pada wiśèṣa guhyasamaya,
tan maṅawastha taŋ hiḍĕp amiśra sūkṣma ri bhaṭāra sātmika lanā,
liṅga manahnirān sthiti maṅêka dèśa madĕg iŋ śiwâlaya sadā,
śakti nirâpramèya hibĕkiŋ jagat juga mawèḥ sukâpratihata*

nā lwiri saŋ tĕpĕt manĕmu yoga sandhiniŋ acintya sasmrĕti sadā,
tan swaśarîra kèwala wiśuddha nirmala tĕkâparātmaka kabèḥ,
swârtha parârtha sâdhyanira tan wuruŋ mudani harṣaniŋ parahita,
yèka panihnaniŋ sakalamūrti saŋ hyaŋ apagöḥ umandĕl i sira*

lèn hana niṣṭa madhya lawan uttamân paḍa kininkiniŋ hayunika,
mwaŋ karaṇanya mĕntasa sakèŋ awèci musira ŋ sukâdhikapada,
yan mulatiŋ parânĕmu suduhkitâlara dahat hiḍĕpnira tumon,
ri wruhi tanpa bhèdanira mūlaniŋ bhuwana jāti tuṅgal ikahĕn#

<ragā kusuma>:9.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

tan maṅkâ janaloka buddhi winaṅunya taŋ amuhara trĕptiniŋ hiḍĕp,
ndan bwat dwèṣa gatinya riŋ paraguṇa swaguṇa juga lĕwiḥ wuwusnika,
göŋniŋ doṣa hinötakĕnya ri śarira kinĕkĕsika tan kaniścayan,
Aṅhiŋ yan hana doṣa-mâtraṇikanaŋ parajana winulik winarnana*

lyan tèkaŋ hati tuṣṭacitta ri sĕḍĕŋnika n umulati duhkaniŋ wanèḥ,
Irṣyèŋ waŋ tumĕmu ŋ sukânalaḥ ulaḥ karaṇanira manĕmwa duhkita,
nindyèŋ sâdhu mahārdhikè manaḥ anindya winaliŋ agawè kaduṣ-krĕtan,
goŋniŋ krodha madĕg yadiñ catana, hĕnti sumukitanikân hinastawa*

tan tuṅgal mara sampayiŋ nara, wimūrka, tumaya-taya riŋ huwus mahān,
nirṣandèha cumodya solahira saŋ jĕnĕk aṅulahakĕn kasatwikan,
yèku bhranta wîmudha-rjanma taŋ amèt hyaŋ aputêran anèka lakṣana,
lèśyanyân turuṅiŋ wruḥ iŋ gati nahan paṅucapira maṅalpikâ-lwĕṝö*

ndaḥ maṅkâmbĕkikaŋ śaṭâgĕlĕm apèt riŋ analahi ŋ ulaḥ nya nityasa,
lobhè dhiḥ umaku wiśèṣa tinĕmunya ri turuṅiŋ acihna riŋ prajā,
ndan śabdanya jugâlĕpas lwiraniki ŋ kaliliṅan atikâdbhutâpatuk,
Aṇhiŋ tan kawĕnaŋ mibĕṙ sthiti hanèŋ kuwuṅika ri wipakṣaniŋ tanu*

nistanyân pwa ya maṅkana ŋ gati taman surud anĕkani sèṣṭiniŋ hati,
tan sèṅĕḥ yadin asyana ŋ para tĕkapnikan awĕdi kasoran iŋ naya,
wètniŋ hyunya pujin stutin ya liṅika ŋ bhuwana lĕpasa dèṅku tan wuruŋ,
simbantĕnn iki yan makarya ya jugân winawanika ri tambrago-muka#

<sragdhara>:10.1 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓

tan maṅkâmbĕk munindrātiśaya nipuṇa riŋ sarwa tatwôpadèśa,
tan saṅkèŋ lobha yaṙ sorakĕni sahananiŋ loka kapwâpraṇamya,
saṅka ry asihnira ŋ hètunika paḍa musap jöŋ lanâṅhyaŋ masèwa,
warṣajñânôpaḍântânirami manahikaŋ rāt dumèḥ harṣacitta*

tĕkwan tan saṅka riŋ pintanika ri ḍatĕṅiŋ sarwa ratnôpakâra,
wètnyâtyantèŋ mahāsiddhinira kumawaśèŋ rāt taya ŋ laṅghanīya,
]==Tiḍak ḍikĕtahui==],
]==Tiḍak ḍikĕtahui==]#

{sragdhara}:10.3 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓

âpan prajñā suluḥ saŋ yatiwara masawaŋ bahni candrârka dīpta,
riŋ wahyâdhyâtmikâ ŋ aṅga rinadinanira ŋ śatru yâṅkĕn pĕtĕŋ sök,
dhwastèkā naŋ tamahniŋ hati sahananikaŋ pâpa lèn klèśa śîrna,
lilā-līlân paṅicchèŋ bhuwana tĕkapikaŋ jñâna śaktyâniwarya#

<waṅśastha>:11.
⏑ – ⏑| – – ⏑| ⏑ – ⏑| – ⏑ ⏓

samaṅka tiṅkahnira saŋ huwus mahān,
mahojjwalèŋ jñāna lumöŋ prabhâswara,
prabhâswarèŋ rāt supĕnuḥ nda tan katon,
katon tikaŋ wastu susūkṣma dènira*

nirantarârthatwa mapiṇḍa tan luput,
luput riŋ aṅga mwaŋ iŋ aṇḍa yan pinèt,
pinèt manèṙ iŋ hati mūkṣa tan hilaŋ,
hilaŋnikâmiśra mawoṙ nda tan pawor*

pawôrnikêŋ âtma makèka riŋ tutur,
tutuṙ sadâkâla sunisprĕhêŋ sarāt,
sarāt hilaŋ mwaŋ ri hiḍĕp maluy malit,
malit sakèŋ litniŋ acintyaniskala*

kalaḥ tikaŋ ṣaḍripu śirna dènira,
nirâgrahâ citta wiśuddha nirmala,
malânaput tanpa napĕl kawĕs humur,
humuṙ dumohî wiṣayanya nityaśa*

salaḥ-kĕna ŋ lokika mogha tan tinūt,
tinūt riŋ ambĕknira tan grahômĕnĕŋ,
mĕnĕŋ midö lālu wicintya tan lĕbur,
lĕbuṙ nirâkāra nirakṣarâtmaka*

makântya tèkâna ginuhya riŋ hati,
Atîta riŋ kirya kahèḥ ya nisphala,
phalanya tan matra kasiṅhitêŋ manaḥ,
manaḥ sumimpĕn ri huwusnya nirnaya#

<nawaharṣa>:12. 
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

ya samaṅkana rakwa lĕkasira saŋ uttama dîwyayati,
ginĕlaṙ nira saŋ guru paṅanumatêŋ kami mūḍha dahat,
wiphalân kadi dīpa sumĕlĕḥ atidīpta tibêŋ jaladni,
tĕmahānya paḍĕm kakĕlĕm i pĕtĕṅiŋ hati lot wipatha#

<ragā kusuma>:13.
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

lwirniŋ wādhaka śaktiniŋ wiṣaya śatru jaladhi sama kirna taṙ surud,
rwabnyândurbalani swacitta mawĕtu ŋ karakĕtan i tĕmaḥnya riŋ sarāt,
nā hètuṅkwa n umūra karwa lĕpihan tĕhĕṙ akĕmula krĕṣṇa jirnaka,
wètniŋ tan sipi duhka magdaśaguṇèŋ bapa ri paṅatagiŋ purâkrĕti*

nāhan hiṅanikaŋ palambaŋ atidurlikita wigati taṙ wĕnaŋ līṅĕn,
ndan siŋ śabda riniptakĕn tĕka ŋ ujaṙ sarinapini winorku riŋ rasa,
bhrântajñânanikiŋ pitânuluyi putra sawuwusika tulya bhasmaran,
tuṣṭèṅwaŋ yadin asyana ŋ para sadènya cumacada linampun i ṅhulun*

tĕkwan tan wihikan gatiṅku ri rusit-rusitiŋ akawi puṇya kīrtimān, 
ṅhiŋ sinwīnutusiŋ yayaḥ mĕḍarĕnā katiwasanira nitya kaśmala,
hètuṅkwānis anūkṣma mogha maparab wĕdi katĕṅĕra cihnan i ṅhulun,
Èraŋ ṅwaŋ sthitihèŋ pradèśa juga tan maluya wĕkasaniŋ nirarthaka#

{}

Iti nirathaprakrĕta samāpta tĕlas rinacana dèniŋ pupuṭut tan wriŋ dèya :1381:,Uṃ Aṃ saraswatyai namaḥ, siddhiṙ astu, sampūrna pwa yèŋ kañcana, durgā dèwī tan lèn ika sthananya riŋ padmâmbara.