#Kuñjarakarna Dharmakathana#

ḍisalin oleh:geśa mahendra cunyadha

#Awighnamastu#

<Ragā kusuma>:1. 
– – – | ⏑ ⏑ – | ⏑ – ⏑| ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

1/1/1.
saṅ dhīrâmrih ayuddha riṅ raṇa tapabrata makalaga wīraṣaḍripu,
lagyabyūha samādhitattwaguṇa wāhananira karuṇādidhāraṇā,
sanmudrā dhwaja siṅhanāda japamantra waradhanuh acintyabhāwanā,
bodhijñāna śarottamâṅhilaṅakĕn ripu makaphala dharmaśūnyatā*

1/2/2.
sākṣāt mūrti bhaṭāra śākyamuni mārawijaya sira saṅ samaṅkana,
maṅgĕh maṅgalaniṅ maṅö praṇata bhaktyaśikhara ri lĕbūni jöṅ nira,
stutyaṅkĕn pratimāpratiṣṭha ginĕlar makuṭawidhi winījan akṣara,
hinyaṅ ni ṅwaṅ amogha tan saha sake padanira mara janma ni ṅhulun*

1/3/3.
lāwan deniṅ aṅarcanê pada bhaṭāra sugata pinakeṣṭidewatā,
nirwighnā ṅwaṅ amarna-marna mikĕtaṅ caritaniran adharmadeśanā,
aṅkĕn cāmaniyâmrakāśakĕna kastawanira pinawitra riṅ jagat,
paṅgil rakwa wĕnaṅ paṅahwata ri janmaniṅ ajar-ajar aṅrĕgĕp laṅö*

1/4/4.
ndah sambodhanani ṅhulun ri sira saṅ kawi nipuṇa pinaṇḍitêṅ laṅö,
ndātan kojara talpakâṅidanidan ṅwaṅ aṅikĕta kathā palambaṅa,
tan saṅkeṅ wihikan tuhun maṅiriṅêṅ gati para kawi mātra riṅ laṅö,
tan samwas pwa kuraṅ paṅawruh apa tan kawi kumawi turuṅ wruh iṅ krama*

1/5/5.
sotan ta ṅwaṅ apuṅguṅ atpada maṅö pati-tut i saṅ akīrti bhāṣita,
tonĕn lwir nya hirim hirim sama saroruha riṅ apa ya sādhya tuñjuṅa,
maṅkā teki haturnya tan sasiriṅêṅ para kawi sapaniwyan iṅ lanö,
aṅhiṅ teki inantusâriwariwāṅikĕta carita de kawīśwara*

1/6/6.
wwantĕn kuñjarakarna teki paṅaranya carita ya ta dadya pādika,
ndan wyarthênapus iṅ kadi ṅwaṅ aḍusun wiphala kadi mahâpupur harĕṅ,
simbantĕn makahaywaniṅ carita maṅkin amuwuhi panindaniṅ para,
wyaktinyâmuhareki hāsyakaraṇa ṅhiṅ apuran iki de mahājana*

1/7/7.
śrī wairocana pūrwa niṅ carita kālanira pinarĕk iṅ watĕk sura,
ṅkānên bodhiwihāra nirmala samaṅkana ta siran adharmadeśanā,
akṣobhyādi sabodhisattwapariwāra marĕki sira bhaktyamūrṣita,
mwaṅ sakweh para bajrapāṇisuranātha yama baruṇa len dhanādhipa*

<Tiḍak ḍiketahui>:2
⏑ – – | ⏑ ⏑ – | ⏑ – – | ⏑ ⏑ ⏓

2/1/8.
bharālipratisāra labdhê samaya,
sudharmādhikatattwa sampun katama,
wĕkasniṅ paramārthikôwus kahiḍĕp,
warah śrī ṣaḍabhijña kāruṇyamaya*

2/2/9.
tĕlas rakwa bharālyamūjā prathama,
gumantyaṅ hyaṅ anukramâyajña marĕk,
sawaṅ wṛṣṭyamṛtaṅ sudharmaśrawaṇa,
awas lwir tṛṇa buddhiniṅ hyaṅ masawuṅ*

2/3/10.
huwus pwêki dineśanan dharma kabeh,
tĕkap hyaṅ jina tuṣṭa harṣan rumĕṅö,
paḍâṅarcana sādare śrī sugata,
byatītan ry ulih iṅ watĕk hyaṅ sakala*

<Nawaharṣa>:3
⏑⏑– | ⏑⏑– | ⏑⏑⏑| ⏑⏑⏑| – ⏑⏑| – ⏑⏑| ⏓

3/1/11.
atha kuñjarakarna carita matapêṅ waramerugiri,
pinakāgratapodhara tan alupa riṅ sugatasmaraṇa,
makasādhana yoganira saphalawīrya sinādhyanira,
tuwi rākṣasarūpa pinakamala hetuniran patapa*

3/2/12.
hana teki ri lambuh iṅ acala gihāśrama pūrwamukha,
aṅuṅaṅ jaladhi prasama kadi tapowana riṅ gagana,
sĕh ikaṅ kusumâṅjrah aparimita sarwa phalanya-n atöb,
panĕḍĕṅnika tan pĕgat asira-siran kadi tan lĕwasa*

3/3/13.
ri hujuṅ-hujuṅ iṅ paraṅ arĕja maṅuṅkul anoṅi juraṅ,
matĕḍun-tĕḍunan bañu kumusuh aghoṣa humuṅ gumuruh,
asurak lwir i cāmaranika magiraṅgiraṅ adrĕs aṅin,
anaṅis mara cātakanika hana mör bhramitêṅ gagana*

3/4/14.
wruh agöṅ prihikaṅ giriwana kayu teja samâśryasinaṅ,
tĕkaniṅ kayu simbarĕn aniru wibhūṣyaṅĕne wwit ikā,
akaluṅkaluṅ odwad araras agĕlaṅgĕlaṅ arja kuniṅ,
hana wṛkṣa kawuntat umarĕk irikaṅ walik-aḍĕp i sor*

<Śikhariṇī>:4.
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓

4/1/15.
sawaṅ strīratna lwir niṅ acala lĕṅöṅ lĕṅlĕṅ alaṅö,
asiñjaṅ ñjrahniṅ pādapa huwus agandhāsĕkar arūm,
ghanāraṅ wastranyeki putih anawaṅ caṅlwi sahĕle,
sawitnyan her-talyābharaṇanika tejākara-kara*

4/2/16.
rarasniṅ kambaṅ pahyas ikin awuwuh rūm hayu tinon,
baṅun līlā harṣan pasidĕha latā mĕṅgĕp aśila,
lĕnöṅ rūpanya dyah lalita maṅilo toya walahar,
huyaṅ ganya-ṅ rāt kāraṇaniṅ apĕpĕt patra kasirir*

4/3/17.
hana lwir śṛṅgāra-ṅ gagana lawan adrîḍĕpanika,
gĕrĕh mandrâlon paṅharih-arih i śabdanya karĕṅö,
kilat ramyâṅde raśmi paṅujiwatanyâmrih akire,
mĕluk mālap-sor waṅkawanika tĕkâñumbana bañu*

4/4/18.
katon mātra jro pambĕkan i bañuniṅ parwatanadī,
arĕṅwâṅ-imba lwir halis iṅ anukĕr wāhu kawawa,
kapiṅsĕl wwahniṅ nyuh gaḍiṅ apiṅit emweṅ jala papah,
ri sahniṅ meghāpiṇḍa mawudawudâwṛkṣa katilar*

4/5/19.
alūm aṅlih tah pādapa lĕsu katīkṣṇan dinakara,
tuṣārâṅluh hisnya bhramara manaṅis mör kalĕmahan,
sawah rāhniṅ siñjaṅ drawa mara tahi-hyaṅnika mabāṅ,
tumuṅkultuṅkul mraknika mapa tikaṅ wastu dinĕlö*

<Turida gati>:5. 
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏓

5/1/20.
tuhu mara yan wiśeṣagirirāja sakahawan aṅāśrayêṅ laṅö,
upaśama tiṅkah iṅ tahĕn ataṅkil apagĕh apa tan salah-bhawa,
praṇata maṅañjali lwir i sulurnya sahaja marĕk aṅharas lemah,
parĕṅ ahatur sĕkar bhujagapuṣpa surabhi sahaśoka campaka*

5/2/21.
arĕṇa apawwahan gaḍiṅ ikaṅ tirisan amawa mañcuṅ aṅlugas,
jaladha ri agraniṅ gĕgĕr aṅuṅkul amisah asawaṅ payuṅ putih,
kahaḍaṅ asaṅgani swarani śaṅkhanika humuṅ i gĕṇḍiṅ iṅ manuk,
kadi hana bañwahoma titis iṅ juraṅ anĕkar-uraṅ sĕkar tibā*

5/3/22.
wwara hawan iṅ wanāśrama tinuṇḍa pinarigi hinambalan watu,
sana-sini bañjaran sĕkar arūm sĕḍĕṅ amĕwĕh aṅambwakĕn laṅö,
cara-cara handwaṅ asla kayu mas kayu puriṅ acĕlĕkcĕlĕk putih,
parajita maśridanta jagaśatru pinaḍapaḍa len sĕkar kuniṅ*

5/4/23.
paḍa tan asor sĕkarniṅ asanâsinaṅ akuniṅ apendah iṅ kuniṅ,
wijah apajöṅ kuniṅ kunĕṅ ikaṅ kusuma mekar atöb paḍâkuniṅ,
tĕka ni manuk nikâkuniṅ ikaṅ kapudaṅ anakĕbinya wah kuniṅ,
tuhu lakuniṅ hanêṅ gunuṅ awarna kasih-arĕp agañjaran kuniṅ*

5/5/24.
patani pararyanan hana mahantĕn apatiga lĕyĕp kadîṅ tulis,
hatur ika sopacāra taru sarwaphala kusuma ramya len pucaṅ,
hujuṅan i patraniṅ pisaṅ-alas baṅun aharĕpaṅ āptyaneṅ mara,
bañu tan adoh ri sor titir aṅer-tali galita sakeṅ ruhur wukir*

5/6/25.
kidaṅ adulur laki stryasĕmu polah iṅ atawatawan marêṅ wukir,
liriṅ i matanya lĕñjĕp amanis kadi maṅatag araryanêṅ priyā,
gaḍuṅ awilĕt silih-pĕkul aluṅ lwir atuduh amarantya riṅ bukur,
baṅun amĕḍar tĕṅah pupus ikaṅ liraṅ aputih anaṅhi kūṅ lulut*

5/7/26.
apan ika rakwa mandaragiri prakaśita pinakādiniṅ wukir,
satata sabhā watĕk hyaṅ awilāsa dinulur ikaṅ apsarâpsarī,
karaṇa niṅ adri ramya racananya-n aniluman anopamêṅ laṅö,
abhinawa toya nirmala ri śṛṅga hana raṇu patīrthan uttama*

5/8/27.
apituwi śṛṅganiṅ giri sumeru hibĕk ataparṣyatūt gĕgĕr,
saḍukuḍukuh katon atĕp i raṅkaṅ ika pĕtuṅ anekawarnana,
hana taṅ inantya kāptin akĕtĕb-kĕtĕb anatap inuttamêṅ hajöṅ,
hana kumukus pilih ra tapa ganya sumĕlaṅ akulub-kulub gaṅan*

5/9/28.
ika ta halĕpnya sor tĕkap iṅ āśrama patapaniraṅ mahāsura,
wiwara śilāputih kadi tutuknikaṅ acala sumeru kātara,
arata wiśāla marsik akilā sphaṭika wĕṅi jugā yayâpaḍaṅ,
bañu tumĕḍun sake ruhur aṅuṅkuli wiwara tibā marêṅ juraṅ*

5/10/29.
yatiwara kuñjarāsura hanêṅ wiwara sĕḍĕṅ ayoga dhāraka,
aśila subaddha lagyaṅisapu-ṅ taṅan alih amitābhalakṣaṇa,
pinahabĕnĕr śarīranira niścala-n umulat iṅ agra nāsikā,
mari ta-n asattwadhātu kahiḍĕp wimala waluya jāti śūnyatā*

5/11/30.
krama nira rākṣasa ndan iki lakṣaṇanira tuhu bhāwaniṅ wiku,
tĕhĕr akaluṅ gaṇitri magĕlaṅ guduha rahat iṅ ambarâtĕṅö,
paragi tĕṅö sinampĕtakĕn uttama satirun atĕṅwa riṅ manah,
kadi makuṭâjaṭâhalap ulah saṅ ataki-taki niṣparigraha*

5/12/31.
ri huwus irâsamādhi sukhacitta larinira mijil sakeṅ giha,
bhramita wulat nirêṅ jaladhi ramya ri pasisi tĕkêṅ tĕṅah lĕyĕp,
wĕkasan awarna miśra lawan ambara lĕṅit ahirĕṅ katiṅhalan,
linawĕ-lawö nira-n kadi wĕkasniṅ ahurip ana nitya niṣphala*

5/13/32.
kṣaṇa humĕnĕṅ sirâsĕmu wiraṅrwaṅ anuluyi manah panasbaran,
gumuṇita gupta riṅ twas awiweka satĕkapanikaṅ nayottama,
tan alawasaṅ prayojana tumĕmwa wibhawa tuwi marya rākṣasa,
karaṇa nirâkire marĕk anĕmbaha ri pada bhaṭāra gautama*

<Pṛthiwītala>:6.
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ – – | ⏑ ⏓

6/1/33.
saṅ ugratapa śīghra maṅkat ahawan wiyat nirbhaya,
hana-n kadi khagendra maṅlayaṅ iṅ agraniṅ parwata,
swabhāwanira yakṣa śakti madulur prabhāwâdbhuta,
prahāra kumusuh tĕkâdrĕs amusus tahĕn riṅ wukir*

6/2/34.
lĕpas larini râṅidul tucapa taṅ sakātuṅkulan,
pradeśa mapatuṅga-tuṅgalan akāṇḍa-kāṇḍâlaṅö,
tĕkêṅ wukir alasnya kubwan arĕṇĕb gagâtūt hiriṅ,
pucaṅ tirisan aryan arnĕb atatā tahĕn wwa-wwahan*

6/3/35.
gĕgĕr paṅalusan hañar tinarukâpramāṇêṅ juraṅ,
huwus tinapak iṅ wanāgni sawalĕr-walĕrnyan gĕsĕṅ,
dudug tĕka riṅ agra mākrĕp atumaṅ harĕṅnyâpupul,
śilā kumalaśâputih rĕṅat arekha-rekhā pĕṭa*

6/4/36.
ikaṅ gunuṅ aroṅ katon hana i sor giha lwir gĕḍoṅ,
paraṅ nika sumoṅ sajoṅ kadi masoṅ winoṅwoṅ mara,
sirôbwan umulat paḍâmawa wajoṅ kajoṅkoṅ tibā,
aboṅ umuni kagyat awri ginĕroṅ nikaṅ moṅ alon*

6/5/37.
adödĕṅ aputih wwayiṅ walahar embuh akweh gunuṅ,
sawah sphaṭikamārga śuddha lumarap bañunyâlaris,
tutug tĕka ri windhyaparwata paḍâṅawetan lĕpas,
tumampuh i gihānikaṅ jaladhi ghūrnitâgĕnturan*

6/6/38.
rĕrĕb sinawawêṅ riris kilat aliwran abhrâsinaṅ,
sateja dumilah prabhāwanira kuñjarâwyomaga,
paḍânah-anaha-n mulat kaburĕṅaṅ tumĕṅhêṅ laṅit,
mapêndah iki liṅ nikaṅ wwaṅ apa tan hanā maṅkana*

6/7/39.
tiniṅhalan irâparö giri sumeru lambwaṅ kidul,
baṅun sira sinambhramêṅ alas akon marârāryana,
humuṅ swara nikaṅ manuk wija-wijah lwir aswāgata,
lutuṅ nika lumumpat agya susugun kadi kṣepa ya*

6/8/40.
bhawiṣyati katon kṛtâbhinawa taṅ wihārâhalĕp,
agopura suwarna ratna mapucak maṇīndrārjuna,
ndatan pagati taṅ diwākara śaśāṅka keraṅ-iraṅ,
tĕkap niṅ atibhāswarânĕlĕhi bapra śuddhâkila*

6/9/41.
wawaṅ sira tĕkêṅ wihāra warabodhicittâmala,
tumuntĕn umarĕk kṛtāñjali ri pāduka hyaṅ jina,
wruh iṅ paramadewakarṣaṇa wiśeṣapūjastuti,
ya kāraṇa bhaṭāra tuṣṭa tumuluymanantwê sira*

6/10/42.
wĕkaṅku tija bhāgya saṅ tapa marĕk ri jöṅ ni ṅhulun,
ndya donta laki yan parêryaku mapaṅ pinintânaku,
huwus wruh aku yan tasak bratatapanta ṅūnîṅ wukir,
usön tĕpĕtakĕn juga prih ikanaṅ kayogīśwaran*

6/11/43.
na liṅ nira bhaṭāra buddha sumahur ta saṅ tāpasa,
bhaṭāra huniṅan ṅhulun warahaniṅ sudharmādhika,
maran saphalajanma marya makajāti yakṣākṛti,
apan pisaniṅun manĕmwakĕna wīrya dewaprabhu*

6/12/44.
muwah mapa ta wastu sambulih i janmaniṅ rāt kabeh,
nimitta nika yan hana-ṅ tumĕmu duhkha lāwan sukha,
lĕwĕs mara ri tan paḍanya hana kasy-asih mwaṅ sugih,
pitowi hana pūrnarūpa sawaneh manaṇḍaṅ mala*

6/13/45.
nahan pataña saṅ tapāsura ri jöṅ nira hyaṅ jina,
pradīpta rawitulya rakwa karuṇa-n bhaṭāreṅ jagat,
ya kāraṇani buddhi saṅ yati mekar sawaṅ paṅkaja,
halĕpnya kahatur marêṅ pada bhaṭāra tuṣṭâmuwus*

6/14/46.
ya têku laki janma mūlya maṅaran pawitreṅ jagat,
ri denyan aharĕp ri dharma tuhu sādhu labdhêṅ hayu,
apan sipi kĕtaṅ hawas wihikaneṅ rusitniṅ dadi,
amĕṅpĕṅa ri kālaniṅ hurip aṅiṣṭya dharmôttama*

6/15/47.
hana wruh i kadibyan iṅ paramadharma yan gĕgwana,
tathāpi tiḍapuccha tan harĕp atakwanêṅ paṇḍita,
pijĕr jĕnĕk amukti wīrya kasukhan ginönnyêniwö,
mataṅnya larapanya wismṛti jaḍêṅ sudharmakrama*

6/16/48.
swabhāwanikanaṅ lalĕr maharĕp iṅ kudis rāh kanin,
purīṣa mahaha śṛgāla bawi gāgak āptîṅ dagiṅ,
tukar wyasana kāptiniṅ wwaṅ atimūḍha mūrkhâwĕrö,
sudharma hita kahyun iṅ paramasādhu tan gĕṅ galak*

6/17/49.
hana wwaṅ awamāna liṅnya taya dharmaniṅ dewatā,
anāgatanikaṅ gawe hala-hayu ndya donyan tĕmu,
nihan sanu sadṛbyaniṅ hyaṅ alapĕnku norânulah,
pitowin ika dṛwyaniṅ wwaṅ aparan kawĕdyêriya*

6/18/50.
ikaṅ wwaṅ awamāna maṅkana pĕgat hiḍĕpnyeṅ hati,
ndatan tuhu pĕgat kasaṅśayan ikâwĕrö kewala,
lĕhĕṅ gati nikaṅ tahĕn sapadi janma mattâdhama,
apan dadi lĕpas pratiṣṭhanĕn i mantra saṅ paṇḍita*

<Śārdūlawikrīḍita>:7. 
– – – | ⏑ ⏑ – | ⏑ – ⏑ | ⏑ ⏑ – | – – ⏑| – – ⏑| ⏓

7/1/51.
āpan durlabha taṅ dadi wwaṅ inusirniṅ sarwabhāwêṅ jagat,
yadyan mānuṣa durlabha-ṅ wwaṅ atĕmah jalwâmiśeṣêṅ priyā,
yan jalwâtika durlabha-ṅ wwaṅ atĕmah widwān suśīlâpagĕh,
yadyan paṇḍita durlabhā wihikanêṅ widyākriyādyāgama*

7/2/52.
yadyan wruh-wruha riṅ kriyāgama tuhun saṅ wruh riṅ arṣârusit,
yadyan wruh-wruha rakwa mewĕh ikaṅ utsāhêṅ samastāgama,
saṅ dhīrêṅ sakalāgamârusit ikaṅ nityâmarah riṅ jagat,
yadyan mājara riṅ jagat saṅ aharĕp riṅ dharma mewĕh dahat*

7/3/53.
putraṅku pwa pawitradharma kaharĕptāṅhiṅ wĕkaskun hiḍĕp,
konkonĕn rumuhun kitānaku lakun prāpteṅ kawah hyaṅ yama,
donantan wulateṅ samastagatisaṅsāreṅ kawah pātaka,
salwir nyan tañakĕn ri saṅ yamapati ry antukta tākwājara*

7/4/54.
lwāmbĕktānaku haywa saṅśaya mĕne waswas jugaṅ pātaka,
rapwan teki tĕpĕt kite sarasaniṅ dharmāpagĕh niścaya,
āpan byakta panonta duṣkṛtinikaṅ sañjīwasattwādhama,
śīghrātānaku maṅkatāstu kita nirwighnan kuminkin hayu*

7/5/55.
ṅkā saṅ kuñjarakarna maṅkat i huwusnyāmwit ri saṅ hyaṅ jina,
sotan rākṣasa siddhacāraṇa sumīlĕm riṅ samudrālaris,
prāpteṅ bāyucatuṣpathe tĕṅah ikaṅ pat mārga maṇḍĕg laku,
wwantĕn bhūta si kālagupta kadunuṅ kālih lawan niṣkala*

7/6/56.
yekānantwa ri kuñjarāsura paran dontan para ṅke laki,
lawan syāpa ṅaranta toh warahakĕn wāk jātya haywākalib,
āpan ṅwaṅ rwa rumakṣa mārga ḍatĕṅ iṅ swargā lawan rorawa,
akwīkin matuduh swakarmanikaṅ ātmānuṅ paranyan dunuṅ*

7/7/57.
mojar saṅ tapa tan dwa mājar irikaṅ bhūtāṅĕmit riṅ hawan,
ṅwaṅ saṅ kuñjarakarna teki paṅarankwiṅ rāt mahārākṣasa,
saṅ hyaṅ śīghran asanmateṅ hulun akon prāpteṅ bhaṭārāntaka,
nāhan donku ḍatĕṅ tuhun warahakĕn taṅ mārga maṅken tutĕn*

7/8/58.
lawan teki warah ṅhulun ri paran iṅ mārgāñaturdikwidik,
ndyāṅ ātmā maliwat hawan mapa tika lwir nyan padudwan hĕnū,
ah maṅkā pwa tañanta mājarakĕna ṅwaṅ yan kitāhyun wruha,
ai saṅ kuñjarakarna rĕṅwakĕna tah śabdaṅku yatnā kita*

7/9/59.
riṅ pūrweśwaramārga yeka hawan iṅ śaktīṅ tapa mwaṅ brata,
nā lor iṅ harilokamārga hawan iṅ śūrātapeṅ papraṅan,
kulwan mārganiraṅ mahāmara hawan saṅ dānaśūreṅ jagat,
ndan riṅ dakṣiṇa taṅ yamālaya hĕnūniṅ pāpa muṅsir kawah*

7/10/60.
yekin mārga tutĕnta marsik agĕnĕt prāpteṅ mahārorawa,
haywālon apa yan samastakaluṣan tkeṅ nilāṇḍāṅasut,
āpan byakta pituṅ wulan lawas ikāṅher taṅ pĕtĕṅ durgama,
towin meh tĕka saprahāra ḍatĕṅanya ṅke gĕlis prih lajun*

7/11/61.
sampun kuñjarakarna niścaya laris riṅ mārga lampahnira,
prāpteṅ lohasubhūmipattana ṅaranyātyanta riṅ lwānika,
piṅgirnyāgni murub midĕr kumuliliṅ tambaknya tan pantara,
madhyanyan hana wṛkṣa khaḍga maphalāstrākweh sutīkṣṇāluṅid*

7/12/62.
ṅkāne sor tṛṇa khaḍga sarwa niśitān priṅganya tan popama,
ndan rakweki paran watĕk yamabalāṅgrĕk salwir iṅ pātaka,
mwaṅ saṅghāta kidul gunuṅ wĕsi mahākrūrāntakāṅde takut,
molah lwir babahan tumaṅkab amaṅan pāpāprameyan rĕmuk*

7/13/63.
maṅö kuñjarakarna yan lumihat iṅ pāpāpupul riṅ tĕgal,
kapwācihna kaduṣkṛtanyan acĕmĕr tan śobha dehākumĕl,
saṅsāran kasihan lanā sinakitan deniṅ watĕk kiṅkara,
lwir burwan sahananya pinrih inirup ginrĕk marêṅ durgama*

7/14/64.
abyūran malayū waneh silih-iḍĕk rĕsnyeṅ watĕk kiṅkara,
sakwehkwehnya bubar binurwalulunan kempun tibāgĕnturan,
siṅsal bhagna śiwak śirahnya winaduṅ len taṅ gulunyāpasah,
mwaṅ taṅ bhinna jajanya rantas apaśeṣosusnya rantan wutah*

7/15/65.
mañcurmuñcar ikaṅ winūk gigir ikāṅruṅkuṅ taṅisnyāṇḍahuṅ,
amlas-harṣa wuwusnya ḍū laki dudut taṅ śūla muṅgwiṅ gigir,
bhedaṅ pāpa waśāṅdudut kadaluruṅ pĕñculnya tātan haris,
rĕk ṅös ḍuh pukulun ndatan sipi laranyan mār jajaṅkwāhĕnĕk*

7/16/66.
wwantĕn tātma pilih watĕk praṅ aṅunus wahwasnya nityenagĕm,
ndātan dhāraka yan binurwinikuniṅ bhūtāṅusir sāhasa,
yekā maṅswakĕn iṅ watĕk yamabalākweh taṅ tibāwrĕg layū,
mwaṅ taṅ wahwapulih tumut katawurag śūlanya molih dulur*

7/17/67.
maṅkin krodha masö watĕk yamabalāṅgĕgwastra dīrghākṛti,
lyus ndātan bana kāri mātra tikanaṅ pāpāwĕdin kantuna,
āpan siṅ kawĕnaṅ hinosan iki jöṅnyan rimpuṅ āśāṅrĕpa,
mewwīwuṅ lwaṅ aneka riṅ sakapisan denyāṅabĕt pātaka*

7/18/68.
lawan taṅ kawĕnaṅ hanan kadi wihuṅ pinrih sinujyan wĕsi,
saṅsāran winatĕk tatan mati tĕhĕr yāṅrĕñcal āśānaṅis,
kawlas-harṣa waneh inantĕpakĕn iṅ śūlāṅrak aṅde takut,
lyan tekaṅ sinikĕp lanenadu wĕḍus tĕṇḍasnya sampun rĕmuk*

7/19/69.
pakṣi khaḍga saroṣa sāhasa tĕkâṅrĕṅgut watĕk pātaka,
harṣan ton irikaṅ samastakaluṣāglar ceḍikākweh pĕgat,
wwantĕn rodra muwah watĕk yamabala śwānāśirah rākṣasa,
yekāñaṇḍak agantiganti manĕsĕb lawan warāhâdbhuta*

7/20/70.
mawrĕg tan wruh i polahanya malayū taṅ pātakāmrih hurip,
ṅösṅösĕn ya kawĕs paḍākuyukuyū gĕñjor gupuh kaṅlihan,
mośwāsādrĕs aṅambĕkambĕk alisus ryamban yan asriṅ tibā,
kedĕk deni samanya pāpa kaluluh kepwan kawantiṅ miṅĕl*

7/21/71.
towi nyāsani duṣkṛtinya gumawen ton riṅ marīcyāhalĕp,
wwainiṅ raṇwahĕniṅ ri cittanika lumre sornikaṅ pādapa,
hyunyeṅ wwai prasamāruhunruhunan osyan muṅsi höbniṅ kayu,
tan dwan prāpta kahaṇḍĕm iṅ tṛṇa taji trus lad karurwan phala*

7/22/72.
ṅkā taṅ rākṣasa bahniwaktra sumuyug maṅswaṅhuyaṅ pātaka,
bhraṣṭāsiṅ kaparĕk bibal ginĕsĕṅan ṅuṇḍas babak len lucut,
rukṣābāṅ mĕlĕkah śarīra kumisik sandhinya deniṅ panas,
saṅsāranya tatan pĕjah tan ahurip glānāṅgĕgö duhkhita*

7/23/73.
wwantĕn pāpa binurwanambah akĕtĕr bhāwanyan amlas-harĕp,
liṅnyoḍuh pukulun manĕhta huripĕn weh janmajanman muwah,
paṅgil ṅwaṅ malĕseṅ hayu praṇata bhaktyaṅkĕn ri jöṅ saṅ wiku,
o maṅke ya harĕp wiratya ri kapaṅgihnyan gawemwiṅ hala*

7/24/74.
āpan yan kuma wehanaṅkwa ta ya janmeṅ rāt maluyduryaśa,
śīrnaṅ dharma wihāra śāla kuṭi len salwir nikaṅ śāsana,
syuhĕn taṅ bhuwanāstamadhya ya nimittaṅkun pramāderi ko,
oyū lwāmbĕk ikaṅ mahākaluṣa śūlaṅkun tĕke ry aṅgamu*

7/25/75.
tampuhniṅ waraśūla ri pyah ikanaṅ pāpānrus ardhālaris,
mumbul rāhnya sakeṅ kanin hana mijil saṅkeṅ iruṅ mwaṅ tutuk,
glānāśāmrih asambasambat apĕyĕh śabdanya deniṅ lara,
nāhan hetunikālayū sahananiṅ pāpāwĕdin kantuna*

<Daṇḍaka>:8.
⏑ ⏑ ⏑ | ⏑ ⏑ ⏑ | [– ⏑ –]×47

8/1/76.
atha sĕḍĕṅ alayöṅ watĕk pātakāwrĕg tumon śīrna rowaṅnyan akweh sinujyan ta yeṅ śūla siṅ kary amet uṅgwanāhĕt-hĕtan taṅ watĕk pātakāwor sĕsĕk tan wriṅ rātnyan silih-kol silih-tuṇḍuṅ amrih tĕṅah kedĕkan deni rowaṅnya śīghrāṅaḍal yan tumaṅgal sumĕṇḍal ri jöṅniṅ dulur ṅkān pinañcal kabuñcah cacal ghrāṇanikāprameyan tibāṅaṅsaraṅsar jumoṅkoṅ manoñjol i sorniṅ pakompolan iṅ rowah aṅhiṅ lamun tan katon deni śocānikaṅ rākṣasāmigrahāmburwanūt riṅ watĕk pātaka, 
hana ta ya maṅusir gunuṅ lohasaṅghāta mewwīwu lakṣa prakāranya śīrnā tĕmahniṅ mahāparwata lwir rĕcah mombakan rāh baṅun guntur aṅde takutniṅ watĕk pāpa meh prāpta riṅ parwata ṅkān waluymuṅsir iṅ wṛkṣa khaḍgāpitowin tinūt denikaṅ kiṅkarākweh rapuh kaṅlihan prāpta riṅ wṛkṣa khaḍgā wwagan trus ya deniṅ tṛṇāstrāṅrĕpāsambasambat ry anak mwaṅ laki-strī bapebunya maṅkin taṅisnyāsru deniṅ wwatĕk bhūta rakweṅ iṣuwṛkṣa bhedanya riṅ pāpa riṅ kāna höbniṅ warāstradruma, 
makakĕrĕcik ikaṅ phalāstrānibe taṇḍas īkaṅ mahāpāpa len puṇḍak iṅ pṛṣṭhaka lwir nya laṇḍak jajanyeki sambar kacukcak gĕtihnyāsawaṅ dhātu muñcar kacūrnan tĕkapniṅ watĕk kiṅkarāmigrahāneka bhāwanya tan wriṅ wĕlas yar wunuh lwir bawi lwir ayam siṅ kaharṣanya mattāṅinum rāh waneh aṅgilut jöṅ taṅan bhairawā yāṅuwuh ghora śabdanya mohāpulaṅ śoṇitābhrāṅigĕl ramyaramyan ya taṇḍak sumaṇḍaṅ ta yosus pupurnyan tahi lyan nanah bo hanāṅrĕmbarĕmbat pukaṅ, 
makin alara luyuk tikaṅ pātakan ton ri rowarinyan akweh sinaṅsāra deniṅ watĕk kiṅkarāsaṅgĕm osyan waśānambaluṅ kaṇṭha len taṅ rumante tĕṅahniṅ watĕk pāpa nāhannikaṅ tan kĕnāmet hawan miṅgat aṅdoha saṅkeṅ ayahbhūmi nora pwa mārganya māpan tinambak riṅ agnyujwalāgöṅ ya hetunya tā pātakāṅuṅsi kiwulnya mukwūk watĕk kiṅkarākweh tiba kedĕkan wetniṅ awrĕg layū ṅkān silih-raṅkul amrih ta yārbut sikĕp sañjatāglut silih-wor lawan pātaka*

<Sragdhara>:9. 
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓

9/1/77.
tatkāla kleśaniṅ kiṅkaragaṇa kapahuṅ denikaṅ pātakāmuk,
tan wriṅ rowaṅnya kewran sinalĕsĕk inirup laṅguk astranya kabwaṅ,
akweh mamrĕp dulurnyāṅhaṅunaṅun anĕpak taṅ srĕṅĕn kasrĕg opĕk,
boṅgan baṅgāṅjĕjĕk jöṅnyan akiyu kawalĕs karwa sampun binuñcaṅ*

9/2/78.
maṅsö taṅ bhūtawadwāgalak aṅamahamah kātarārampak agyā,
mwaṅ sattwāsambhawa krūra mahiṣa bhujaga wyāghra mātaṅga barwaṅ,
yekānīrneṅ watĕk pātaka kahala dawut lwaṅnyan akweh matimbun,
saṅsāraṅ pāpa mĕtwaṅ dalĕman arawayan tah rumuṅkuṅrumaṅkaṅ*

<Śikhariṇī>:10
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓ 

10/1/79.
hana rwaṅ lakṣa kwehnya sinudukan iṅ śūla madawa,
parĕṅ riñcuṅ lwir nyan banawa kajahat kaṇḍĕm ananā,
pinaṅgaṅ riṅ bahnyujwala kasih-arĕp liṅnya karĕṅö,
pahĕmpwan ḍū saṅ kiṅkarabala manĕhta mpu huripĕn*

10/2/80.
mawas tiṅhal saṅ tāpasa kasihan iṅ pātaka kabeh,
kapiṅrĕs mawlas tar wĕnaṅ asiha riṅ pāpa kahala,
rumab romanyan paścat atutur i sih saṅ hyaṅ i sira,
ya hetunyānambah ri saparaparah śrī daśabala*

10/3/81.
hahā saṅ hyaṅ wairocana wara dahat sihta saphala,
pakon saṅ hyaṅ prāpten yamani tuhu bhāgyaṅkun inutus,
ya kewĕhniṅ janman karakĕtan ikin kleśa wipatha,
nahan lwir nyan ṅke pātaka tumĕmu saṅsāra satata*

10/4/82.
samaṅkā mĕr śīghran laku katĕka rakweh yamapada,
kawahwan ramyāścārya sira mulat iṅ swarga subhaga,
halĕpniṅ nyāsātyanta racananikānopama lĕyĕp,
agopuntĕn waiḍūrya maṇimaya puñcaknya dumilah*

10/5/83.
tuhun tuṅgal doṣanyan amiwalakĕn twasniṅ umulat,
ri denya prabhāghnālaya tuhu ya tan śāntikapada,
kawah tāmbrākweh gomukha hana ri heṅ kadbhuta tinon,
sinoṅan deniṅ wṛkṣa curiga phalanyāstra niśita*

<Mṛdukomala>:
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓

11/1/84.
prāpteṅ jro pura saṅ tapāṅdunuṅi saṅ hyaṅ antakapati,
ṅkāneṅ weśma suwarna sambhrama bhaṭāra rakwa matamuy,
dūran tan wruha jāti saṅ ḍatĕṅa teki śakramanira,
sampun paṅktya sĕgĕhnirānukhani kintu liṅ nira nihan*

11/2/85.
bhāgyan kuñjarakarna saṅ matapa riṅ sumeru himawan,
ah ndyêkī parananta len mapa gawenta masku ri kami,
swecchāṅlālana harṣajāmĕṅamĕṅ iṅ yamāṇḍabhawana,
tambeyan mara riṅ yamālayan ujar ta saṅ kasĕgĕhan*

11/3/86.
don i ṅwaṅ para saṅ hyaṅ antaka kinon tumona kaluṣa,
salwir nyan humiḍĕp samastagatiwigraheṅ yamapada,
ndan saṅ hyaṅ yama rakwa mājarakĕneki kāraṇanika,
maṅkā teki wĕkas bhaṭāra jina ri ṅhulun ywa ginĕgö*

11/4/87.
sambaddhaṅkwiki yan kinon ḍatĕṅa riṅ yamāntakapada,
ṅūni ṅwaṅ tumameṅ wihāra warabodhicitta wimala,
pūjāmantra paṅastutiṅku ri bhaṭāra gautamapati,
harṣāṅrĕṅwi sudharma sambulihaniṅ dadīki tinañan*

11/5/88.
ndātan rakwa wawaṅ sirājari sudharma ri ṅhulun usĕn,
ṅkān motus ḍatĕṅe yamāṇḍa makadon tumona kaluṣa,
yapwan rakwa huwus ḍatĕṅ ṅwaṅ ikihĕn siran pawaraha,
nāhan hetu ni saṅhulun para ri loka saṅ yamapati*

11/6/89.
ah maṅkā pwa tĕkap bhaṭāra maṅutus tĕkanta ri kami,
maṅke ṅwaṅ mucape kita kramaniṅ ātma pāpa katĕmu,
ṅhiṅ tekī tiga hetuniṅ phala kabhuktyan iṅ hala-hayu,
polah śabda manah salah siki hala nya kāraṇanikā*

11/7/90.
tĕkwan lwir nya kaniṣṭha madhyama hanottama kramanika,
sor taṅ kāyikadoṣa deniṅ apaśabda duṣṭa paruṣa,
sor taṅ śabda halanya deni halaniṅ manah yan ahala,
lwir bwatniṅ girirāja pāpanika yan samūha katiga*

11/8/91.
opĕn taṅ tiga sambah arpaṇakĕneṅ bhaṭāra sugata,
kāyādhyātmika wīryawan phalanikin wibhūti katĕmu,
śabda swarga phalanya yan rahayu kastawanya satata,
ambĕk nirmalabhāwanānĕmahakĕn kamokṣan apagĕh*

11/9/92.
ambĕk nāstika melik iṅ paraguṇāthaweṅ tan aguṇa,
pāruṣyeṅ wacanan prabañcana lĕñok biṣāmadulakĕn,
duṣṭeṅ polah amatyañidra paradrĕwya len parawadhū,
yekin doṣanikaṅ tigāmuhara pāpa duhkha katĕmu*

11/10/93.
tonĕn lwir nikaṅ ātma pāpa tinĕmunya riṅ yamapada,
saṅ jīwanya tatan pĕjah tan ahurip lanān sinakitan,
yapwan doṣanikākĕdik ya ta winigrahālpi tan agöṅ,
kapwānūti yathākramanya ri saduṣkṛtinya katĕmu*

11/11/94.
yan drĕwyārtha suwarna ratna ṅuniweh pirak paśu pari,
ṅhiṅ hīṅanya karīṅ umah ri sapatinya tan tĕmu muwah,
yapwan mitra kadaṅ śmaśāna juga yeki hīṅan ikahĕn,
aṅhiṅ lwir pratiwimba taṅ sukṛtaduṣkṛteriya tumūt*

11/12/95.
āpan tan dadi tan kabhuktya phalaniṅ gawe hala-hayu,
kūnaṅ siṅ sukha duhkha tan hana waneh panaṅkan ikana,
saṅkeṅ swātma jugan tumuntun i sakarma ṅūni katĕmu,
nāhan hetuni saṅ mahāsujana tan pramāda tumĕmu*

11/13/96.
yan tan kohutanaṅ manah sakaharĕpnya tan pahuwusan,
tṛṣṇeṅ indriya lobha śaktinika tan tinaṅgwan iriya,
byāpāreṅ wiṣayā gawenya ya ta duryaśāmulaṅuni,
tan wyarthan winatĕknikaṅ hala marêṅ kawah wĕkasika*

11/14/97.
wyaktinyan paḍa muṅsi riṅ yamani nitya tan papĕgatan,
wwantĕn mārga linampahanta mara ṅūni marsik agĕnĕt,
mwaṅ taṅ lohasubhūmipattana sayojaneki hibĕkan,
deniṅ kwehniṅ adharma duṣkṛta ri martyaloka kujana*

11/15/98.
ndātan maṅkanaṅ ātmamārga ḍatĕṅ iṅ surālaya samār,
lumrā rĕṅkĕd ikaṅ tṛṇāṅkura latāsĕwö sumarasah,
tistis tiṅgĕnĕsĕn hanan kadi purāpurāṅ ana samun,
mewĕh taṅ wwaṅ aṅuṅsya yogya ḍatĕṅ iṅ surālayasabhā*

11/16/99.
ḍū maṅkā pwa nimittaniṅ kujana pāpa riṅ yamapada,
ndyānuṅ hetunikāhurip muwah asambhawan tuhu pĕjah,
āpan māti ri martyaloka kĕta liṅnikaṅ wwaṅ irikā,
ah maṅkā pwa tañanta yuktinikaṅ ātmabheda ya rĕṅön*

11/17/100.
nāhan lwir nikaṅ ātma yan lima śarīra mātra mapupul,
ātmādinya kalih parātma lawan antarātma katiga,
pāpatnyeki nirātma piṇḍanika cetanātma kalima,
tṛṣṇeṅ cetana kāraṇanya dadi tuṅgal ātma kalima*

<Jaloddhatagati>:
⏑ – ⏑ | ⏑ ⏑ – | ⏑ – ⏑ | ⏑ ⏑ ⏓

12/1/101.
nimittanika yan marêṅ yamapada,
tĕkapnikaṅ adharma duṣkṛta tumūt,
balaṅku ya mamigraheriya sadā,
apan krama ni duṣkṛtinya tumagih*

12/2/102.
kunaṅ ta sira saṅ wiśeṣa kaluput,
wiśāta sira maṅlugas ry awakira,
pratīpa watu tulya tar papatuduh,
sirāgawayi rūpaṅ ātma kalima*

12/3/103.
pitowi hana riṅ śarīra sakala,
ndatan wĕnaṅ atah sireki tinuduh,
apan sira hanêṅ hiḍĕp mwaṅ atuduh,
dumeh pisaniṅun siran kahiḍĕpa*

12/4/104.
lawö mara warahku teki ri kita,
paṅawruhana saṅ hyaṅ ojar ahĕlĕm,
bhaṭāra jina saṅ priyastuti sira,
apan sira wiśeṣamūrti mawarah*

12/5/105.
bhaṭāra yama toh yaśanta tulusa,
ghṛṇānta ri si kuñjareki saphala,
muwah mapa kĕtaṅ kawah winasĕhan,
ndya donanika yan huwus winasĕhan*

12/6/106.
waliṅkwiriya bary anesyana kabeh,
balik ya kumurĕb tar esi sasiki,
mapeki karaṇanya maṅkana lĕgö,
ike pwa patañanta mājara kami*

12/7/107.
haneki mara pāpa bhāra labuhĕn,
lawasnya riṅ aweci wigrahan usĕn,
ikiṅ śatasahasrawarṣa ya kĕlan,
gĕnĕp pwa ya hanêṅ kawah kasih-arĕp*

12/8/108.
samaṅkana tĕkâ saṅ astra śakuni,
rumĕṅguta riṅ ātma duṣṭa kaluṣa,
ya wörakĕna rakwa riṅ taru wĕsi,
mwaṅ antĕpakĕneṅ rwi khaḍga niśita*

12/9/109.
huwus pwa ya wawan marêṅ tĕgal ayah,
ginantuṅana riṅ pĕtuṅ sukunikā,
apuymurub i sornya tan papĕgatan,
paḍeka lawasanya riṅ sakalagi*

12/10/110.
kunaṅ matika meh marā ri yamani,
pituṅ wĕṅi wĕkas hiner ya ḍatĕṅa,
ya kāraṇanikaṅ kawah winasĕhan,
anuṅ paṅĕlaneriyan tĕka hĕlĕm*

12/11/111.
uḍuh saphala de bhaṭāra mawarah,
hanan kadi linād hatiṅku rumĕṅö,
harĕp ṅhulun adadya mānuṣa jĕmah,
katon kasihan iṅ dadi wwaṅ arusit*

12/12/112.
muwah tañakĕnaṅkwi saṅ yamapati,
syapeki paṅaranya pātaka kĕlan,
arah pwa warahĕn ṅhulun kita laki,
kadi wruha kiteki nāma rasikā*

<Sragdhara>:
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓

13/1/113.
wwantĕn gandharwanātha prakaśita subhageṅ kendran atyanta śakti,
tan len nāmanya saṅ pūrnawijaya paḍa riṅ swarga lāwan hyaṅ indra,
akweh rakweki duśśīlanika tan apagĕh riṅ mahādharma ṅūni,
nāhan hetunya yar wigrahan alawas usĕn denikaṅ bhūtawadwa*

13/2/114.
maṅke pwāmukti riṅ swarga tumĕmu phalaniṅ puṇyakarmanya ṅūni,
ndan wwantĕn duṣkṛtanyāṅiku yatika tumūt kapwa yāminta bhuktin,
nāhan pājar bhaṭārāntakapati ri siraṅ tāpasa lwir kagöman,
ḍū maṅkā kupwa saṅ pūrnawijaya ta karih pātakātyanta bhāra*

13/3/115.
siṅgih ṅwaṅ sānakādharma rasika karaṇaṅkwātapāṅuṅsir adri,
deniṅ dāgeri saṅ pūrnawijaya tumĕmu swarga widyādharendra,
tambis ta ṅwaṅ pramādeṅ gati pijĕr aharep wīrya riṅ swarga ramya,
byaktā ṅganya ṅhulun muṅgwa ri niraya yatan bhaktya riṅ śrī jinendra*

13/4/116.
maṅke wyaktinya saṅ pūrnawijaya tumĕmuṅ kleśaniṅ deha kuṣṭan,
nirdon denyānĕmuṅ swargawibhawa ratuniṅ dewa widyādharākhya,
ndātan lupteki doṣanya dadi kabalik iṅ pātakāgöṅ bhinukti,
ndan dūran wruhwruheṅ pātaka rasika tĕkapniṅ kawīryan pramāda*

13/5/117.
maṅke wyaktiṅkwi saṅ hyaṅ yama tulusa juga ṅwaṅ magurweṅ sudharma,
āpan ṅhiṅ sambhawāṅraṅkĕpana ri sihira śrī mahāśākyasiṅha,
towin lambā twas i ṅwaṅ maśaraṇa ri turuṅni ṅhulun bhaktyanĕmbah,
nāhan liṅ saṅ tapa hyaṅ yama sira wihikan yan pakon śrī jinendra*

13/6/118.
sampun saṅ tāpasāṅañjali ri sukunira hyaṅ yamāṅde katuṣṭan,
yekātakwan muwah yan dadi maluya tikaṅ pātakeṅ martyaloka,
mwaṅ yan tansah winighnan ri yamapada sadāṅgöṅ mahāduhkha tībra,
mājar saṅ hyaṅ yamāwāsananika ri huwusnyan pamuktiṅ yamāṇḍa*

13/7/119.
ndan cihnanyeki saṅkeṅ niraya hinanakĕn janma riṅ martyaloka,
kadyaṅganyaṅ hayan kuṣṭa wuta tuli bisu bhrānta wuṅkuk bule wwal,
siṅkĕl gondoṅ kĕtĕṅ mwaṅ wĕlu busuṅ awatuk maṅgirih wyādhi lumpuh,
yan swasthaṅ dāsadāsī ya putuputu kumiṅ jaṅgitan wādi walyan*

13/8/120.
lāwan taṅ bhāra doṣanya yatika matĕmah mleccha caṇḍāla tuccha,
dadyaṅ lintah hulĕr sthāwara paśu mṛga len gāḍaphāt mīna pakṣi,
nāhan taṅ pāpajanma lwir ika tan ahalĕp bheda saṅ sādhujanma,
yekin liṅ hyaṅ yamāṅde tutur i manah i saṅ tāpasātyanta tuṣṭa*

13/9/121.
mamwit saṅ tāpaseṅ hyaṅ yama ri tĕlasirāṅarcana ṅkān lumampah,
lagyālonlon lanā lwir hĕlahĕla mihat iṅ swargamārgātiramya,
towin kāṅĕn siraṅ pūrnawijaya labuhĕn riṅ kawah dlāha rakwa,
göṅ kāruṇyeṅ pamitran karaṇanira marêṅ kendran otus prayatna*

<Śikhariṇī>:
⏑ – – | – – – | ⏑ ⏑ ⏑ | ⏑ ⏑ – | – ⏑ ⏑ | ⏑ ⏓

14/1/122.
tumĕṇḍas riṅ swargedran umulat i ramyāṣṭakapada,
riṅ indraswargan wetan analapadāgneya kaparĕk,
kidul ṅkā swarga hyaṅ yama kaparĕk iṅ rākṣasapati,
kakulwan swarga hyaṅ baruṇa kaparĕk mārutapada*

14/2/123.
kuweraswargeṅ uttara paramayakṣādhikapada,
riṅ aiśānya śrīśānapada sira bhūtendra siniwi,
katon taṅ triśṛṅgālaya lĕwih i madhye śiwapada,
kidulnyan brahmaswarga muwah aṅalor wiṣṇubhawana*

14/3/124.
wĕkasniṅ swarga hyaṅ baruṇa lawan iṅ rākṣasapati,
ikā swarga śrī pūrnawijaya cinunduk saṅ atapa,
halĕpniṅ swargānekaracana paniskāra dumilah,
tĕkapniṅ weśma swarna muwah atawiṅ gopuramaṇi*

<Jagadnātha>:
⏑ – ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

15/1/125.
samantara kawĕṅyan amrih aṅusir paranani saṅ iniṣṭi pājarĕn,
tuhun kadi śaśāṅka taṅ rajatabapra gupuramaṇi sarwa bhāswara,
tĕlas kahaliwat sirerikaṅ apantwakĕmit i yawa tan panaṅśaya,
apan wruh i samitra saṅ prawara pūrnawijaya ya ta hetuniṅ laris*

15/2/126.
ḍatĕṅ tumama riṅ lawaṅ ri dalĕm asyaṅ atĕhĕr anatabnatab lawaṅ,
sĕḍĕṅ pwa maturū sira prawara pūrnawijaya ri kisapwan iṅ priyā,
siraṅ kusumagandhawatyadhikanāmaniran ahayu kastawenalĕm,
kataṅgamaṅ anaṅhi saṅ sĕnĕṅ ajar sira ri hananiṅ asyaṅ iṅ lawan*

15/3/127.
samaṅkana saṅ apsarādhipa rumĕṅwakĕn analiṅa śabda saṅ ḍatĕṅ,
kakaṅkwasura kuñjareki liṅirāsyah aṅutus amĕhākĕnaṅ lawaṅ,
kakaṅku tija bhāgya teki kadi riṅ swapĕna ḍatĕṅ i kālaniṅ wĕṅi,
haneki yayi kārya bhāra karaṇaṅkwa halinalin i masku tan sipi*

15/4/128.
ṅhulun marĕk i jöṅ bhaṭāra sugatādhipa riṅ amṛtabodhi nirmala,
kumon ta sira muṅsireṅ yamapadāṅlihatana riṅ amukti pātaka,
mawās pwa mulati ṅwaṅ iṅ sakalapātaka paḍa humiḍĕp larādhika,
tuhun hana ta rorawan winasĕhan tinañakĕn i kakanta don ikā*

15/5/129.
kitekana kĕlan sahasraśatawarṣa mara ya lawasanta riṅ kawah,
huwus pwa kita riṅ kawah wawan iṅ astrataru tĕkap ikaṅ khagāsura,
tĕlasnya mara riṅ ayahdharaṇipattana ta kita ginantuṅ iṅ pĕtuṅ,
kunaṅ mara hiner pituṅ wĕṅi wĕkas kita lumabuha rakwa riṅ kawah*

15/6/130.
nahan mara warah bhaṭāra yama ṅūni ri kami kita haywa tālupa,
ṅhulun muliha deniṅ agya marĕkeṅ padakamala bhaṭāra gautama,
na liṅ ra tapa kuñjareki wahu rakwa tumurun i baturnikaṅ salö,
sinambut iki jöṅ niran tinaṅisan tĕkap i saṅ amarāpsarādhipa*

15/7/131.
ahah kaka mapolahaṅku sipi göṅ i kawĕdi ni arinta pātakā,
rĕbut kaka sakeṅ kawah jĕmah arinta palar amalĕsāmbĕk uttama,
palakwi sira saṅ yamādhipa huripku waluyakĕna riṅ kadewatan,
yadin pwa wĕlin iṅ suwarna maṇi ratna rajata huripi ṅhulun kaka*

15/8/132.
uḍū mapa ta dāya ni ṅwaṅ apa tan hana mara ya paṅoṣadheriya,
si pāpa kĕta tan haneki ya wĕlin hurupana maṇi ratna kañcana,
ndya gantyanika masku yan mahutaṅ artha kĕna sahurĕn iṅ samaṅkana,
gatintaṅ apadharma pātaka juga kramanika panahurta tan waneh*

15/9/133.
hanā hyun i kakanta milwa kita ri ṅhulun umarĕk i jöṅ mahājina,
sĕdĕṅ nira hanêṅ wihāra warabodhi wimala paramādhikottama,
riṅ eñjiṅ iki maṅkat antĕn iriṅĕn tĕkap ikaṅ amarāpsarāpsarī,
kakanta yayi rowaṅanta tĕhĕr aṅhaturakĕna ri jöṅ mahājina*

15/10/134.
samaṅkana warāpsarādhipa kumon mataga bala surāpsarāpsarī,
lawan kasih ireki winwit ira marma wacananira kadyawor madhu,
ariṅku kita karya riri gṛha kakantan umarĕka ri jöṅ rnahājina,
hayunta kĕkĕsĕn si mūlya pahayun tan alawasa kakanta riṅ paran*

15/11/135.
na liṅ wiwudhanātha maṅkana ri saṅ kalulut ira sinaṅgrahenamör,
prahāsananirāṅharas pipi hanan sumuṅakĕn i sĕpahnireṅ waja,
mĕnĕṅ kapĕnĕtan ndatan huniṅa rakwa saṅ ahayu ri pamwit iṅ sĕnĕṅ,
kasaṅśayani citta yan lumarisālama karaṇani luhniran hili*

15/12/136.
taṅeh yan uniṅan sapolah ira lawan i pasĕgĕsĕgĕhnireṅ tamuy,
waṅun rahina kāla sampun arahup wiwudhapati madan mabhūṣaṇa,
tuhun sahananiṅ balāṅiriṅ i lampahira paḍa sĕnādha maṅhadaṅ,
tĕgĕpni winawanya liri susuruhan ya maṅinaki ri buddhiniṅ tuhan*

<Suwadanā>:
– – – | – ⏑ – | – ⏑ ⏑ | ⏑ ⏑ ⏑ | ⏑ – – | – ⏑ ⏑ | ⏑ ⏓

16/1/137.
maṅkat gandharwanāthāhalĕp aṅiriṅakĕn sāmitra sutapa,
ramyaṅ widyādharī mwaṅ wiwudhabala tumūt ṅkāne wuri pĕnuh,
lwir tārāsaṅgha lumrāsinaṅ aṅalih anūt wyomānuluhi dik,
deniṅ raktāmbarālaṅkṛtanikara sawah tejanya dumilah*

16/2/138.
śīghra prāpteṅ wihāra prakaśita maṅaran sambodhi wimala,
ṅkā taṅ siṅhāsana swarna maṇi hinanakĕn de pūrnawijaya,
parnah sthānānira śrī daśabala mawarah dharmādi saphala,
āstām lwir niṅ witānāṅḍiri sumaji patāka mwaṅ dhwaja pajöṅ*

16/3/139.
lawan wastrottarīyābharaṇa dinuluran naiwedya mahalĕp,
dhūpa mwaṅ dīpa gandhākṣata sadulur ikaṅ pādyārgha tan adoh,
mālyārum puṣpamālā prakaṭa waṅinika mrik mār saha jĕnu,
ṅkāmūjā saṅ rwa ri śrī sugatapati nihan toccāraṇanira*

<Śārdūlawikrīḍita>:
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓

17/1/140.
om sĕmbahniṅ aṅarcane padayuga śrī dharmarājādhika,
saṅ muṅgwiṅ waralokadhātu makacaityaṅ byoma tar popama,
saṅ hyaṅ riṅ sakalātma niṣkala dadintānanta śuddhākṛti,
hyaṅniṅ hyaṅ tridaśāsurādi bhamitan bodhyagrimudrādhara*

17/2/141.
byāpibyāpaka riṅ samastabhuwwana prajñāwak iṅ nirmala,
sthānanteṅ bhawa śūnyatā ganal alit sūkṣmanta dūrāparĕk,
saṅ sākṣāt paramārthasāri ri hiḍĕpniṅ prāṇa dewāśraya,
īcchānteki sinaṅgah an kita hanêṅ tīrtheṅ wukir sāgara*

17/3/142.
hyunteṅ puṇya parārtha kāraṇa tinūtniṅ bodhisattwātmaka,
söhniṅ wīrya mahāpradhāna kaharan saṅ dharma śuddhāmita,
lwir warṣeṅ masa kārtikāmṛtani sihteṅ loka tulyāṅkura,
lumrā lwir śaśi sūrya teja karuṇanteṅ sarwasatwāpagĕh*

17/4/143.
nāhan tādinikaṅ stutīnujarakĕn saṅ bhaktyamūjārarĕm,
ṅkā yan mojar i jöṅ bhaṭāra mahatur sĕmbah tĕhĕr sādara,
sājñā śrī ṣaḍabhijña sampun umulat ṅwaṅ lwir nikaṅ pātaka,
towin waspada de warah yamapatī mūlanya yan kilwiṣa*

17/5/144.
paṅhyaṅni ṅwaṅ i jöṅ bhaṭāra sugatā śuddhanta maṅke tĕḍan,
wwantĕn teki manĕhta karwa warahĕn riṅ dharmatattwādhika,
rapwan tan hana wighnani ṅhulun awas muṅsī pada hyaṅ jina,
āpan tan maharĕp maṅuṅsya phalaniṅ swargālpa wāhyāśraya*

17/6/145.
tan muktyeṅ bhawacakra durgama bhayātyantābalik duhkhita,
wyaktinyāṅdadiṅ anta pūrnawijaya swargāpsarendrādhipa,
nistanyan bhaya maṅkaneka labuhĕn rakweṅ kawah gomukha,
ndan liṅ hyaṅ yama pātakanya tiga ri ṅwaṅ ndan tigaṅ twas huwus*

17/7/146.
om putraṅku mahāpawitra kaharĕptātyanta riṅ kottaman,
an mahyun kita muṅsyaṅ uttamapada nyaṅ mokṣamārgā rĕṅön,
ndin toṅgwanta daṅū ri kālani bibintānwam sĕḍĕṅ kanyakā,
ndyuṅgwanteṅ bapa ṅūni dug taruṇa riṅ śūnyāthaweṅ antara*

17/8/147.
saṅkeṅ rāgani saṅ yayah bibi nimittanyāmaṅun saṅgama,
saṅkeṅ liṅgani saṅ yayah kita mijil ndah lwir timah syuh drawa,
siṅgih kāma haranya maṅkana ratih nāmanta rakteṅ bibi,
muṅgwiṅ padmawikāśagarbhaniṅ ibu ṅkā yan mapiṇḍākṛti*

Indrabraja lan Upendrabajra
<Upastitha>:18
⏑ – ⏑ | – – ⏑ | ⏑ – ⏑ | – ⏓
– – ⏑ | – – ⏑ | ⏑ – ⏑ | – ⏓

18/1/148.
tinūt hanekiṅ warapañcabhūta,
tĕkwan gaweniṅ pṛthiwī śarīra,
gawenikaṅ teja yateka cakṣuh,
wwaytar waneh mukhya gawenya jihwā*

18/2/149.
samīraṇośwāsa gawenya tan len,
ākāśa tekaṅ gumawe śirahta,
kabeh paḍāsambuṅ apiṇḍa jīwa,
sambuṅnikaṅ bhūmi ya cetanātmā*

18/3/150.
pasambuṅ iṅ wwai yatikaṅ nirātmā,
ndah sambuṅ iṅ teja taṅ ātma sākṣāt,
pasambuṅ iṅ bāyu taṅ antarātmā,
sambuṅniṅ ākāśa kĕtaṅ parātmā*

18/4/151.
ya don iṅ ātmā lima riṅ śarīra,
ātmā parātmā lawan antarātmā,
muwah nirātmā saha cetanātmā,
na lwir nyaṅ ātmān lima riṅ śarīra*

<Basantatilaka>:19.
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓

19/1/152.
ātmā ṅaranyaṅ awaloka mulat rikiṅ rāt,
tar paṅrĕṅö swara kabeh yatikaṅ parātmā,
uśwāsa bāyu ya sinaṅgah ikāntarātmā,
ndan śabda wastunika taṅ maṅaran nirātmā*

19/2/153.
towin kĕtĕg-kĕtĕg iṅ aṅga ya cetanātmā,
tṛṣṇa swakāryanikaṅ ātma limeṅ śarīra,
yekan śarīranikanaṅ warapañcabhūta,
yapwan gĕnĕp tithimasanta mijil samaṅkā*

<Bhujaṅgaprayāta>:
⏑ – – | ⏑ – – | ⏑ – – | ⏑ – ⏓

20/1/154.
sinuṅsuṅ kitenāpti de saṅ bibinta,
asiṅ saprakāranya mānak ginĕṅnya,
ahorātri dīnāturū syaṅ sumaṇḍah,
lukan kasyasih mabratāmet huripta*

20/2/155.
lawan saṅśayātākusut glāna rukṣa,
tĕkapnyāsih iṅ putra maṅde putĕk twas,
lanāmrārthanêṅ swastha dīrghāyuṣanta,
lĕwĕs kaṣṭa denyāṅiwö mopakāra*

20/3/156.
nda nāhan hutaṅteṅ bapenduṅta ṅūni,
lalu pwātuhāntukniṅ utsāha yatna,
kasĕnwan tĕkapniṅ śaśāṅkārkateja,
ya tan wruh manaṅgah bapenduṅ samaṅkā*

20/4/157.
mijil taṅ musuh ṣad haneriṅ śarīra,
yatekāmisan ry aṅga pañcāṅga sākṣāt,
bhaṭārādidewanya muṅgwiṅ śarīra,
sĕḍĕṅtānakĕbyambĕk aṅde kamānan*

20/5/158.
ahĕṅkāra sampayta yeṅ wwaṅ daridra,
tan atwaṅ mucap riṅ wiku wṛddhaśīla,
lalī saṅkan iṅ janma lawan paranya,
ya donyan katon denta pāpeṅ yamāṇḍa*

20/6/159.
hutaṅniṅ dadi wwaṅ ya toṅgwannikā pat,
jagatmukhya saṅ hyaṅ guru mwaṅ kamūlan,
kabhaktin ri saṅ hyaṅ panāhurta riṅ hyaṅ,
jagat haywa duhkha prihĕn tuṣṭaniṅ rāt*

20/7/160.
hutaṅ riṅ guru prih sahurteṅ swaśiṣya,
hutaṅ riṅ bapenduṅ sahurteṅ suputra,
makopāyaniṅ tar pĕgat bhakti nitya,
sabhāgyan tumĕmwaṅ kamokṣan pradhāna*

<Mṛgāṅśa>:
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓

21/1/161.
yekin janmarahasya mūlya pawarahkwiri kita pituhun,
ndah yatneriya paṅrĕṅö warawarahku tan imanimanĕn,
ṅhiṅ maṅke phala mon tumĕmwakĕn ujar mami saphala dahat,
astu kleśa wināśa teki ri śarīramu kalih anaku*

21/2/162.
nā liṅ śrī sugatāmadharmakĕn i saṅ rwa paramasulabha,
ṅkā tānĕmbah i jöṅ bhaṭāra sira saṅ yatiwara sumahur,
sājñā saṅ hyaṅ anugrahānulusa māsiha riṅ aśaraṇa,
nirjanmaṅkwi samokṣasādhana tĕḍan ri pada jinapati*

21/3/163.
om putraṅku pawitra mūlya juga sādhyamu saphala dahat,
ndā nāhan mara paṅhilaṅ halaniṅ indriya sakalamala,
toya jñāna wiśuddha paṅrahupa paṅdyusa ya lagilagin,
rapwan bhraṣṭa kĕtaṅ gĕlĕhgĕlĕh amighnani hana riṅ awak*

21/4/164.
tan wwai riṅ wulakan pitowi tan i śaṅkha saha japa widhi,
tan siddhā hilaṅā kĕtaṅ gĕlĕgĕlĕhnikiṅ awak ahala,
ndātan dūra sakeṅ śarīra putus iṅ hĕniṅ inulahakĕn,
yekā nirmala kājar īya paramārtha kinatĕṅĕtakĕn*

<Sragdhara>:
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓

22/1/165.
nāhan tekaṅ sinājñan ya tuhutuhu śarīraṅkun āwak bhaṭāra,
ya ṅkā ya ṅke sinaṅguh ya kita ya ta kami khyāti riṅ swargaloka,
nistanyan maṅkanewĕh saṅ awaśa wihikan ry arthaniṅ yopadeśa,
putraṅkun mahyun iṅ mokṣapada pagĕhakĕn haywa buddhi prapañca*

22/2/166.
āpan durgrāhya ta yārusit aganal alit durlabhā wwaṅ tumĕmwa,
yadyan ṅganya wruheṅ arthanika juga yayan byakta maṅgih pawitra,
bhāgyan wikwamrih asaṅwa sira kalĕpasĕn tan kĕneṅ kleśamāla,
ndan haywātāpilih riṅ tiga kita yadiyan bauddha śaiwārṣi dibya*

22/3/167.
he he putraṅku kālih marĕka kita ri jöṅni ṅhulun ṅke paliṅgih,
wwantĕn wastwāwiśeṣānilibakĕn i kita ndah gatinyocapĕnku,
ndā nāhan tānaku ṅhiṅ hika rinĕbut i saṅ bauddhaśaiwārṣipakṣa,
ndātan maṅgātut āpan paḍa lumĕwihakĕn ry ādidewanya sowaṅ*

<Jagaddhita>:
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

23/1/168.
maṅkā lwir nika saṅ gumĕgwani tapabrata maparĕbutan manahnika,
nāhan kāraṇaniṅ watĕk wiku hanêṅ janapada kasilib ndatan lĕpas,
nora wruh ri patuṅgal iṅ yaśa siki rwa tĕlu dadi aneka tan waneh,
lwir glar sogata pañcabuddha ṛṣi pañcakuśika wiku śaiwa pañcaka*

23/2/169.
ndan salwir nya yayan śarīra mara sinyaṅ irika ya nihan paṅawruha,
akṣobhyāwakiraṅ mahākuśika garga niyata sira ratnasambhawa,
saṅ metrīkyamitābha saṅ ṛṣi kuruṣya makaṅaran amoghasiddhyawas,
saṅ pātañjala tāku tan hana waneh ṅhulun adhipati bauddhadewata*

23/3/170.
yapwan pañcawiśikki yuktinira pañcasugata paramārtha tan waneh,
akṣobhyāwakira hyaṅ īśwara tuhun cinarita juga bheda lakṣaṇa,
hyaṅ brahmā sira ratnasambhawa mahāmara siraṅ amitābhadewatā,
tan lyan saṅ hyaṅ amoghasiddhi madhusūdana ṅaranira yan caturbhuja*

23/4/171.
ndā nāhan ri patuṅgatuṅgalan ikaṅ bhuwana wihikananta riṅ tuhu,
ṅwaṅ wairocana buddhamūrti śiwamūrti pinakaguruniṅ jagat kabeh,
nāhan donkwiṅaran bhaṭāra guru kaprakaśita tĕka riṅ sarāt kabeh,
aṅhin byāpaka riṅ samastabhuwanāku juga warawiśeṣadewatā*

23/5/172.
saṅsiptanya bapaṅku haywa kita tan tuhu-tuhu makabuddhi nirmala,
haywāṅastawa pakṣa pāpa hana melika rumĕgĕpa śānti kewala,
astu pwānaku siddhasādhya kita karwa laki phalamu labdhadeśanā,
nāhan wākyani buddhi saṅ hyaṅ i siraṅ rwa yatiwara muwah maṅañjali*

23/6/173.
śṛddhā saṅ hyaṅ adharmadeśana tatan kapalaṅalaṅ aweh anugraha,
ndātan kojara jāti rākṣasa manĕhta tĕkap i karuṇānta don ika,
lawan saṅ wiwudhendra pūrnawijayāṅga rasika mari kuṣṭa durmala,
sambegaṅ hulun amwitāhulihanaṅ patapan umusiraṅ mahāpada*

23/7/174.
sampun mamwit anambah iṅ pada bhaṭāra ri waluyanireṅ tapowana,
saṅ widyādhara kojara pwa kawĕkas marĕk i pada bhaṭāra gautama,
maṅsö prāptaṅ umaṇḍĕma praṇata bhaktyamalaku widhi mokṣa wigraha,
prāyaścittanirātĕhĕr wuruṅa pātaka kĕlan iṅ aweci gomukha*

23/8/175.
mojar teki bhaṭāra tan hana maroṣadhani tĕkaniṅ antakakṣaya,
yāwat bhāwa śarīra sakṣaṇa katatwan ika niyata tan hana sthiti,
putraṅku pwa śarīrabhāwa riṅ apanta luputa kita riṅ samaṅkana,
ndan wwantĕn phala mon huwus kṛtawarāmiḍĕṅĕrakĕn i dharmani ṅhulun*

23/9/176.
nidrā teki hawanta māti tuwi tan kalawasana mamuktya pātaka,
hīṅanteṅ nirayāṅgĕgö lara saṅaṅ wĕṅi katutur i sojari ṅhulun,
ākāranya dasaṅ wĕṅīrika kitāwaluya muwaha pūrna śāśwata,
salwir niṅ warawigraheri kita dadya kahala wiparīta niṣphala*

23/10/177.
aṅhiṅ teṅĕtiṅĕt ri kālaniṅ aturwa rumĕgĕpa ri citta nirmala,
sampun teki pĕsatniṅ ātma pĕkul iṅ tutur i kawaluyanya riṅ śawa,
ndah yekānaku jīwawāsita ṅaranya wĕnaṅa kita dūralālana,
nā liṅ śrī ṣaḍabhijña rakwa ya sinambahakĕn ira saṅ apsarādhipa*

23/11/178.
sambahniṅ praṇatāṅabhakti ri padadwayakamala bhaṭāra nityaśa,
wāhyādhyātmika sādarārcana ri jöṅta lihatana tĕkap jinādhipa,
saṅ sākṣāt gumawe jagaddhita sadāśrayaniṅ aśaraṇa kriyāsmṛti,
māyākāra pakātmaraksa pĕta wimba ri hati pinakeṣṭidewatā*

23/12/179.
saṅsiptan ri huwusnyanugraha bhaṭāra kahiḍĕp abhiṣeka tan waneh,
aṅhiṅ teki bhaṭāra buddha juga kāraṇani kaparipūrnani ṅhulun,
ndātan sĕṅgahĕn ambĕk iṅ kuhira mamwita muliha manĕhta sanmatan,
nāhan liṅ nira saṅ prabhu prawara pūrnawijaya tĕlas iṅ prayojana*

<Aśwalalita>:
⏑ ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ – ⏑ | – ⏑ ⏑ | ⏑ ⏓

24/1/180.
atha ri huwusnirāmuhun aṅañjalī pada bhaṭāra buddha caritan,
mijil iniriṅniṅ apsarabalādhikāra surakanyakāṅalĕpakĕn,
prasama mulat kapūhan aṅalĕm ri pūrnawijayan hilaṅ malanira,
kunaṅ ikaṅ apsarī huwus asewa rāga suratāsmu garjita marĕk*

24/2/181.
tan asuwayiṅ hawan lakunirālaris tĕka ri kendran ālaya huwus,
pinapag i saṅ priyā kusumagandhawatyadisusatya bhakti masĕnĕṅ,
irika sirāwarah kramanirenanugrahan anindyadharma saphala,
sahajan aminta tuṅgun aturū daśaṅ wĕṅi lawasniran tan awaran*

24/3/182.
kunaṅ ika saṅ priyenutus atuṅgwa mogha kadi suṅkawāṅunĕkunĕk,
rudita sumĕk ri cakṣu apa tan sakeṅ wacanalaṅghane sĕnĕṅira,
tuhun agawe kasaṅśaya ri citta pājarira saṅ tapāsura daṅū,
alawas amuktya pāpa riṅ awecyayahdharaṇipattaneki katahā*

24/4/183.
samayaniran pataṅya sapuluh kulĕmnira tathāpi tan ya kahiḍĕp,
tumahataha pwa saṅ kusumagandhawatyapusĕn iṅ sĕnĕṅ matilara,
kaharĕp ireki ṅūni tumute saduhkhani sĕnĕṅnireṅ yamapada,
lalu winĕkas matuṅgwa paturūnireṅ wiwudhanātha tan kena wihaṅ*

24/5/184.
atha ri paratra pūrnawijaya ndan ātmanira muṅsir iṅ yamapada,
irika ta gadgadaṅ yamabalāṅatag ri sawatĕknya sāyudha ḍatĕṅ,
prasama sumuṅsuṅ arbut amupuh waśāmraṅ anuduk ta yeṅ kuku makas,
dumulurakĕn marêṅ yamani tan panampar agĕlĕṅ riṅ ātma kaluṣa*

<Śārdūlawikrīḍita>:
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓

25/1/185.
byātītan wiwudhādhipātmaniran aṅgöṅ glāna muṅgwiṅ kawah,
saṅ kārīṅ suraloka rakwa caritan śokānaṅis duhkhita,
sakwehniṅ wiwudhāṅganāniwi ri saṅ gandharwanāthālara,
towin sambatiraṅ sudewyanaṅis aṅlad prāṇa maṅde wĕlas*

25/2/186.
ah saṅ līna kiteṅ paturwan alalis dentā matiṅgal priyā,
prāyaṅkun kaka milwasiṅ saparanā yan muṅsireṅ rorawa,
maṅke pwātilarā kitānilibakĕn yāṅde kĕsĕlniṅ hati,
sis kāṅĕn kasihanta riṅ yamapadāmuktyaṅ mahāwigraha*

25/3/187.
wwantĕn teki manĕhta rowaṅani maskwaṅhera riṅ rorawa,
āpan göṅni wĕlasku denta kasihan ndin sambatĕnteṅ kawah,
bhāgyan teki manĕhta hĕlyanani maskwāṅgantyanaṅ pātaka,
paṅgil maṅlwaṅane hutaṅ riṅ apadharmākweh kabhuktīṅ kawah*

25/4/188.
herĕn ṅwaṅ kaka rowaṅanta kasihan muktyaṅ mahāwigraha,
rowaṅrowaṅa maskwiṅ astrataru mon yan gantuṅĕn riṅ pĕtuṅ,
yadyan ṅwaṅ wunuhĕn kawalyana tĕkapniṅ kiṅkara hyaṅ yama,
tan wĕdyāku tuhun kita wruha jugan rantĕnta satyāsĕnĕṅ*

<Udgatawisama>:
⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓ 
– ⏑ ⏑ | ⏑ ⏑ ⏑ | ⏑ – ⏑ | ⏑ ⏓
⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏓

26/1/189.
iti maṅkana śrutini sambatira kusumagandhikānaṅis,
dagdha manahira lĕlĕh kalaran,
ri haturnika prihati śoka kasyasih*

26/2/190.
alisū gupe lĕsu śarīranira tĕkap i śaktiniṅ lara,
sök hatinira wulat ardha pĕtĕṅ,
kalĕṅör sumuṅkĕm i wijaṅni saṅ sĕnĕṅ*

26/3/191.
paricārikāpsarawadhū tumuluṅ i sira marma sārjawa,
ḍū patutur ibu nahan pawuṅū,
niyatāhurip muwaha teki saṅ pĕjah*

26/4/192.
paṅadeśan i ṅwaṅ i katuhwan i samayanirāpsarādhipa,
tonĕn i marinira kuṣṭamala,
wiparīta mithya sira teki liṅ nira*

26/5/193.
ri tĕlasnyanugraha bhaṭāra daśabala ri saṅ surādhipa,
tan hana mari ya kasaṅśayanĕn,
apan uttamāmṛta sudharma liṅ nira*

26/6/194.
ndya ta wāsananta rari tan tumutura ri kakuṅta saṅ pĕjah,
herĕn i samayanirāhuripa,
ri halintaṅ iṅ samaya sādhya taṅ pati*

26/7/195.
na wuwusniṅ apsarawadhū mapitutur agawe srĕp iṅ manah,
mogha ta ya tĕkapirān karĕṅö,
hana mātra paṅlilir i saṅ kakiṅkiṅan*

<Kusumawilasita>:
– ⏑ ⏑ | – ⏑ – | ⏑ ⏑ ⏑ | – ⏑ ⏑ | ⏑ ⏑ ⏑ | ⏑ – ⏑ | – ⏑ ⏓

27/1/196.
ndan sira saṅ hanêṅ niraya rakwa carita ri saṅaṅ kulĕmnira,
ṅkān kahanan tutur sira tatan sapira karasa tīkṣṇaniṅ kawah,
ndug sapuluh kulĕmnira samādhi rinĕgĕpira cittanirmala,
bhraṣṭa tikaṅ kawah lawan apuynya mati mahĕli ratnapaṅkaja*

27/2/197.
mwaṅ taru khaḍga ramyaparijāta tĕmahan ika sarwaśobhita,
wwahnyan anindyaratna maṇi kostubha makusuma hāra kañcana,
komala patrapādapanikāmrik awaṅi rudhiranya motkaṭa,
maryahapĕk masaṅhir apĕṅuk saguṇanika balik maweh sukha*

27/3/198.
rākṣasa bahniwaktran umulat parawaśaniṅ aweci nirhapuy,
sambut ikaṅ triśūla tĕhĕr aṅdhik anudiṅi kiwāndrĕṅ aṅgrĕgut,
syuh kahala triśūlanika mūr kadi hawunika kādrĕsan barat,
luṅha kameraṅĕn muwah akon ri dulurika gumantyamigraha*

27/4/199.
tan dwa tĕkâgalak śakuni khaḍga maṅabalaṅakĕn karaṅ wĕsi,
sādrisuta pramāṇanika dūli tĕmahan iki kabwaṅ iṅ tawaṅ,
maṅkana salwir iṅ yamabalāṅhalahala paḍa mogha keraṅan,
hetunikaṅ watĕk yamanirākṣasa humatur i saṅ hyaṅ antaka*

<Kilayu anĕdĕṅ>:
– – ⏑ | ⏑ ⏑ ⏑ | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | ⏓

28/1/200.
sĕmbahnikiṅ asurasamantabhṛtya ri padāntakapati huniṅan,
saṅ pūrnawijaya pukulun kinonakĕn i saṅ hyaṅ alawasa kĕlan,
hīṅanya mara śatasahasrawarṣa lawasanya yatika karĕṅö,
maṅke pwa ya tĕka sapuluh kulĕm niyata bhagna dadi surapada*

28/2/201.
sarwāyudhani bala bhaṭāra śīrna tĕmahanya hana dadi hawū,
mwaṅ tīkṣṇaniṅ asura dhanañjayāsya dadi sīta mari katatakut,
tar pamyati sahanani wigrahanya sawatĕk yamabala kabalik,
nāhan haturiṅ asurabhṛtya saṅśaya yamāntaka sira rumĕṅö*

28/3/202.
ṅkā hyaṅ yama lumaku marêṅ aweci dinulurnikaṅ asurabala,
yar ton pwa sira ri paripūrnayowananiṅ ātma kadi manasija,
bhedaṅkarika nupamaṅ ātma pātaka hanêṅ yamapada kahala,
nāhan karaṇanira sumāntwa riṅ wacana sārjawa rĕsĕp amanis*

28/4/203.
e saṅ lituhayu kadi kāmadewa mara riṅ yamani kari kita,
hetunta wĕnaṅ amariśīrnakĕn yamani dadyamarapadasabhā,
āpan kita hinatur amuktya pāpa riṅ awecin alawasa kĕlan,
maṅke kita tĕka sapuluh kulĕm ndi tika deniṅ amahiwagakĕn*

28/5/204.
saṅ hyaṅ yamapati mucapa ṅhulun ri kita hetuniṅ anĕmu warah,
saṅ hyaṅ daśabala sira tāṅanugrahani tan malawasa kaluṣā,
īṅankwiki kĕlan iṅ aweci gomukha saṅaṅ wĕṅi tan adhikara,
ṅhiṅ taṅ yamabala marikĕdwamigraha ya donika paḍa kabalik*

28/6/205.
saṅ hyaṅ paramaguru munīndra ta pwa maṅanugrahani wara dahat,
atyanta kita laki sinanmateṅ kadi sira hyaṅ iṅ amara kabeh,
ndah mantuka ta kita mare swanāthani bapaṅku waluyana muwah,
wwantĕn dumulurakĕna kālarātri paṅaranya yatika tumuta*

<Basantatilaka>:
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓

29/1/206.
mantuk bhaṭāra yamarāja tatan wiwakṣan,
saṅ nātha pūrnawijayātmanireki waktan,
mañjiṅ marêṅ śawa muwah sira tan wimārga,
ṅkā tāṅlilir kadi mataṅyaturū tan imbā*

29/2/207.
kagyat siraṅ kusumagandhawatī sudewī,
marme sĕnĕṅ siran umaṇḍĕm anambah aswi,
wetniṅ manah gĕmĕgĕmĕn kahawan sukhāmbĕk,
yar ton pamarbaṅun i saṅ wiwudhendra jīwan*

29/3/208.
saṅ nātha pūrnawijayāwarah iṅ sudewī,
rakryan huwus ṅwaṅ anawur hutaṅ iṅ yamāṇḍa,
saṅsāra duhkha kasihan kinĕleṅ aweci,
akweh pamigrahanikaṅ yamabhṛtya ṅūni*

29/4/209.
ndah prāptaniṅ samayarātri kakanta yogī,
meṅĕt ṅhulun ri pawĕkas paramārthabuddha,
bhagnaṅ kawah mahĕli nākasabhādiramya,
saṅ hyaṅ yamādhipa kapūhan ike tĕkapku*

29/5/210.
tan lyan pamitra juga dibya mahāwiśeṣa,
ndan mitra sādhu mara sādhananiṅ subhāgya,
sādhutwa yeki kaka kuñjarakarna bhāra,
tan len nimittaniṅ umuṅsi ri jöṅ jinendra*

29/6/211.
taṅ mitra sādhu kadi waṅwa gĕlĕṅnya riṅ twas,
ndātan wĕnaṅ ya purugĕn ri sĕḍĕṅnya mūrkha,
yan śānta buddhinika tulya harĕṅ paḍanya,
byaktānularnulari solahulahnya nitya*

29/7/212.
aṅhiṅ katĕnku tumute ra kakaṅku tan len,
ṅkāneṅ sumeru himawān patapanya ramya,
nityāmrihājapa matāku maṅiwwa yoga,
rapwan lanāsiha bhaṭāra tathāgatendra*

29/8/213.
ndah tambayeñjiṅ umarĕk ṅwaṅ i jöṅ jinendra,
sakwehnikaṅ surabala pwa muwah surastrī,
konĕn samāṅhiriṅa saṅgĕpaniṅ pamūja,
yapwan huwus marĕk ayajña marākwiṅ adri*

<Jagaddhita>:
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

30/1/214.
nāhan tojariraṅ surādhipa rasanya karaṇani pasuṅsut iṅ priyā,
āpan deni lulutnya tan kĕna kinas hĕla-hĕla maniwīṅ pasaṅgaman,
wetniṅ kiṅkiṅ unĕṅnya ṅūni katilar wahu-wahu sukha maṅhĕbaṅhĕbaṅ,
maṅke pwātapa rakwa sādhyanira nora palarĕn iṅ asewa sanmata*

30/2/215.
kubdha prārthananiṅ warāpsarawadhū sumawurakĕna yan ḍatĕṅ nira,
pūjāmaṅguṅ asaṅgame tilam agañjarana turida mādĕgeṅ lulut,
wwantĕn pwêki gĕluh lukar saha wirāgakusuma kaharan kupat lĕpas,
tan hopĕn karuhun sajinyan asalahsalaha tapih i mehaniṅ gati*

30/3/216.
maṅke bhrāntani buddhiniṅ surawadhū salahasa ri hatinya tan padon,
āpan rakwa hiḍĕpnya mantĕn alulut wiwudhapati ri rūmniṅ apsarī,
nāhan hetuni kūṅnirāwĕtu taṅis maṅajarakĕn i duhkhaniṅ hati,
ṅkān pamwit sahananya mantuka ri pamrĕman ahawadi denikaṅ wĕṅi*

30/4/217.
dewī gandhawatī lĕwĕs prihati śoka siwuhĕn apa tan wriṅ enaka,
sotan taṅ winuwus patibrata rumĕṅwakĕn ujar i sĕnĕṅnirātapa,
lĕṅlĕṅ glāna wimūrchitāṅaṅĕnaṅĕn ry ulahanira yadin katiṅgala,
tan wriṅ dāya mĕhah tumuṅkul anaṅis kapusĕṅĕn anĕsĕl purākṛti*

30/5/218.
maṅkin rūpanirāwĕnĕs kadi maṅambwakĕn i rarasirāṅjrah iṅ kapāt,
mambĕtniṅ tĕṅah aṅlih arja sawaṅ olah i kĕlab iṅ aśokapādapa,
kĕmbĕṅkĕmbĕṅ i luhnirānalaga riṅ pamatan asĕmu nīlapaṅkaja,
lwir kumbaṅ maṅisĕp sĕkar swaranirānaṅis aṅisĕkisĕk ndatan humuṅ*

30/6/219.
śrī widyādharanātha pūrnawijayāṅariharih ujar iṅ priyambada,
dyaṅkwinduṅ saṅ aninditeṅ hayu kakanta papagĕn i manisnikuṅ mata,
haywāṅluh mulati ṅhulun rari hañar tĕka ri kita kakanta suṅsuṅĕn,
göṅnyūnĕṅkwi rarasta hetuniṅ amarbaṅun arah apa tan sinanmata*

30/7/220.
maskwinduṅ mapa marmaniṅ wuyuh awor taṅis amahala rūmta dewatī,
mepu ṅwaṅ ri wiwalta kadyacala durgama bhayaniṅ atīrtha sanmatan,
jroniṅ pambĕkan aṅjuraṅ lĕṅit adoh kadi humañuta rāgani ṅhulun,
yāṅde twaskwaputĕk pĕtĕṅ sinaput iṅ turida kadi samūhaniṅ limut*

30/8/221.
pintĕn duhkha manahta deni lawas i ṅhulun aṅurati sewake kita,
norātuṅgwi daganta riṅ pakasutan tumĕkakĕna sakāptiniṅ hati,
siṅgih masku kakanta tan maras apan tuhu yadin ika doṣani ṅhulun,
yadyan ṅganya sadĕṇḍaniṅ tan atĕmĕn maṅĕmasana sadenya lampunĕn*

<Mṛdukomala>:
– – – | ⏑ ⏑ – | ⏑ – ⏑ | ⏑ ⏑ – | ⏑ – ⏑ | ⏑ ⏑ ⏓

31/1/222.
nāhan liṅ wiwudhendra mĕṅgĕp aṅalap kasor wulatira,
marmāpet siwi harṣajāṅusapi luhniraṅ surawadhū,
romāwrā kawaweṅ mukhenajumajumnirān ginĕluṅan,
eñjuh ramya ṅisapwakĕn tumaña don saṅ antĕn anaṅis*

31/2/223.
ndin tan munya marī manuk maha minunyan arja pinikat,
keñcut harṣa kaweni deni pamarĕknya tan wĕnaṅ adoh,
maṅkā teki haturniraṅ kusumagandhawatyanuti kūṅ,
mājar mandra pĕgatpĕgat swaranirāsrĕt aswi sĕsĕgĕn*

31/3/224.
e nāthaṅku nimittani ṅwaṅ anaṅis ri denta malalis,
sihteṅ kuñjarakarna mitra kita teka rakwa ta tumūt,
sis hānuṅ palarĕnku yan linĕbur iṅ tapāmĕgati kūṅ,
aṅhiṅ kenakani ṅhulun tumuta tan sahānuta tapa*

31/4/225.
maskwinduṅ karaṇaṅkwaṅuṅsira kaśaktin amriha tapa,
eraṅ ṅwaṅ ri turuṅniṅ indradayitāṅabhakti ri kita,
hyaṅ śakrādinikaṅ caturbhuwanapāla katwaṅa kabeh,
yapwan siddha wiśeṣanāyaka kitaṅ hulun juga siwin*

31/5/226.
mwaṅ yan masku wanĕh kiteṅ surapada hyun iṅ janapada,
ṅkā ṅwaṅ dadyana rājaputra lituhaywanindya guṇawan,
maskwādadyana rājaputri hayu tan hanāniriṅana,
ramyāniṅ winaraṅwaraṅ kadi hañar wruhāna hirikā*

31/6/227.
akweh deniran aṅlipurlipurakĕn manah saṅ awuyuṅ,
sotan taṅ kawisaṅgraheṅ kalĕṅĕnan biṣāmĕtu lulut,
yāṅde hĕntya ri buddhi saṅ kadi kalaṅwan iṅ masa kapat,
kekĕt rāganiran kaṅĕn tĕkap i saṅ surādhipa mati*

31/7/228.
sampun māri wuyuṅnirāṅajĕṅi kūṅ waśāmarĕpĕhi,
maṅgĕh prāyaṅ anūti riṅ kaka yathāsukhāṅrĕsĕpakĕn,
ṅrasniṅ saṅgamayogasandhi ginĕlarnirāpsarapati,
mūrcha twasnira saṅ mawantah i katĕmwan iṅ rasa lĕyĕp*

31/8/229.
akweh yan caritan sapolahira riṅ kulĕm tan ucapĕn,
kadyāmuṅpuṅ i raśminiṅ surawadhū sakāpti tinĕkan,
jambat lagyanapis marêṅ saṅ amalih karāsikanira,
līlāmukti laṅö hanan panaḍah iṅ natar saha kasih*

<Sragdhara>:
– – – | – ⏑ – | – ⏑ ⏑ | ⏑ ⏑ ⏑ | ⏑ – – | ⏑ – – | ⏑ – ⏓

32/1/230.
ndah luṅhāṅ kāla rātri krama tĕlas inatag saṅ watĕk dewasena,
śīghrādan salwiriṅ bhūṣaṇa parĕṅ umijil riṅ lĕbuh mwaṅ priyanya,
lawan kanyāpsarī sampun araras amĕpĕk tyas tameṅ tiṅkah aśrī,
pantĕs solahnya kadyāṅĕtĕri sahananiṅ kāpusan rāgapāśa*

32/2/231.
aṅhiṅ kantun saragnyāhyas asuwayamilih riṅ gĕluṅ rājasiṅha,
moghā rapwan wĕḍar deni kĕḍikĕḍik ikaṅ roma muṅgwiṅ śirahnya,
towin bwatniṅ paṅimbuh rwa tĕlu kinĕkĕsan riṅ gĕluṅ haśrayeṅ göṅ,
olĕk taṅ pahyasan kābaban aparĕpĕk iṅ darśanāṅwab tutuknya*

32/3/232.
wwantĕn widyādharī rwaṅ siki mawisiwisik sotan iṅ sekacitta,
ndan rakwājar larāmbĕk salahasa ri gatinyan tan ahyun sinomah,
maṅke sepnyan tĕlas denika manaha silih saṅ harĕp rūmnya ṅūni,
kañcit cunduk pwa denya ndan ikana mahidu lwir kapeṅin tĕḍāmlā*

32/4/233.
ndah śrī gandharwanātha krama huwus arasuk bhūṣaṇānekawarna,
abhrā dewāmbarā cāmaranira tinaman citra mās raktawarna,
līlānuntun ri dewīnira nĕhĕr umijil tan karālon lumampah,
akweh widyādharī mwaṅ wiwudhabala paḍārabdha maṅantyasowe*

32/5/234.
maṅkat widyādharendrāhalĕp iniriṅ ikaṅ dewasenāprameya,
mwaṅ taṅ widyādharī ramya maṅiriṅi sira kyarja gandharwa saśrī,
āpan sampun tiniṅkah saṅ aṅiriṅ i harĕp riṅ wayah len karaśmin,
tan pendah lwir watĕk manmatha mahasahas iṅ sāgarācaṅkramāsraṅ*

32/6/235.
eṅgal prāpteṅ wihāra prakaśita maṅaran bodhicittātiśuddha,
pinrih taṅ ramyaniṅ nyāsa kahalĕpanikaṅ dewapūjāniwārya,
sampun pañcopacārāparimita humaḍaṅ sarwayajñopakāra,
ṅkāmūjā rakwa san pūrnawijaya dinulur denikaṅ dewasaṅgha*

<Mālinī>:
⏑ ⏑ ⏑ | ⏑ ⏑ ⏑ | – – – | ⏑ – – | ⏑ – ⏓

33/1/236.
irika ta hana manyup kāla adwandwa śaṅkha,
gumuruh abaruṅ atryābheri lāwan mṛdaṅga,
murawa paḍahi boñjiṅ len mahāsāra muṇḍa,
dwanika paḍati windā mārdawāsraṅ swaranya*

33/2/237.
tuwin amuwuhi ramyāṅ apsara mwaṅ surastrī,
mijilakĕn i guṇanyānṛtta lālitya riṅ de,
wijah agamĕl anekaṅ wadwa ghūrna dhwaninya,
pinakaśubhawiramyāṅdadyakĕn tuṣṭacitta*

33/3/238.
agĕlis asĕmu cumbwan kinnarābhaṇḍagarya,
kalih ika paḍa kambo lāghawādhārabhaṇḍa,
kadi gilagila harṣānĕmwakĕn bhāwa hāsya,
calita tuhu matampil solahiṅ wruh tar olug*

33/4/239.
aparimita kiduṅniṅ dewa lāwan surastrī,
sahananika manojña prastutī dewapūjā,
hana ta maṅabhiwādeṅ śloka soccāraṇārūm,
gurulaghunira patyātūt lawan kaṅsi wīṇa*

33/5/240.
ikaṅ i wuri lumĕṅhe hyus luse tan sasampur,
kadi minaha katonā madhya rosnyāṅgaluṅgaṅ,
pujipuji sawaweṅ rosniṅ wuluh danta śuddha,
syapa lĕwiha kadi ṅwaṅ ceṣṭaniṅ buddhyaḍaṅhan*

33/6/241.
saṅ atĕlasan anṛttāninditānwam tuwuhnya,
iniriṅ i wuri len taṅ cārakākweh ri wuntat,
pilih amĕnaṅ ataṇḍiṅ rūm sakeṅ kāmaloka,
hayunika tuwin aṅsal yan tĕkêṅ rūmnya dewī*

33/7/242.
atha sĕḍĕṅ asĕlur taṅ ghoṣaniṅ sarwapūjā,
atiśaya karĕṅö riṅ swargaloka prakāśa,
paḍa sukha manah aptyaṅrĕṅwakĕn saṅ watĕk hyaṅ,
gumuṇita riṅ ulah mahyun tumontona ramya*

33/8/243.
yama baruṇa kuwera mwaṅ bhaṭārendra mukhya,
paḍa tĕka sira lāwan saṅ watĕk dewatārṣi lwir,
inatagakĕn eṅgal prāpta riṅ bodhicitta,
praṇata paḍa hanĕmbah sādare jöṅ jinendra*

<Śārdūlawikrīḍita>:
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓

34/1/244.
ṅkā saṅ hyaṅ yama mojar atwaṅ i pada śrī śākyasiṅhādhipa,
saṅ hyaṅ ndyeki nimitta pūrnawijayeṅgal pātakanyan,
hilaṅ āpan ṅūni ranak bhaṭāra rumĕṅö sojar watĕk dewatā,
an rakwālawaseṅ kawah rasika len riṅ lohabhūpātana*

34/2/245.
lāwan kāraṇa tattwa bhūtanika ṅūnīṅ rāt dumeh pātaka,
hetunyan patĕmah surādhipa tuhun kleśanya tapwan hilaṅ,
nāhan takwanira hyaṅ antakapati ṅkā saṅ hyaṅ ojar sira,
he sakweh para dewatā miḍĕṅĕre śabdaṅku yatnā kita*

34/3/246.
wwantĕn ṅūni ri martyaloka kahananyaṅ wadwa nityenalĕm,
khyātīṅ rāt wara bhūmimaṇḍala ṅaranyārnĕb subhikṣāhalĕp,
ṅkā taṅ śreṣṭha haranya mūladhara sĕh riṅ dṛwya mas mwaṅ maṇi,
kāsihnyāhayu nāma saṅ sumaliṇī hatyanta bhaktīṅ sĕnĕṅ*

34/4/247.
wwah durśīla wĕnaṅ malap sakaharĕp strī dṛwyaniṅ wwaṅ waneh,
bwat kopāṅawamāna hīna mṛṣaśabda crolnya coreṅ laku,
hiṅsākarma masampayiṅ wwaṅ atuha mwaṅ riṅ watĕk paṇḍita,
sakwehniṅ wwah adah kaniṣṭha ri hiḍĕpnya śreṣṭha mūrkhāwĕrö*

34/5/248.
yekā tāṅhanakĕn yaśāhalĕp i piṅgirniṅ hawan göṅ ayun,
ramyāpan hana dharmapātra saphalākweh twak sĕkul brĕm kilaṅ,
lāwan dāna suwarna ratna rajatā wastrāmbara mwaṅ paśu,
āstām taṅ kahatur tĕlas mara ri saṅ hyaṅ dharma siddhaṅ lĕpas*

34/6/249.
wwantĕn teki muwah wwaṅ atpada ṅaranyotsāhadharma sthiti,
ndan kāsihnya ṅaran sudharmika śuci wruh bhaktyagurwiṅ sĕnĕṅ,
santoṣāhĕniṅ iṅ manah lakibi dharmeṣṭi tiśṛddheṅ tamuy,
sāntuknyāgĕmĕt iṅ gaṅan lalab ulihnyākāyikan sakrama*

34/7/250.
nāhan rakwa winehakĕn dinuluranyan citta tuṣṭāhĕniṅ,
aṅkĕn riṅ haliwat hawan ḍatĕṅ arāryan ṅke gṛhanyâlaṅö,
towin ramya natarnya marsik agĕnĕt lumrāṅ sĕkar tanduran,
ṅkāne heṅ payaśan muwah tiki hanêṅ jro muṅgwi saṇḍiṅ bale*

34/8/251.
moghāsaṇḍiṅ i kīrti mūladhara taṅ weśmāparĕk riṅ hĕnū,
yekān hetuni duhkha mūladhara ri syutsāhadharmāyaśa,
krodhan tuṇḍuṅ ikaṅ wwaṅ atpada tumūt riṅ buddhidharmeṅ jagat,
luṅhālĕs ri huwusnikāṅulihulih kālih priyā kasyasih*

<Basantatilaka>:
– – ⏑ | – ⏑ ⏑ | ⏑ – ⏑ | ⏑ – ⏑ | – ⏓

35/1/252.
honyeki mūlyaphala parwata dibya ramya,
ṅkānaṅ gawenya patapan masamīpa mārga,
dhīrabratārcana samādhi ginĕṅnya nitya,
lāwan sinambinika puṇya parārtha riṅ wwaṅ*

35/2/253.
jīwāntakanya paḍa mati lawan kasihnya,
nirbāṇalakṣaṇanikāṅhanakĕn prabhāwa,
sādhyanya mokṣa lĕpaseṅ waraloka dhātu,
ṅhiṅ puṇya wāhya maṅikĕt karaṇanya maṅsul*

35/3/254.
ṅkā yan wineṅku ya madadyana saṅ hyaṅ indra,
kāsihnya dewyanika nāma śacībhaṭāri,
sampun pratiṣṭhita riṅ indrapadāmarendra,
utsāhadharma satirun tĕkap iṅ dadi wwaṅ*

35/4/255.
maṅkā si mūladhara māti lawan priyanya,
siṅgih ya pūrnawijayāmaḍa saṅ hyaṅ indra,
āpan phalanya maṅiwö yaśa dāna puṇya,
kāsihnya ṅūni ya ta gandhawatīki maṅke*

35/5/256.
mogha pwa duṣkṛtanikāṅgrĕk amukti wighna,
nāhan ta hetunika kuṣṭan amukti pāpa,
nāntĕn pamitran ika nāma si karnagotra,
ndan śilpikanya magawe tapa teka ṅūnī*

35/6/257.
yekātha dadyatapa kuñjarakarna yakṣa,
prāpteṅ hulun ya rumĕṅö waradharma yukti,
enak ta denya rumĕgĕp sawarahku dharma,
mantuk ta yātapa muwah wĕkasanya mokṣa*

35/7/258.
mwaṅ teki pūrnawijayan samayopadeśa,
hetunya yan tan alawas kinĕleṅ aweci,
hīṅanya nāraka saṅaṅ wĕṅi tan dwa pūrna,
nāhan phalanya rumĕṅö pawarahku dharma*

<Toṭaka>:
⏑ ⏑ – | ⏑ ⏑ – | ⏑ ⏑ – | ⏑ ⏑ ⏓

36/1/259.
ya ta hetunikaṅ waradewa kabeh,
waradharma gĕgĕn sipi dibyanira,
rumuwat śmala pāpa sakeṅ yamani,
tuwi mārganiṅ uttamamokṣapada*

36/2/260.
yadi mānuṣawālaka yan wihikan,
tija bhāgya sulakṣaṇa jāti wiku,
gumĕgö ry upakāra bhaṭāra sadā,
pahawas yan amaṅgiha siddha lĕpas*

36/3/261.
iti maṅkana śabda bhaṭāra jina,
prasamaṅ hyaṅ anambah atipraṇata,
tĕlas amwit umantuka tapwa sira,
madulur suranātha surārṣi mulih*

wīralalita
<Jagatpramudita>:
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓

37/1/262.
sampun i saṅ watĕk hyaṅ umulih marêṅ surapada,
ṅkā ta marĕk muwah wiwudhanātha pūrnawijaya,
bhaktyanamaskṛtātaña wiśeṣaniṅ bratatapa,
mwaṅ phala yogyaniṅ sakaladānapuṇya ginawe*

37/2/263.
śabda bhaṭāra mājara sireṅ surāpsarapati,
sor phalaniṅ samastayaśapuṇya wāhya ginawe,
swarga phalanya tan tumĕmu mokṣa śuddhabhawana,
tan kadi polih iṅ brata tapānu bhāra ginĕgö*

37/3/264.
wwantĕn awāhyapuṇya makadon kamokṣan inusir,
dānamayādi śīlamaya bhāwanāmaya lĕwih,
yeka tiga prakāranika puṇya yogya gawayĕn,
iṣṭinikārpaṇākĕna ri saṅ triratnaśaraṇa*

<Śārdūlawikrīḍita>:
– – – | ⏑ ⏑ – | ⏑ – ⏑ | ⏑ ⏑ – | – – ⏑ | – – ⏑ | ⏓

38/1/265.
mwaṅ taṅ dāna catuṣprakāra kahatur puṇyādhikāreṅ jagat,
kambaṅ pālawa len gaṅan kayu uyah toyānna sāsiṅ hana,
yogyan wehakĕneṅ wwaṅ ahyun atĕhĕr śabdāhniṅ ambĕk lĕbā,
yekin tāmiṣadāna pūrwa kawilaṅniṅ dāna pat kawruhi*

38/2/266.
yapwan rakṣaṇa kahyun iṅ wwaṅ awĕdīṅ mārgeṅ umah riṅ raṇa,
saṅke göṅni takutnya yan kawĕnaṅêṅ duṣṭātirodreriya,
rakṣan yogyanikan prihĕn tĕmĕn anuṅ yatnāta riṅ lakṣaṇa,
yekātah bhayadānapuṇya gawayĕn saṅ wīra dhīrottama*

38/3/267.
yapwan wwaṅ wuta deni puṅguṅ ika tan pendah pĕtĕṅ riṅ wĕṅi,
tan wriṅ dāyanikin harĕp wruha ta yeṅ heyopadeyakrama,
yogyan pājarĕn iṅ hitārtha sĕlĕhaṅ dharmāditattwāgama,
ndah yekin waradharmadāna winuwus de saṅ mahāpaṇḍita*

38/4/268.
metrīdāna nihan prayojananikaṅ yogāsih iṅ rāt sadā,
salwir niṅ bhawaniṅ swabhāwika gĕgĕn jñānālilaṅ nirmala,
jātī bhāswara bhūta hitya juga satwāwor lawan dewatā,
muktaṅ kleśa kabeh lĕpas tumĕmu buddhiswarga yāṅde sukha*

<Jagatpramudita>:
– ⏑ ⏑ | – ⏑ – | ⏑ ⏑ ⏑ | – ⏑ – | ⏑ ⏑ ⏑ | ⏓

40/1/269.
maṅkana kupwa sandhiniṅ upāya puṇya rahayu,
ṅhiṅ pukulun tulustulusa saṅ hyaṅ ojara muwah,
lwīraniṅ aṅgĕgö brata tapa ndyaṅ uttama tutĕn,
ambalan iṅ tĕkêṅ jinapadāṅusir kalĕpasĕn*

40/2/270.
om syanaku prih uṅsi taṅ anĕmwaṅ uttamapada,
āpan anopamādhika wiśeṣa tan tuhu lĕpas,
milwa gawe ndatan pawiparītakarma wiphala,
tan hana duhkha wighna bhaya kewalā ya ta sukha*

40/3/271.
lwir talagāṅ sudharma racaṇan tĕkapta matapa,
jñāna wiśuddha toyanika rakwa śīta hinĕniṅ,
adwayabhāwanāmulakan amṛtasrawa mijil,
brahmawihāraśīla makatampakanyan apagĕh*

40/4/272.
yāṅkĕna cakrawākanika tumrapaṅ bratahita,
byakta halĕpnya yan lagi japan ta tuñjuṅanikā,
mantra manohara swarani kumbaṅanya karĕṅö,
siddhapawitraniṅ lĕpas ikiṅ sudharmanalinī*

40/5/273.
kohutanaṅ swacitta juga simpĕn iṅ brata kabeh,
śuddhanikaṅ trikāya paramārtha siṅhitakĕna,
śāntika goraweṅ sakalasattwa limpadakĕna,
donya saliswaniṅ kuśalamārganiṅ kalĕpasĕn*

40/6/274.
yeki ta śāsanaṅku pituhun tĕkapta lĕkasi,
yāwat anūt kitānaku ri sūtra ni ṅwaṅ apagĕh,
nora bhayanta tan hana musuh ta wanya ri kita,
tāwat ikaṅ kamokṣan inusirta siddha kawĕnaṅ*

40/7/275.
haywa kitātmapīḍana yan abratā dadi tiwas,
tonĕn ikaṅ wwaṅ iṅ janapadātapeṅ giriwana,
glāna śarīra pāḍana lĕkasnikābratatapa,
swarga pinetnya wīryani dadinta tan hana waneh*

40/8/276.
yan katĕmuṅ prabhūttama ri madhyaloka ya jĕmah,
wīryawibhūti kewala makāśramanyan atapa,
duhkhanikaṅ jagat kadi samudra tan dwa katĕmu,
lwānika tan pahīṅan adalĕm linaṅhuyan ikā*

40/9/277.
wyādhi pakombak iṅ jaladhi duhkha wigraha karaṅ,
lwir nya tarĕṅgasaṅgha tikanaṅ rajah sumarasah,
ndah patiniṅ jagat drĕs i bañunya mogha humilī,
ātma silĕm tĕkêṅ yamani yan pramāda riṅ ulah*

40/10/278.
tattwanira hyaṅ īśwaran amigraha lwir aburu,
śwānanirāñjarādrĕs atuhāṅgyakĕn kawĕnaṅa,
wyādhi si duhkha roga paribhūtane balanira,
hrūnira tāmisanyamati sattwa janma sakala*

40/11/279.
kabhyudayan ṅaranya tapa tan pareṅ kalĕpasan,
towi bahu prakāranika bhedalakṣaṇa kabeh,
salwir ikaṅ manah kapasuk iṅ śubhāśubhakṛti,
yeka kaniṣṭhaniṅ dudu gawe kabandhana muwah*

40/12/280.
puṇya parārthadharma gumawe sukheṅ parajana,
yan nirapekṣa riṅ walĕsa teka sakramanikā,
dhīra suśīla śakti ya makambĕkāhniṅ apagĕh,
yeka ta madhyamārtha makamārgaṇa trinayana*

40/13/281.
nāhan ujar bhaṭāra ṣaḍabhijña dharmakathana,
maṅkin atĕn riṅ uttamapadeki pūrnawijaya,
hetunirāmrihātapa marêṅ sumeru himawān,
mwaṅ sira gandhawatyaṅusiraṅ tapānuta sĕnĕṅ*

<Girīśa>:
⏑ ⏑ ⏑ | ⏑ ⏑ ⏑ | – – – | – – ⏑ | ⏑ ⏑ ⏑ | ⏓

41/1/282.
ri huwusira manambah riṅ śrī śākyamunisura,
mijil iniriṅ i sakwehniṅ wadwā wiwudha tumut,
sukha manahira līlāpan siddhaṅ kṛtasamaya,
abhinawanira tan len siddhāniṅ laris atapa*

41/2/283.
rinasanira lĕhĕṅ yan prāpteṅ parwata tumuluy,
supadi sira tĕkâ riṅ kendran maṅkata matapa,
tinaha kasuwayāṅher kekĕt riṅ wiṣaya daṅū,
makin atĕguh i göṅniṅ tṛṣṇāmbandhana pinĕgat*

41/3/284.
karaṇaniran arāryan ramyāhĕmhĕman apupul,
hana patani mapañjaṅ ya toṅgwanira pinarĕk,
huwus ahalĕp atiṅkah padmāsthāna kinĕnakĕn,
irika ta sira mojar maṅde wlasnikaṅ aniwi*

41/4/285.
kṣamakĕna wuwus i ṅwaṅ de gandharwabala kabeh,
ṅhulun atiki wiśāteṅ adryamrihmriha matapā,
muliha ta kita maṅke riṅ swargālaya waluyi,
apan iki gatini ṅwah lwir nāthānilihi bala*

41/5/286.
yadi hana suranātha dlāhāṅgantyani siniwi,
umuyahana samudra ṅwaṅ maṅke mucap i kita,
rusit iṅ aṅiriṅ ambĕk riṅ swāmin paṅinakana,
tuhutuhu dṛḍha bhaktyāśuśrūṣānuṅ ulahakĕn*

41/6/287.
jhaṭiti parĕṅ anĕmbah sakweh saṅ wiwudhabala,
ṅuni hayunira kanyā gandharwa praṇata marĕk,
kimuta lara saṅ antĕn sakweh saṅ mamalihi kuṅ,
hana tumaṅisi jöṅ śrī gandharwādhipa masayut*

<Jagaddhita>:
– – – | ⏑ ⏑ – | ⏑ – ⏑ | ⏑ ⏑ – | ⏑ ⏑ ⏑ | ⏑ ⏑ ⏑ | – ⏑ – | ⏑ ⏓

42/1/288.
tāṅeh yan huniṅan pataṅgĕh ikaṅ apsarabala kalawan warāpsarī,
śrī widyādharanātha tṛṣṇa pinĕgatnira makakaraṇaṅ sthirabrata,
nāhan hetuniran laris lumaku maṅkat atapa makapaṅharĕp priyā,
sampun rakwa sulakṣaṇa kramanirāmagĕhi tapa mahāyanabrata*

42/2/289.
mantuk riṅ suraloka taṅ surawarāpsarabala saha dewakāminī,
śokāśa prihatin ri deni taya pūrnawijaya siniwīṅ surālaya,
āpan mewĕh ameta nātha masiheṅ bala kadi sira saṅ huwus licin,
wruh riṅ maryada yukti nityaśa dumadyakĕna guṇani saṅ kanirguṇan*

42/3/290.
tekwan tiṅkah iṅ apsarī sahananiṅ sama kapihutaṅan karāsikan,
lĕṅlĕṅ mukṣa manahnya yan maṅĕni polahira wiwudhanātha riṅ daṅū,
prāpteṅ weśma tinurwakĕn laranikenimurimur apa tan kĕnenimur,
tontonĕn ri sagātra saṅ sĕnĕṅ aniṅgal iriya masaputsaput mukha*

42/4/291.
bhrāntāpan pratiwimbaniṅ manah anaṅgraha riṅ apa kĕnāwaran ṅhulun,
yāwat rūpa katona wimba hana riṅ manah anuti dumadyakĕn tutur,
tāwat maṅkana rakwa taṅ wacana kāśrawaṇa dadi mawimba riṅ manah,
saṅ yogī lumĕbur tutur hiḍĕp apan ya pinakahĕlĕt iṅ kamokṣakan*

42/5/292.
akweh yan caritan warāpsarawadhū sahananika paḍāśa sūkṣĕka,
len tāṅlālana suṅkawāmĕṅamĕṅ iṅ taman analimur onĕk iṅ lara,
wwantĕn rakwa guritniraṅ wiwudhanātha kawĕkas irikaṅ yaśāhalĕp,
yekānuṅ winacanya lagi kahiḍĕp hananiran aṅucap lawan priyā*

42/6/293.
rakryan saṅ paśarīra warganiṅ akūṅ sahita turida mitra riṅ lulut,
saṅ rowaṅkwa kadaṅ wulat liriṅ awor smita saphala yan iṅ raras hati,
tuṅgal ṅwaṅ mikĕtaṅ wilāpa hana riṅ puḍak amisani rāganiṅ lulut,
donkwātĕmwa lawan kitāpagĕh inuṅsir apatutan asānak iṅ ṭikā*

42/7/294.
riṅ janmāntara tan saheṅ kita yadin satĕmahani ariṅku riṅ taman,
yadyan tuñjuṅa masku dadya talagaṅ hulun ahĕniṅ anindya paṅdyusan,
donya ṅwaṅ waraniṅ rarā yan adamū ṅhiṅ atĕwasa pawitra don ikā,
yan kālanta sināhaseṅalap amogha madalĕma kakanta rakṣakā*

42/8/295.
yan paṅdadya kitāsana ṅwaṅ ibu dadya jalada marĕk aṅhĕmū jawuh,
bhuktin sihkwatĕmah riris yak agĕrĕh mapaga sĕmini kuṅta hat-hatĕn,
ndak ton harṣani maskwakĕmbaṅ anĕḍĕṅ wruha kita ri wilāśani ṅhulun,
ndan riṅ ṣatpada tan saheṅ marĕk i rūmta katuturana deṅkwañumbana*

42/9/296.
nāhan lambaṅ i saṅ wiśāta winacanya winaluwaluyan wināhyakĕn,
ambĕkniṅ wiwudhāṅganālara tĕñuh kadi kahilaṅan ātmajīwita,
maṅkin tan kawĕnaṅ kinas laranika lwir apuyamaṅaniṅ mraṅ ujwala,
sambatnyāmlas-asih titir musapi luhnika malupa ri luṅsuriṅ tapih*

42/10/297.
ah saṅ duṣṭa kiteṅ paturwan apa yan tan awĕdi ri warāstraniṅ smara,
ṅkā pamraṅniṅ alisniṅ adyah aluṅid kĕlab i pamatan iṅ kinewala,
tan kewĕh ri panumbak iṅ susu jajanta kaka pujipuji sthiraṅ brata,
siṅ heman kararaṅku mūlya hinalap tatan awĕlas añidra ri ṅhulun*

42/11/298.
luṅhātiṅgal adoh kita ṅwaṅ anuṅgalakĕna paṅucapta māsihan,
enak ṅūni sinākṣyan iṅ madana bhāgya ri hati pĕjaheṅ pasaṅgaman,
wāhyāsatya tĕkapta mojar anĕsĕp laṭi tĕwas atalĕh luhik dahat,
sotkwaṅhiṅ sira widhyaniṅ smara panumpala wĕnaṅa maluymarêṅ hulun*

42/12/299.
lwāmbĕk māsku mĕneṅ kulĕm mĕkasana ṅwaṅ asĕkuṅa sudhīra maṅhyaṅa,
pūjan riṅ śayanāsĕkar paṅisiniṅ gĕluṅ asĕpana gandhaniṅ pupur,
lumrāṅ kĕmbaṅ urā sugandha burat amrik amĕḍara tapihnya lepana,
rūpākāra gĕgön tĕlas haturanaṅkwi kita caru tĕṅah palar tĕka*

42/13/300.
maṅkā sambat iṅ apsarī katanĕhan lara turida tiniṅgal iṅ sĕnĕṅ,
lwir norāpsaranātha sambhawa siwin gatinika pada lĕṅlĕṅ iṅ manah,
tar wruh paṅdan ikaṅ widhī hana riṅ āśrama phalanika puṇya riṅ jagat,
byakta dṛwyani saṅ miwöṅ kuśaladharmaṅ amarapada len warāpsarī*

42/14/301.
nāhan hīṅanikiṅ kathe huwus i pūrnawijaya gumawe tapabrata,
rikāneṅ hyaṅ wara meruparwata lawan kasihiran apagĕh mahāyani,
sampun kuñjarakarna siddha lĕpas iṅ jinapada tumĕmuṅ kamokṣakan,
ṅkā rakweki muwah lĕpas prawara pūrnawijaya sira mokṣa sapriyā*

42/15/302.
yêkī kuñjarakarna dharmakathana kṣamakĕna kĕta de saṅ aṅrĕṅö,
tan samwas katunan laṅö tĕkapira mpu ḍusun awĕtu mātrabhāṣita,
puṣpāñjalya ri jöṅ niran kawi samenaka pakĕnanirāstu sanmatan,
tĕkwan sihnira antusān panikĕlan tanah amuruki tiṅkah iṅ maṅö*

42/16/303.
wyarthaṅ nāṭyan amenak iṅ śruti tuhun palalun iki paṅantyan-antyanan,
yadyan kālihanāpusĕn muwah apaṅlwaṅ anĕmu kawi rowaṅ iṅ maṅö,
ndonyā tan kawurāpus i ṅhulun aṅuṅsya paramapadanāgawe hayu,
kāṅkĕn siddha manojñawaṅ manah ilunya ri para kawi mitra suśrama*
  